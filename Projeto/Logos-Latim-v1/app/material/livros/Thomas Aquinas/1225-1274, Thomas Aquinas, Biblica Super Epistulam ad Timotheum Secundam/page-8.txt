Tamen non potest dici baptisma meum, sed evangelium sic. Et hoc ideo, quia multum facit exhortatio et
sollicitudo.
Deinde cum dicit in quo laboro, ostendit se in exemplum martyrii, et primo eius poenam; secundo eius causam,
ibi ideo omnia.
Tria autem ostendit esse in poena, scilicet acerbitatem, opprobrium, et constantiam.
Acerbitatem cum dicit in quo, scilicet evangelio praedicando, vel pro quo laboro, id est, affligor, et hoc usque ad
vincula, quia quando hanc epistolam scripsit, erat Romae in vinculis. Eph. Cap. Ult.: ministerium evangelii pro
quo legatione fungor in catena.
Opprobrium quantum ad infideles, cum dicit quasi male operans. Christiani enim tunc reputabantur pessimi. Lc.
IX: beati eritis cum vos oderint homines, et separaverint, et exprobraverint, etc.. Christus etiam fuit damnatus,
quasi male operans. Is. LIII, 12: et cum sceleratis reputatus est.
Constantiam autem ostendit, cum dicit sed verbum Dei, etc.. Licet enim corpus sit alligatum, tamen verbum Dei
non est alligatum, quia praedicatio fuit ex voluntate apostoli, quae libera est, praecipue propter efficaciam
charitatis, quae nihil timet. Rom. VIII, 38: certus sum enim quia neque mors, neque vita, etc.. Quia, sicut I Io. III,
20 dicitur, maior est Deus corde nostro. Et dicitur, quod in vinculis existens, multos convertit.
Deinde cum dicit ideo omnia sustineo, ostendit causam, quia martyrem non poena facit, sed causa.
Duplex autem est causa martyrii, scilicet propter divinum honorem, et salutem proximi.
Propter Deum quidem, quia Rom. VIII, 36: propter te mortificamur tota die. Propter salutem proximorum, quia
dicit hic propter electos. Io. XV, 13: maiorem charitatem nemo habet, ut animam suam ponat quis pro amicis
suis. I Io. III, 16: quoniam ille pro nobis animam suam posuit, et nos debemus pro fratribus animas ponere.
Et dicit propter electos, quia quaecumque bona fiunt, specialiter cedunt in bonum electorum, non reproborum.
Et quomodo? ut et ipsi salutem consequantur.
Sed numquid sufficit passio Christi? dicendum est, quod sic effective, sed passio apostoli dupliciter expediebat.
Primo quia dabat exemplum persistendi in fide; secundo quia confirmabatur fides, et ex hoc inducebantur ad
salutem. Et hoc in Christo, id est, quae venit nobis per eum. Matth. I, 21: ipse enim salvum faciet populum a
peccatis eorum.
Et hoc non solum salutem, gratiae praesentem, sed etiam cum gloria caelesti. Matth. V, 12: merces vestra
copiosa est in caelis.
Deinde cum dicit fidelis sermo, ponit consequentiam praemii ad meritum martyrii. Et primo ponit attestationem;
secundo consequentiam, ibi nam si commortui sumus; tertio confirmat per testimonium, ibi haec commone.
Dicit ergo fidelis sermo, id est, verbum quod dicam est fidele. Apoc. Cap. Ult.: haec verba fidelissima sunt, etc..
Deinde cum dicit nam si, etc., ponit consequentiam. Et primo de remuneratione bonorum; secundo de punitione
malorum, ibi si negaverimus.
In praemio bonorum sunt duo, scilicet reparatio per resurrectionem, et superadditio gloriae ad quam resurgent. Et
ideo primo ostendit, quod per Christum venitur ad reparationem vitae; secundo quod per ipsum venitur ad
resurrectionem, ibi si sustinemus.
Dicit ergo si commortui sumus, scilicet cum Christo, et hoc per sacramenti susceptionem in baptismo. Rom. VI,
4: consepulti enim sumus cum illo per baptismum in mortem.
Item per poenitentiam nos macerando.
Gal. VI, 24: qui Christi sunt, carnem suam crucifixerunt cum vitiis et concupiscentiis. Item pro confessione
veritatis moriendo, sicut et Christus. Ps. Cxv, 15: pretiosa in conspectu Domini mors sanctorum eius. Si ergo
commortui sumus, et convivemus, id est, sicut ipse resurrexit, sic et nos. Rom. VI, 5: si complantati facti sumus
similitudini mortis eius, simul et resurrectionis erimus.
Deinde agit de gloria, quam sancti merentur per mortis ignominiam. Lc. Cap. Ult.: nonne haec oportuit Christum
pati? et ideo dicit si sustinuerimus, scilicet patienter afflictiones et opprobria, conregnabimus, id est, simul cum
ipso perveniemus ad regnum.
Matth. V, 10: beati qui persecutionem, etc..
Deinde cum dicit si negaverimus, ostendit consequentiam quantum ad poenas.
Dupliciter autem potest aliquis peccare contra fidem: primo exterius negando, secundo interius eam deponendo.
Quantum ad primum dicit si negaverimus, scilicet coram aliis, ipse negabit nos in iudicio.
Matth. XXV, 12: amen dico vobis, nescio vos. Negare est non cognoscere eos esse de ovibus suis.
Quantum ad secundum dicit si non credimus, id est, si fidem a corde abiiciamus, ille fidelis permanet, id est, ipse
fidem suam tenet.
Unde fidelis manet in sua fide, quia fides nihil aliud est, quam participatio sive adhaesio veritati. Ipse autem est
ipsa veritas, quae negare se non potest.
Ergo non est omnipotens. Respondeo. Ex hoc est omnipotens, quod seipsum negare non potest. Posse enim
deficere magis est pertinens ad impotentiam, quia quod aliquid deficiat a suo esse, est per debilitatem virtutis
propriae. Christum autem negare seipsum est deficere a seipso; hoc ergo ipsum, quod non potest negare se, est
ratio perfectae virtutis.

8

