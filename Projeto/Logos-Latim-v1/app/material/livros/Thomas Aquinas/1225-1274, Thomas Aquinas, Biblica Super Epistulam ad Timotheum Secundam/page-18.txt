Vel vivos dicit bonos, scilicet qui vivunt vita gratiae, et mortuos, malos. I io. III, 14: qui non diligit, manet in
morte.
Et hos etiam iudicat. Act. X, 10: ipse est qui constitutus est a Deo iudex vivorum et mortuorum.
Sed cum Christus sit Deus, quomodo utitur hic hac copula coram Deo et Christo? respondeo. Potest dici quod
dicitur coram Deo, scilicet patre, et Christo, id est filio.
Pater enim est fons divinitatis.
Deinde cum dicit et per adventum, etc., contestatur per duo desiderabilia sanctis: primum est adventus Christi.
Lc. XII, 36: similes hominibus expectantibus Dominum suum quando revertatur a nuptiis.
Apoc. Cap. Ult.: veni, Domine Iesu.
Secundum est regnum eius. Matth. VI, 10: adveniat regnum tuum. Regnat quidem secundum potestatem
generalem super omnem creaturam. Matth. Cap. Ult.: data est mihi omnis potestas in caelo et in terra. Sed
specialiter et spiritualiter in sanctis regnat in praesenti per gratiam, et in futuro per gloriam.
Qui sancti non sunt de hoc mundo.
Io. XVIII, 36: regnum meum non est de hoc mundo. Sed hoc regnum hic inchoatur, et in futuro consummabitur,
quando omnia regna ei subiicientur et volentia, et nolentia. Ps. Cix, 1: donec ponam inimicos tuos, etc..
Consequenter cum dicit praedica verbum, ponitur monitio, et hoc ut instet doctrinae, quae est duplex.
Una ad omnes, quam ponit primo; alia ad aliquos, et hanc ponit secundo, ibi argue.
Item, primo monet eum ad generalem doctrinam exequendam; secundo docet modum exequendi.
Dicit ergo praedica verbum, scilicet evangelii. Mc. Cap. Ult.: euntes in mundum universum, praedicate
evangelium omni creaturae. In praedicatione duo sunt, scilicet denunciatio veritatis, et instructio ad mores. Et
haec duo debet praedicator facere.
Lc. Cap. Ult.: incipiens a Moyse, et omnibus prophetis, interpretabatur illis in omnibus Scripturis, etc..
Modus est instantia et continuatio, unde dicit insta opportune, importune.
II Cor. XI, 28: instantia mea quotidiana, etc..
Sed dicit importune. Contra, Eccli. XX, 22: ex ore fatui reprobabitur parabola; non enim dicit illam in tempore
suo. Item, Prov. XV, 23: sermo opportunus optimus est.
Dicendum est quod praedicator secundum veritatem, semper debet praedicare opportune, sed secundum
existimationem falsam audientium, debet praedicare importune, quia praedicator veritatis semper est bonis
opportunus, et malis importunus semper. Io. VIII, 47: qui ex Deo est, verba Dei audit, propterea vos non auditis,
quia ex Deo non estis. Eccli. VI, 21: quam aspera est nimium sapientia indoctis hominibus. Si homo enim vellet
hanc servare opportunitatem, ut solum diceret his qui volunt audire, prodesset tantum iustis; sed oportet quod
aliquando etiam praedicet malis ut convertantur. Et ad hoc additur importune. Is. LVIII, 1: clama, ne cesses, etc..
Consequenter cum dicit argue, ponitur doctrina in speciali, quam primo ponit; secundo modum, ibi in omni
patientia.
Instituens autem aliquem, specialiter potest eum instituere, vel de pertinentibus ad fidem; puta ut doceat
veritatem, et removeat errorem; et quantum ad hoc primum dicit argue, scilicet errores. Tit. II, 15: argue cum
omni imperio. Vel de pertinentibus ad bonos mores, et ad hoc debet inducere aliquando bonum, et superiorem, et
tunc debet placide et benigne monere; unde dicit obsecra. I Tim. V, 1: seniorem ne increpaveris, sed obsecra ut
patrem. Gal. VI, 1: vos qui spirituales estis, huiusmodi instruite in spiritu lenitatis, et specialiter si non peccat ex
malitia. Si autem instruat vel instituat malum, debet eum increpare; ideo dicit increpa. Tit. I, 13: ob quam causam
increpa illos dure, ut sani sint in fide. Iob V, 17: increpationem Domini ne reprobes.
Sed quis modus? in omni patientia, ne iratus appareas, et ex ira instruas, sed tranquille. Prov. XIX, 11: doctrina
viri per patientiam noscitur. Ps. Xci, 14: bene patientes erunt ut annuntient. Et doctrina, scilicet de his quae ad
fidem, et in his quae ad mores. Ier. III, 15: pascent vos scientia et doctrina.
Deinde cum dicit erit enim, ostendit necessitatem monitionis praemissae.
Est autem triplex necessitas praedictorum. Et prima ex parte audientium; secunda ex parte timothei, ibi tu vero;
tertia ex parte apostoli, ibi ego enim iam.
Circa primum duo facit, quia primo proponit necessitatem; secundo exponit dictum suum, ibi et a veritate.
Necessitas prima est auditorum perversitas in audiendo, ut utilia nolint audire, sed curiosa. Dicit ergo quantum
ad primum: insta, dum nolunt audire sanam doctrinam, erit enim tempus cum sanam doctrinam, etc., quando
erunt mali doctores.
Act. XX, 29: ego scio quoniam lupi rapaces intrabunt in vos post discessionem meam. Unde dicit non
sustinebunt, id est, erit eis odiosa vestra doctrina, scilicet Christi. Prov. VIII, 8: iusti sunt omnes sermones mei,
non est in eis pravum quid, neque perversum.
Alia perversitas, quia volunt inordinate audire curiosa et noxia. Prov. I, 22: usquequo, parvuli, diligitis infantiam,
et stulti ea quae sunt sibi noxia cupient, et imprudentes odibunt scientiam? ideo dicit sed ad sua desideria
coacervabunt, id est, multiplicabunt, etc.. Contra quos dicitur Iac. III, 1: nolite plures Magistri fieri, fratres mei,
scientes quoniam maius iudicium sumitis. Et est coacervatio quando indigni et insufficientes multiplicantur, et
magis coacervatio est, si fiant quatuor indigni, quam si centum boni; quia, ut habetur Sap. VI, 26, multitudo
sapientium, sanitas est orbis terrarum. Is. XXX, 10: loquimini nobis placentia.
18

