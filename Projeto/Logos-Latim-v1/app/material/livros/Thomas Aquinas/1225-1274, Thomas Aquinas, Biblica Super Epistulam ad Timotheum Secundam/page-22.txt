Consequenter ponit negligentiam non iuvantium eum; et primo reprehendit eorum culpam; secundo petit eis
veniam, ibi non illis imputetur.
Dicit ergo in prima mea, etc..
Glossa dicit, quod apostolus saepe contra Alexandrum prave docentem pugnavit, et in persona nullus ei affuit.
Sed hic non videtur esse sensus eius, quia iste Alexander non erat tantus, quod apostolus indigeret aliis ad
disputandum cum eo. Sed dicendum est, quod, sicut dicitur Act. XXV, 21: Paulus appellans missus est Romam,
et ideo oportuit quod praesentaretur caesari, ut discuteretur missionis suae causa, et Iudaei venerunt contra eum.
Et hoc apostolus appellat suam primam defensionem. In qua discipuli defuerunt ei, timentes ne a crudeli Nerone
punirentur.
Eccli. LI, 10: respiciens eram ad adiutorium hominum, et non erat. Is. Lxiii, 3: torcular calcavi solus, et de
gentibus non est vir mecum.
Sed posset dici, quod hoc fuit, quia a principio nullus scivit. Sed hoc est falsum, immo ex quadam
pusillanimitate recesserunt.
Ps. Lxxxvii, 19: elongasti a me amicum, et proximum, et notos meos a miseria. Iob VI, 15: fratres mei
praeterierunt me, etc..
Sed quia fecerunt ex infirmitate, orat pro eis, et non excommunicat, dicens non illis imputetur. Lc. VI, 28: orate
pro calumniantibus vos.
Deinde cum dicit Dominus autem, ostendit quid agitur circa eum ex parte Dei, cuius auxilium primo ponit;
secundo huius effectum, ibi et audiant.
Dicit ergo: omnes me dereliquerunt, sed ubi deest homo, offert se Deus.
Ps. XXIV: quoniam pater meus et mater mea dereliquerunt me, Dominus autem suscepit me. Unde dicit
Dominus mihi astitit, scilicet ad adiuvandum me. Ier. XX, 11: Dominus mecum est tamquam bellator fortis.
Ps. XV, 8: providebam Dominum in conspectu meo semper, quoniam a dextris est mihi ne commovear. Et
quomodo? et confortavit me, fortitudinem animi dando, ut non stupescerem coram caesare. Ez. III, 14: manus
Domini erat mecum, me confortans. Et hoc ut per me, etc. Quod impletur quando ad plures diffunditur, et
quando quod ore dicitur, opere impletur. Act. IX, 15: vas electionis, etc..
Deinde cum dicit et audiant, ponitur effectus auxilii divini. Et primo quantum ad praeterita; secundo quantum ad
futura; tertio agit gratias. Sed duplex est beneficium circa praeterita, scilicet liberationis a culpa et a poena.
Dicit ergo: Dominus mihi astitit, et ideo in illa vocatione liberatus fui, quia non fui condemnatus a caesare; sed
permissum est mihi, quod irem quo vellem. Et ideo dicit et audiant omnes gentes, ut scilicet alii secum
confortentur ad veniendum. Ps. Xcv, 5: annuntiate inter gentes gloriam eius. Et ut Iudaeorum insultatio
deprimeretur. Et subdit liberatus sum de ore leonis, id est, de crudelitate Neronis. Prov. XIX, 12: sicut fremitus
leonum, ita ira regis. Prov. XXVIII, 15: leo rugiens, et ursus esuriens princeps impius super populum pauperem.
Secundo liberatus fuit a culpa; unde dicit liberavit me Dominus ab omni opere malo. Aliqui vero liberantur a
poena, incidentes in culpam negationis a fide. Ps. XVII, 18: eripuit me de inimicis meis fortissimis, et ab his qui
oderunt me, etc.. Et hoc per Deum. Sap. VIII, 21: non possum esse continens nisi Deus det.
In futuro salvum faciet. Is. XLV, 17: Israel salvatus est in Domino salute aeterna.
Et dicit in regnum caeleste. Lc. XXII, 29: ego dispono vobis sicut disposuit mihi pater meus regnum. Matth. V,
12: merces vestra copiosa est in caelis.
Et ideo agit gratias, cui gloria. I Tim. I, 17: regi saeculorum.
Deinde cum dicit saluta, etc., iniungit ei aliorum salutationem; secundo eum salutat ex parte aliorum; tertio ex
parte sua. Item circa primum primo iniungit aliorum salutationem; secundo determinat tempus veniendi.
Dicit ergo saluta priscam, scilicet quae est mulier, et aquilam, virum priscae, quos praemittit, quia forte
devotiores, et onesiphori domum. Sed quare non eum, sed domum? quia forte mortuus erat, et ideo salutat
familiam; vel forte quia erat cum eo Romae.
Determinans tempus veniendi, primo ostendit necessitatem; secundo prosequitur propositum.
Necessitas est propter alios remanentes in aliis locis. Item propter turbationem maris.
Deinde ponit personas salutantes, ut patet.
Et modo consueto, ne corrumpatur epistola scribit manu sua: gratia vobiscum. Amen.

22

