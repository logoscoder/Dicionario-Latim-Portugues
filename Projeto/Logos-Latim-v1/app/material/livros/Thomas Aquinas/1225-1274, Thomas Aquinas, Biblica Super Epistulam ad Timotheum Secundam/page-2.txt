Iob XXXIV, 30: qui regnare facit hominem hypocritam propter peccata populi. Sed hoc est per voluntatem Dei,
quod dicit, quia non per voluntatem suam.
Fructus autem non est aliquid terrenum, sed secundum promissionem vitae, quae est, etc., id est, ad
consequendam vitam aeternam promissam a Christo. Hic debet esse finis praelatorum. I Cor. IX, 25: illi quidem
ut corruptibilem coronam accipiant, nos autem incorruptam. Dan. XII, 3: qui ad iustitiam erudiunt multos, quasi
stellae in perpetuas aeternitates.
Persona salutata est timotheus filius eius ab eo conversus, Act. XVI, 1. Charissimus, quia sibi unanimis. Phil. II,
20: neminem habeo tam unanimem, etc..
Bona optata sunt tria, scilicet gratia, per quam est remissio peccatorum; misericordia, per quam consequimur
finale bonum; pax, Glossa: id est, tranquillitas mentis, haec competit praelato, qui ad hoc ponitur ut pacem
procuret. Io. Dixit Dominus: pax vobis; et praecepit intrantibus domum pacem offerre, ut habetur Matth. X, 12.
Et hoc a Deo patre, qui est dator omnis boni Iac. I, 5. Item a Iesu Christo, qui est mediator inquantum homo Dei
et hominum. II Petr. I, 4: per quem maxima nobis et pretiosa promissa donavit.
|#2 Lectio 2
Hic incipit epistolaris narratio, in qua primo munit eum contra praesentes persecutiones; secundo contra futura
pericula ecclesiae, III cap., ibi hoc autem scito.
Item primo inducit ad instantiam praedicationis, quae tunc erat causa et occasio persecutionis; secundo hortatur
ad sustinendas tribulationes propter Christum, ibi tu ergo, etc., II.
Item primo commemorat bona ipsius timothei; secundo hortatur eum ad usum horum bonorum per instantiam
praedicationis, ibi per quam, etc.; tertio ponit se in exemplum, ibi in quo positus sum ego praedicator et
apostolus et Magister, etc..
Item primo ponit affectum quem habebat ad timotheum; secundo ponit bona huius, quae provocabant eum ad
huiusmodi affectum, ibi memor.
Affectus ostenditur per duo, scilicet per orationem et desiderium. Et ideo gratias agit Deo de affectu quem habet
ad timotheum, quia est charitatis, et charitas est principale donum; quasi dicat: reputo me gratiam consecutum,
quod sic sincerum affectum habeo ad te. Et dicit Deo meo, cui, specialiter, servio a progenitoribus meis, non a
parentibus carnalibus, quia I Tim. I, 15: Christus venit peccatores salvos facere, quorum primus ego sum; sed
servitio derivato a progenitoribus meis, scilicet patriarchis et prophetis, qui Deo sincere servierunt. Et dicitur, a
progenitoribus, quia filii facilius imitantur perfectionem paternam, tum quia instruuntur ab eis, ut tobias, tum
quia etiam facilius imitantur amicos. Et quomodo servio ei? in conscientia pura; quia, ut habetur Habacuc I, 13,
mundi sunt oculi tui, Domine, ne videant malum, et respicere ad iniquitatem non poteris; II Cor. I, 12: gloria
nostra haec est, testimonium conscientiae nostrae. De quo agit gratias, quia sine intermissione, sive die
prosperitatis, sive nocte adversitatis oro pro te.
Item ex desiderio; ideo dicit desiderans te videre, scilicet propter consolationem utriusque.
Rom. I, 11: desidero enim videre vos, etc..
Deinde cum dicit memor, ostendit bona, quae erant in timotheo. Et primo commemorat affectum eius ad se;
secundo fidem ad Deum, ibi recordationem.
Dicit ergo memor lacrymarum, quas scilicet timotheus effudit quando discessit ephesum ab eo, paratus ad
martyrium. Vel lacrymarum quas fudit in orationibus. Et hoc ut gaudio implear, id est, haec memoria replet me
gaudio. Phil. II, 2: implete gaudium meum, etc..
Item memor fidei ad Deum. Fidem eius primo commemorat; secundo ostendit eam a parentibus derivatam, et
non novitiam.
Dicit ergo recordationem, etc.. Fides necessaria est praelato, qui est fidei custos. Hebr. XI, 6: sine fide
impossibile est placere Deo.
Et dicit non ficta, vera enim per opera bona est. Iac. II, 18: ostende mihi sine operibus fidem tuam, et ego
ostendam tibi ex operibus fidem meam. I Tim. I, 5: finis praecepti est charitas, etc.. Sap. I, 5: effugiet fictum,
etc..
Et haec non nova, sed habitavit primum in avia tua loide, etc.. Act. XVI, 1 dicitur quod fuit filius mulieris
Iudaeae. Certus autem, vel per revelationem, vel per indicia, quod et in te.
|#3 Lectio 3
Supra commendavit eum de bonis gratuitis, hic hortatur ad usum gratuitorum sibi datorum, praecipue in
praedicatione evangelii. Et primo monet generaliter ad usum datae sibi gratiae; secundo specificat qualis sit usus
gratiae, ibi noli itaque erubescere.
Item primo, ponit monitionem; secundo eius rationem, ibi non enim dedit nobis.
Dicit ergo: fides non ficta, in matre et avia et in te est, propter quam causam admoneo te. Gratia Dei est sicut
ignis qui quando obtegitur cinere, non lucet: sic gratia obtegitur in homine per torporem, vel humanum timorem.
Unde et timotheus effectus pusillanimis, torpuerat circa praedicationem.
Et ideo dicit ut resuscites gratiam sopitam.
2

