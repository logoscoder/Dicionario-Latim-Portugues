Haeretici enim dicunt a principio quaedam vera et utilia, sed cum audiuntur, immiscent quaedam, quae evomunt,
mortifera. Et ideo dicit sermo eorum, etc.. Eccli. XI, 34: a scintilla una augetur ignis, et ab uno doloso augetur
sanguis.
Deinde cum dicit ex quibus, ponit ad hoc exemplum. Hi enim duo, fidem suo tempore corrumpebant. A quibus
quidam errantes conversi sunt in vaniloquium, etc.. De Phileto dicitur supra I, 15: aversi sunt a me omnes, qui
sunt in Asia, ex quibus est Philetus et Hermogenes. De Hymenaeo autem habetur I Tim. I, 20: ex quibus est
Hymenaeus.
Et dicit exciderunt. I Io. II, 19: a nobis exierunt. Et hoc aggravat, quia II Petr. II, 21: melius enim erat eis non
cognoscere viam iustitiae, quam post agnitionem retrorsum converti.
Errabant autem dicentes resurrectionem iam factam esse. De qua Matth. XXVII, 52: multa corpora sanctorum,
qui dormierant, resurrexerunt.
Et dicebant, quod non est alia resurrectio expectanda, sed tunc surrexerunt.
Alio modo et melius, quod sicut est duplex mors, ita duplex est resurrectio, scilicet animae et corporis. De
resurrectione animae habetur Apoc. XX, 6: beatus et sanctus, qui habet partem in resurrectione prima. Dicebant
ergo, quod omnia, quae dicuntur in Scripturis, erant referenda ad resurrectionem animarum quae iam facta est.
Col. III, 1: si consurrexistis cum Christo, quae sursum sunt quaerite. Et hic error est etiam hodie apud haereticos,
et per istum subvertunt quosdam.
Et congrue dicit et subverterunt quorumdam fidem, quia destruunt fundamentum fidei.
Act. XIII, 10: o plene omni dolo et omni fallacia, fili diaboli, et inimice omnis iustitiae, non desinis subvertere
vias Domini rectas.
Deinde cum dicit sed firmum, ostendit quomodo per haereses fides non est totaliter subvertenda. Et primo quod
per doctrinas haereticas non potest tota ecclesiae fides corrumpi; secundo ostendit quare Deus permittit aliquos
errare, ibi in magna autem.
Item, primo ostendit immobilitatem fidei electorum; secundo addit demonstrationem, ibi habens.
Dicit ergo: subvertunt, sed firmum fundamentum Dei stat. Haec enim fundamenta sunt illa, quibus datur gratia
immobiliter standi. Matth. VII, 25: fundata enim erat supra firmam petram. Firmum, quia immobile. Unde
praemittitur ibi Matth. VII, 25, quod venerunt flumina et flaverunt venti, et irruerunt in domum illam, et non
cecidit.
Huius firmitas dependet primo ex divina praedestinatione; secundo ex libero arbitrio nostro.
Et ideo quantum ad primum dicit: hoc firmum fundamentum, habens hoc signaculum, id est, hoc est signum
huius firmitatis.
Io. III, 33: qui autem acceperit testimonium eius, signavit, quia Deus verax est. Haec est prima pars signaculi,
scilicet ex divina praedestinatione, quia novit Dominus, qui sunt eius. Et haec est notitia divinae
praedestinationis.
Io. X, 14: ego cognosco oves meas, et alias oves habeo, quae non sunt ex hoc ovili. Matth. VII, 23: non novi vos.
Sed quantum ad secundum dicit discedat ab iniquitate omnis, qui invocat. Quasi dicat: si praedestinati sunt a
Deo, quod per liberum arbitrium salvabuntur, quia ex hoc, quod aliquis finaliter non adhaeret peccato, ostendit se
esse praedestinatum.
Et ponit duo, quae pertinent ad ordinationem in statu salutis. Primum, quod confiteatur fidem, ideo dicit omnis
qui, etc.. Rom. X, 10: ore autem confessio fit ad salutem.
Secundum, quod recedat a peccato. Matth. VII, 21: non omnis qui dicit mihi: Domine, Domine, intrabit in
regnum caelorum, etc.. Et ideo dicit discedat, etc.. Is. LV, 7: derelinquat impius viam suam, etc..
Quod vero dicit invocat nomen, non intelligit, quod solum nominet ore, sed interius per fidem, et extra per opus.
Deinde cum dicit in magna, ponit rationem quare Deus permittit aliquos errare, licet omnes diligat.
Dupliciter autem potest hoc intelligi, quia vel in generali, vel in speciali ad hunc, vel illum. Si enim quaeras in
singulari, quare dat huic donum perseverantiae, et non illi, non habet rationem nisi solam Dei voluntatem.
Augustinus: quare hunc trahat, et illum non trahat, noli velle iudicare, si non vis errare, etc..
Sed si quaeras in generali quare quibusdam dat, et quibusdam non, habet rationem, quam assignat apostolus
Rom. IX, 16. Et est eadem ratio cum ista, licet per alia exempla.
Ideo enim dicit: sustinuit in multa patientia, etc.. Secundum enim quod omnia opera, quae Deus facit in natura et
gratia, sunt facta ad manifestandum gloriam Dei Eccli. XLII, 16: gloria Domini plenum est opus eius, sic etiam
fecit diversas creaturas, ut perfectio divinae bonitatis, quae non potest manifestari per unam, sufficienter
manifestetur per aliam. Ita etiam considerandum est de uno artifice: in domo una est una fenestra, quae est altera
pulchrior. Si quis ergo quaerat quare non tota domus est fenestra, ratio est quia tota domus esset imperfecta.
Similiter dicit apostolus I Cor. XII, 17: si totum corpus esset oculus, ubi auditus? sic ergo dicit apostolus in
effectu gratiae, quia oportuit quod Deus manifestaret iustitiam et misericordiam. Si enim omnes salvaret, esset
solum eius misericordia; si omnes damnaret, solum esset iustitia. Et ideo Deus volens manifestare iram, id est,
iustitiam, etc..
Et similis est ratio de perfectione ecclesiae, quam oportebat esse perfectam, quod non esset in ea diversitas. In
qua est triplex diversitas, scilicet bonorum et malorum, bonorum et meliorum, malorum et peiorum.
10

