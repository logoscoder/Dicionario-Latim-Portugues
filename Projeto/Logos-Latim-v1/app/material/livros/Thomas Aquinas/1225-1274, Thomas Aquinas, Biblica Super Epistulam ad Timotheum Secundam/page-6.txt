Meritum autem misericordiae est misericordia, quam habebant in apostolum. Unde dicit quia saepe me
refrigeravit, scilicet quietem praestando. Matth. V, 7: beati misericordes, quoniam ipsi misericordiam
consequentur.
Eccli. XVIII, 16: nonne ardorem refrigerabit ros? philem. 7: viscera sanctorum requieverunt per te, frater. Et
catenam meam. Infra II, 9: laboro usque ad vincula quasi male operans. Non erubuit, sed cum Romam venisset
sollicite ut amicus quaesivit. Eccli. VI, 7: si possides amicum, in tentatione posside illum. Prov. XVII, 17: omni
tempore diligit, qui amicus est.
Optat autem misericordiam futuri saeculi, cum dicit in illa die, in qua scilicet Dominus iudicabit omnes, quando
misericordia est necessaria, non solum autem Romae, sed et ephesi. Et ideo dignus est divina misericordia.
|+2 Capitulus 2
|#1 Lectio 1
Supra induxit timotheum ad diligentem evangelii praedicationem, inducit eum hic ad constantem tolerantiam
martyrii.
Et primo inducit eum ad sustinendam passionem pro salute fidelium; secundo docet eum qualiter resistat
infidelibus, ibi noli verbis.
Item primo inducitur praeparatio ad martyrium sustinendum; secundo exhortatio martyrii, ibi memor esto.
Praeparatio martyrii praemittitur quantum ad tria.
Primum est animi fortitudo; secundum est bonorum dispensatio, ibi et quae audisti; tertium est fructuosus
militiae labor, ibi labora.
Requiritur autem ad martyrium fortitudo, quae est circa pericula mortis. Et ideo dicit tu ergo, fili mi, scilicet
quem per evangelium genui, confortare in gratia. Ps. XXX, 24: viriliter agite, et confortetur cor vestrum.
Quae est non in te, scilicet cuius fortitudo est vana, sed in Christo Iesu. Eph. VI, 10: confortamini in Domino, et
in potentia virtutis eius.
Vel in gratia, etc., id est gratuito Dei dono per Christum. Io. I, 17: gratia et veritas per Iesum Christum facta est.
Secundum est dispensatio bonorum.
Circa quod notandum est, quod quando aliquis adducitur ad mortem, disponit de suis.
Non ergo minus debent esse solliciti sancti de bonis spiritualibus sibi creditis, quod non dispereant post eorum
mortem, sed aliis credant; et ideo monet eum, ut si ad martyrium venerit, quod dispenset doctrinam fidei.
Et primo ponit quomodo accepit, quia per auditum; unde dicit quae audisti a me, et ego a Christo. Et dico a me
non singulariter, sed confirmata per multos testes, id est, per legem et prophetas. Rom. III, 21: testificata a lege et
prophetis. Vel per apostolos.
I Cor. XV, 11: sive enim ego, sive illi, sic praedicavimus, et sic credidistis. Haec commenda, inquantum sunt
accepta. Sap. VII, 13: quam sine fictione didici, et sine invidia communico.
Fidelibus hominibus, ut scilicet non quaerant lucrum temporale, sed gloriam Dei. I Cor. IV, 2: hic iam quaeritur
inter dispensatores, ut fidelis quis inveniatur. Matthaeus XXIV, 45: fidelis servus et prudens, quem constituit
Dominus super familiam, etc..
Item qui sunt idonei ad dispensandum; ideo dicit qui idonei, etc..
Debent autem esse idonei tripliciter. Primo intellectu, ut sint sapientes ad intelligendum.
Lc. XXI, 15: ego dabo vobis os et sapientiam, etc.. Item lingua, ut sint facundi ad docendum.
Is. L, 4: Dominus dedit mihi linguam eruditam, ut sciam suscitare eum, qui lapsus est, verbo. Item opere, quia
coepit Iesus facere et docere Act. I, 1.
Deinde cum dicit labora, ponitur tertium, quod est legitimus militiae labor, ad quem primo hortatur; secundo
ponit laboris praemium, ibi nam et qui; tertio militiae stipendia laborantem.
Item, primo hortatur ad legitimum laborem; secundo exponit quis labor sit legitimus, ibi nemo.
Dicit ergo labora sicut bonus miles Christi. Est autem tripliciter aliquis miles Christi. Primo inquantum pugnat
contra peccata. Iob VII, 1: militia est vita hominis super terram; et XIV, 14: cunctis diebus quibus nunc milito,
expecto, etc.. Et haec pugna est contra carnem, mundum et diabolum.
Eph. Cap. Ult.: non est nobis colluctatio adversus carnem et sanguinem, etc..
Secundo est aliquis miles Christi pugnando contra errores. II Cor. X, 4: arma militiae nostrae non sunt carnalia,
sed potentia Deo, ad destructionem munitionum consilia destruentes, etc..
Tertio est militia martyrum contra tyrannos.
Et haec est laboriosior. Iob XXV, 3: numquid est numerus militum eius? et non debet quiescere miles, quia
dicitur a militia sustinenda.
Deinde cum dicit nemo, exponit quid sit legitimus labor. Et primo inducit eum ad laborem; secundo ostendit
qualis debet esse bonus miles, ibi ut ei placeat.
Primo, circa primum duo facit, quia exemplum ponit; secundo manifestat.
Dicit ergo nemo militans Deo, etc.. Circa primum sciendum est, quod alius est finis militiae spiritualis, et alius
est finis militiae corporalis; quia finis militiae corporalis est, ut obtineat victoriam contra hostes patriae, et ideo
6

