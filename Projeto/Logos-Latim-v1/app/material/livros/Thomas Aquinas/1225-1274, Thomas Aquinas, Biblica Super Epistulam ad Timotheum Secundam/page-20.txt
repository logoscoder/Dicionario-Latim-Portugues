Meritum huius vitae est in tribus, scilicet in resistendo malis, in proficiendo in bonis, et in bene utendo Dei
donis.
Primum dicitur quoddam certamen; unde hic dicit bonum certamen certavi. Sed certamen dicitur bonum, primo,
si sit pro bonis; puta si sit pro fide et iustitia, sicut apostoli. Iud. I, 3: de communi vestra salute necesse habui
scribere vobis, deprecans supercertari semel traditae sanctae fidei. Eccli. IV, 33: pro iustitia agonizare pro anima
tua, et usque ad mortem certa pro iustitia.
Secundo, propter modum certaminis, si scilicet sollicite et legitime certetur. Supra II, 5: non coronabitur, nisi qui
legitime certaverit.
I Cor. IX, 29: sic pugno, non quasi aerem verberans, sed castigo corpus meum, etc.. Tertio, propter difficultatem
certaminis.
Sap. X, 12: et certamen forte dedit illi, ut vinceret.
Secundum quod est profectus in bonis dicitur cursus, unde sequitur cursum consummavi.
I Cor. IX, 24: sic currite, ut comprehendatis.
Et dicitur cursus profectus sanctorum, quia cum festinatione currunt, ut meliorantes consumment, agitati stimulis
charitatis.
Hebr. IV, 11: festinemus ergo ingredi in illam requiem. Ps. Cxviii, 32: viam mandatorum tuorum cucurri.
Sed adhuc certamen et cursus mortis restabat: ergo non consummaverat cursum, nec certaverat. Dicendum est
quod sicut homo qui bene incipit et intendit finire, habet opus perfecte, sic et apostolus: iam enim incoeperat, et
finire intendebat.
Bonus usus donorum Dei est duplex, scilicet conservatio fidei et ideo dicit fidem servavi, quod facit qui utitur
donis Dei ad gloriam Dei et salutem proximorum. Matth. XXIV, 45: quis, putas, est fidelis servus et prudens,
quem constituit Dominus super familiam suam? I Tim. I, 12: fidelem me existimavit ponens in ministerio. Vel
servavi in me virtutem fidei. Rom. XIV, 23: omne quod non est ex fide, peccatum est. Propter quod Matth. X,
16: estote prudentes sicut serpentes, id est, custodite fidem, tamquam caput et fundamentum virtutum.
Deinde cum dicit in reliquo, ponitur spes de praemio, quod primo ponit; secundo ostendit datorem eius, ibi quam
reddet; tertio ponit participes praemii, ibi qui diligunt.
Dicit ergo: ex quo pugnavi et cursum consummavi, nihil restat nisi quod coroner. Corona iustitiae dicitur quam
Deus ex sua iustitia reddet.
Sed contra: quia vita aeterna ex gratia datur. Rom. VI, 23: gratia Dei vita aeterna, et cap. VIII, 18: non sunt
condignae passiones huius temporis ad futuram gloriam; non ergo ex iustitia.
Respondeo. Dicendum est, quod est tibi gratia quantum ad radicem merendi; iustitia quantum ad actum, qui
procedit ex voluntate.
Vel corona iustitiae est, quae datur ex iustitia, quia datur iustis secundum opera iusta. Is. III, 10: dicite iusto,
quoniam bene fructum adinventionum suarum comedet, etc..
Haec corona duplex est: quaedam principalis, quaedam secundaria. Prima est praemium essentiale, quae nihil est
aliud quam gaudium de veritate. Is. XXVIII, 5: in illo die erit Dominus exercituum corona gloriae, et sertum
exultationis residuo populi sui. Deus est ergo corona nostra. Secunda est corona, quae debetur specialibus
operibus, et haec est aureola, et una debetur martyribus.
Supra II, 5: non coronabitur, nisi qui legitime certaverit. Et ad hoc est quod dicit bonum certamen certavi. Alia
debetur virginibus.
Sap. IV, 2: in perpetuum coronata triumphat, incoinquinatorum certaminum praemium vincens. Et ad hoc est
cursum consummavi.
Apoc. XIV, 4: hi sequuntur agnum, etc.. Tertia est doctorum. Prov. IV, 9: dabit capiti tuo augmenta gratiarum, et
corona inclyta proteget te. Et ad hoc dicit fidem servavi.
Et dicit reposita, id est, secundum aeternam praedestinationem reservata. Supra I, 12: scio cui credidi, et certus
sum quia potens est depositum meum servare in illum diem.
Dator huius est Deus, ideo dicit quam reddet mihi Dominus, scilicet per suam iustitiam, in illa die. Nam haec est
corona gloriae, et haec duplex, scilicet animae; et haec redditur sanctis in illa die, scilicet in morte. Unde hic dicit
tempus meae resolutionis instat. II Cor. V, 1: si terrestris domus nostra huius habitationis dissolvatur,
aedificationem habemus ex Deo. Alia est corporis, et haec reddetur in illa die, scilicet iudicii. I Cor. XV, 43:
seminatur in ignobilitate, etc..
Participes huius sunt omnes sancti, unde dicit non solum autem mihi, scilicet reponitur. Apoc. Cap. Ult., 20:
veni, Domine Iesu. Cant. V, 1: veniat dilectus meus in hortum suum, ut comedat fructum pomorum suorum. Qui
non diligunt Deum, nihil habent ut diligant adventum eius. Amos V, 18: vae desiderantibus diem Domini. Quia
corona solum charitati debetur. Io. XIV, 21: qui diligit me, diligetur a patre meo, et ego diligam eum, et
manifestabo ei meipsum.
|#3 Lectio 3
Rogat visitari, et primo vocat eum ad se; secundo significat suum statum, ibi Alexander; tertio concludit
epistolarem salutationem, ibi salutant te.
20

