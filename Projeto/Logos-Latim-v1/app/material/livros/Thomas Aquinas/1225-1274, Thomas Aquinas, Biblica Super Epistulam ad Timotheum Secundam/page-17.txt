Tertio ex parte eorum quae accepit, et est tertia ratio. Nam si aliquis habet aliquam scientiam in qua non est
utilitas, deserit eam, et transit ad aliam. Sed si scientia est valde utilis, stultum est eam dimittere. Et primo facit
rationem; secundo manifestat eam, ibi omnis Scriptura.
Dicit ergo: dico quod accepisti litteras sacras, quae non sunt contemnendae, quia sunt utiles. Is. XLVIII, 17: ego
Dominus Deus tuus, docens te utilia. Unde subdit dicens quae te possunt instruere. Io. VI, 69: Domine, ad quem
ibimus? verba vitae aeternae habes. Io. V, 39: scrutamini Scripturas, in quibus putatis vitam aeternam habere,
illae sunt quae testimonium perhibent de me.
Et hae litterae te possunt instruere ad salutem; sed non nisi per fidem quae in Christo Iesu. Rom. X, 4: finis enim
legis est Christus ad iustitiam omni credenti. Hebr. XI, 6: sine fide enim impossibile est placere Deo.
Rationem autem manifestat, dicens omnis. Ubi ostendit quod sacrae litterae sunt via ad salutem. Et tria ponit.
Nam commendat Scripturas ratione principii, ratione effectus utilis, et ratione ultimi fructus et profectus.
Si enim consideres eius principium, habet privilegium super omnes, quia aliae sunt traditae per rationem
humanam, sacra autem Scriptura est divina; ideo dicit Scriptura divinitus inspirata. II Petr. I, 21: non enim
voluntate humana allata est aliquando prophetia, sed spiritu sancto inspirati locuti sunt sancti Dei homines. Iob
XXXII, 7: inspiratio omnipotentis dat intelligentiam.
Sed dices: quomodo non alia omnis Scriptura divinitus inspiratur, cum secundum Ambrosium, omne verum, a
quocumque dicatur, a spiritu sancto est? dicendum est quod Deus dupliciter aliquid operatur, scilicet immediate,
ut proprium opus, sicut miracula; aliquid mediantibus causis inferioribus, ut opera naturalia, iob X, 8: manus
tuae, Domine, fecerunt me, etc. Quae tamen fiunt operatione naturae. Et sic in homine instruit intellectum et
immediate per sacras litteras, et mediate per alias Scripturas.
Effectus huius Scripturae est duplex, scilicet quia docet cognoscere veritatem, et suadet operari iustitiam. Io.
XIV, 26: Paracletus autem spiritus sanctus docebit, scilicet cognoscenda, et suggeret operanda. Et ideo utilis est
ad cognoscendam veritatem, et utilis est ad dirigendum in operatione.
Est enim ratio speculativa, et est etiam ratio practica. Et in utroque sunt duo necessaria, scilicet quod veritatem
cognoscat, et errorem refellat. Hoc enim opus est opus sapientis, scilicet non mentiri, et mentientem refellere.
Quantum ad primum dicit utilis est ad docendum, scilicet veritatem. Ps. Cxviii, 66: bonitatem et disciplinam et
scientiam doce me. Quantum ad secundum subdit ad arguendum. Tit. I, 9: ut sis potens exhortari in doctrina
sana, et eos qui contradicunt arguere.
Item quantum ad practicam sunt duo necessaria, scilicet ut reducat a malo, et ad bonum inducat. Ps. XXXIII, 15:
declina a malo, et fac bonum. Quantum ad primum dicit ad corripiendum, quod est corripere a malo.
Matth. XVIII, 15: si peccaverit in te frater tuus, vade, et corripe eum inter te et ipsum solum. Iob V, 17: beatus
homo qui corripitur a Domino. Quantum ad secundum dicit ad erudiendum in iustitia. Et haec omnia sacra
Scriptura facit. Is. VIII, 11: in manu forti erudivit me, etc..
Sic ergo quadruplex est effectus sacrae Scripturae, scilicet docere veritatem, arguere falsitatem: quantum ad
speculativam; eripere a malo, et inducere ad bonum: quantum ad practicam.
Ultimus eius effectus est, ut perducat homines ad perfectum. Non enim qualitercumque bonum facit, sed perficit.
Hebr. VI, 1: ad perfectionem feramur. Et ideo dicit ut perfectus sit homo Dei, quia non potest homo esse
perfectus, nisi sit homo Dei.
Perfectum enim est, cui nihil deest. Tunc ergo homo est perfectus, quando est instructus, id est, paratus, ad omne
opus bonum, non solum ad ea quae sunt de necessitate salutis, sed etiam ad ea quae sunt supererogationis.
Gal. Cap. Cap. Ult.: bonum autem facientes, non deficiamus.
|+4 Capitulus 4
|#1 Lectio 1
Praemissis periculis temporum novissimorum, et idoneitate timothei ad resistendum, hic ostendit quomodo
resistat.
Et primo ponitur monitio; secundo eius necessitas, ibi erit enim.
Item, primo ponitur eius contestatio; secundo admonitio, ibi praedica verbum.
In contestatione sunt duo consideranda, scilicet coram quibus contestetur, et per quem.
Contestatur autem coram duobus, scilicet coram eo qui est nostra beatitudo, et coram eo qui nos in beatitudinem
introducit. Beatitudo autem nostra Deus est. Ps. XXXII, 12: beata gens cuius est Dominus Deus eius. Et ideo
dicit testificor coram Deo, id est, testem invoco Deum quod hanc monitionem faciam. Hic enim testis non
decipitur. II Cor. I, 23: ego autem Deum testem invoco in animam meam.
Et Christo, cuius est introducere in beatitudinem.
Rom. V, 2: per quem et accessum habemus per fidem in gratiam istam. Vel aliter introducit quidem, quia ipse
iudicaturus est vivos et mortuos. Et tunc vivos dicit illos, qui vivi reperientur in adventu eius, qui morientur
quidem, sed quia in modico tempore resurgent, dicuntur vivi. I Thess. IV, 14: nos qui vivimus, qui residui sumus
in adventu Domini, non praeveniemus eos qui dormierunt.

17

