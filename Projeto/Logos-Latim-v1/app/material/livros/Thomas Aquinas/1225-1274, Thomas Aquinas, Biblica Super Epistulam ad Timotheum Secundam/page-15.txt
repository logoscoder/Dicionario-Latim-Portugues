I Mach. I, 34: captivas duxerunt mulieres, etc..
Quantum ad secundum dicit oneratas peccatis.
Peccatum est onus, quia non permittit libere incedere, nec erectum esse et stare, sed incurvat. Ps. XXXVII, 5:
sicut onus grave, gravatae sunt super me. Et ideo istas specialiter decipiunt, quia peccatum parat viam seductioni.
Item, quia malae sunt, timent resistere, ne perdantur.
Quantum ad tertium dicit quae ducuntur variis desideriis, id est, aptae sunt, ut seducantur propter varia desideria,
quae habent.
Iac. I, 8: vir duplex animo inconstans est in omnibus viis suis. Et ideo prima mulier fuit seducta quia non stetit
constanter in verbis Domini, sed dixit: ne forte moriamur. Eccli. IX, 3: ne respicias mulierem multivolam.
Quantum ad quartum dicit semper discentes, et numquam, etc.. Curiositas semper nova nititur quaerere, et non
vult insistere. Unde dicit semper discentes. Prov. IX, 13: mulier clamosa, etc..
Tamen hoc quod dicit semper discentes, potest reduci ad penetrantes domos.
Deinde cum dicit quemadmodum, ostendit nocumentum quod afferunt praelatis, et nocumentum resistendi
eorum doctrinae.
Et inducit exemplum de exodo, ubi magi Pharaonis restiterunt Moysi, quia a principio mundi semper fuit pugna
inter veritatem et falsitatem. II Petr. II, 1: fuerunt vero et pseudoprophetae in populo, sicut et in vobis, etc.. Sed
in exodo isti magi non nominantur, sed hic sic, quod forte habuit ex aliquibus verbis Iudaeorum.
Ita et resistunt veritati, scilicet quam nos praedicamus. Iob XXIV, 13: ipsi fuerunt rebelles lumini. Act. XVII:
semper spiritui sancto restitistis.
Consequenter cum dicit homines, etc., ostendit eorum defectum in fide et in opere. In opere, homines reprobi.
Glossa: in operibus, id est, qui per opera sua, se reprobos ostendunt. Ier. VI, 3: argentum reprobum vocate eos.
Item in fide corrupti mente, id est, potentia rationali. Unumquodque enim tunc dicitur corruptum, quando deficit
a propria virtute.
Propria autem mentis perfectio est cognitio veritatis. Unde dicitur corruptus mente, qui deficit a cognitione fidei.
Consequenter cum dicit sed ultra, ostendit quomodo arctantur; et primo ostendit eos esse impediendos; secundo
docet modum impediendi, ibi insipientia.
Sciendum est autem circa primum quod voluntas nocendi est homini a seipso, sed potestas nocendi est a Deo
permittente.
Et Deus non permittit ut noceat quantum vult malus, sed imponit terminum. Iob XXXVIII, 11: et hic confringes
tumentes fluctus tuos. Sic et diabolus non laesit iob, nisi secundum quod permissus fuit a Deo. Sic Arrius non
nocuit in ecclesia, nisi quantum Dominus permisit. Apoc. VII, 3 dicit Angelus: nolite nocere terrae et mari,
neque arboribus, quoadusque signemus servos Dei in frontibus eorum, etc..
Et dicit ultra, scilicet quam Deus permittit, non proficient.
Modus impediendi est, ut tollatur eorum pallium et occultatio, quae sunt tollenda, quia nocent. Iob XLI, 4: quis
revelabit faciem indumenti eius, etc.. Et ideo dicit insipientia eorum manifesta erit, Deo detegente, quando
illuminabit abscondita tenebrarum, etc., ut dicitur I Cor. IV, 5. Sicut et illorum, scilicet magorum Pharaonis,
quae fuit manifesta, quia non potuerunt facere signa.
Deinde cum dicit tu autem, etc., ostendit idoneitatem timothei ad resistendum huiusmodi periculis. Et primo
ostendit quod erat idoneus ex institutione apostoli; secundo ex experientia Scripturarum, ibi ab infantia.
Item, primo ostendit quomodo erat instructus sufficienter ab apostolo; secundo quomodo universaliter instrui ab
aliis poterat, ibi omnis qui, etc..
Circa primum, primo ostendit quomodo instructus erat verbo; secundo quomodo exemplo, ibi propositum.
Sed sciendum est quod verbo aliquis instruitur dupliciter: uno modo de veritate agnoscenda; alio modo de iustitia
operanda.
Quantum ad primum dicit tu autem assecutus es meam doctrinam, id est, instructus es in fide catholica; ideo
bene potest vitare eos. Quantum ad secundum dicit meam institutionem. Institutio est eruditio, quae est de
aliquibus agendis, quae subduntur operationi humanae. Phil. IV, 12: ubique et in omnibus institutus sum.
Item quomodo institutus erat exemplo. Et primo quantum ad bona agenda; secundo quantum ad mala toleranda,
ibi patientiam.
In bonis faciendis ponit duo. Primum est intentio recti finis; et quantum ad hoc dicit propositum, quod est de
fide. Sap. VIII, 9: proposui ergo hanc adducere mihi ad convivandum.
Et ad hoc pervenitur per bona opera, quae derivantur a tribus virtutibus, scilicet fide, spe, et charitate. Et primo
ponit fidem, cum dicit fidem. Hebr. XI, 6: sine fide impossibile est placere Deo. Secundo spem, cum dicit
longanimitatem, quae in longum expectat. II Cor. VI, 6: in longanimitate.
Tertio charitatem, cum dicit dilectionem.
I Io. III, 14: qui non diligit, manet in morte.
Deinde de malis tolerandis instruit eum quantum ad tria, ea reducendo ad memoriam.
Primo patientiam quam habuit; item mala quae sustinuit; item divinum auxilium quod sibi affuit.
Primo ergo ponit patientiam, quae opus perfectum habet, Iac. I, 4. Et primo ponit patientiae materiam, scilicet
persecutiones in generali. Matth. X, 23: si vos persequuntur in una civitate, fugite in aliam. Item in speciali, cum
15

