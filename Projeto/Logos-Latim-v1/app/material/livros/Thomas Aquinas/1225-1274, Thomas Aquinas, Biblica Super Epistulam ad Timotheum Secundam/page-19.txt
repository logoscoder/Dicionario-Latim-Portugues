Et hoc est secundum sua desideria, quia unus vult audire unum, alius alium, et sic quaerunt diversos Magistros.
Et dicit Magistros prurientes auribus, scilicet auditores.
Pruritum dicitur habere in pedibus, qui non vult quiescere. In auribus vero, qui semper audire vult nova, inaudita,
et curiosa, et quandoque noxia. Act. XVII, 21, Athenienses ad nihil aliud vacabant, nisi aut discere, aut audire
aliquid novi. Et ideo multiplicatur doctrina haeretica. Prov. IX, 17: aquae furtivae dulciores sunt, et panis
absconditus suavior, etc..
Consequenter cum dicit et a veritate exponit dictum: et primo ponit quod dixerat, quod sanam doctrinam non
sustinent, cum dicit a veritate auditum avertent.
Sana doctrina est quando non habet admixtam falsitatem, ergo sanam doctrinam non sustinent, dum veritatem
nolunt audire. Os. IV, 1: non est veritas, et non est misericordia, et non est scientia Dei in terra. Io. VIII, 45: si
veritatem dico vobis, quare non creditis mihi? secundo quod dixerat: coacervabunt, etc., exponit cum dicit ad
fabulas autem convertentur.
Fabula est composita ex miris in quibus deficit veritas. Et talia homines habentes in auribus pruritum, volunt
audire. I tim. IV, 7: ineptas et inanes fabulas devita.
Deinde cum dicit tu vero, ponitur necessitas ex parte timothei, cui erat officium commissum; et ideo necessarium
erat quod praedicaret. Et primo monet eum ad sollicitudinem; secundo inducit eum ad laborem; tertio moderatur
laborem.
Dicit ergo tu vero vigila. Quasi dicat: isti sic faciunt, tu vero, etc.. Matth. XXIV, 42: vigilate, quia nescitis qua
hora Dominus vester venturus sit. Lc. II, 8: et pastores erant in regione eadem vigilantes, et custodientes vigilias
noctis supra gregem suum.
Rom. XII, 8: qui praeest in sollicitudine.
Sed quia sollicitudo sine labore, inanis est, ideo primo inducit ad universaliter laborandum; secundo determinat
in quo est laborandum; tertio laborandi necessitatem.
Dicit ergo: vigila, sed sic, quod aliquid facias; et ideo labora. Sap. III, 20: bonorum laborum gloriosus est
fructus. Et hoc in omnibus, id est, in omni genere hominum.
Is. XXXII, 15: beati qui seminatis super omnes aquas. Mc. Cap. Ult.: praedicate evangelium omni creaturae.
Unde mox determinat in quo est laborandum, dicens opus fac evangelistae, id est, evangeliza. Hoc enim est
nobile opus; quia ad hoc Christus est missus. Lc. IV, 43: aliis civitatibus oportet me evangelizare, quia ideo
missus sum. Is. XLI, 27: primus ad sion dicet: ecce adsum, et ierusalem evangelistam dabo. Evangelista autem
dicitur aliquando qui scripsit evangelium, et sic sunt quatuor; quandoque qui praedicat ipsum, et sic dicitur hic et
Eph. IV, 11.
Necessitas autem huius laboris, quia est ministerium tuum, tibi commissum. Et ideo imple, scilicet praedicando.
Col. IV, 17: dicite Archippo: vide ministerium quod accepisti in Domino, ut illud impleas. Ille autem implet
officium evangelistae, qui verbo praedicat, et opere implet. Act. I, 1: coepit Iesus facere et docere.
Consequenter inducit ad moderantiam, dicens sobrius esto, vel sobrietati corporali, quae decet praedicatorem.
Ebrietas enim est inimica sapientiae. Eccle. II, 3: cogitavi abstrahere a vino carnem meam. Vel potius sobrietas
ponitur hic pro discretione.
Act. XXVI, 25: verba sobrietatis, et veritatis eloquor. I Petr. V, 8: sobrii estote, etc..
|#2 Lectio 2
Supra monuit eum, ut instaret doctrinae, et hoc propter audientes, et propter ipsum timotheum, hic inducit
tertiam necessitatem, scilicet ex parte apostoli, et est, quia in brevi erat subtrahendus de mundo. Et primo
praenuntiat suam mortem imminere; secundo mandat quod visitet eum, ibi festina.
Circa primum duo facit: primo designatur instantia mortis eius; secundo securitas morientis, ibi bonum certamen.
Circa primum duo facit, quia primo nuntiat passiones quas patiebatur; secundo praedicit mortem quae
expectabatur, ibi et tempus meae.
Quantum ad primum dicit: ego enim iam delibor, quasi dicat: statim ego delibor. Sanctorum autem passio dicitur
immolatio.
Phil. II, 17: sed et si immolor super sacrificium, et obsequium fidei vestrae gaudeo. Ps. Cxv, 17: tibi sacrificabo
hostiam laudis, scilicet pro te patiendo. Antiquitus in sacrificiis, quae ex humidis offerebantur, quaedam fiebant
praegustationes; et hae vocabantur delibationes. Rom. XI, 16: quod si delibatio sancta est, et massa, etc.. Et ideo
vocat passiones imminentes delibationes.
Et quamvis iamdiu eas sim expertus, tempus tamen meae resolutionis instat.
Est autem duplex resolutio, scilicet animae a corpore. Eccle. Cap. Ult.: et revertatur pulvis in terram suam, unde
erat: et spiritus redeat ad Deum qui dedit illum. Item est resolutio corporis in pulverem. Gen. III, 19: pulvis es, et
in pulverem reverteris.
Deinde cum dicit bonum, ostendit securitatem suae mortis. Sed sciendum est, quod est differentia inter mortem
iusti et peccatoris quia, ut dicitur Prov. XI, 7, mortuo homine impio, nulla erit ultra spes. Quia enim spem habet
in istis rebus transitoriis, ideo spem non habet in aeternis. Sed iustus habet spem in aeternis, et non in terrenis.
Primo ergo ponit meritum suae securitatis; secundo securitatem de praemio, ibi in reliquo.
19

