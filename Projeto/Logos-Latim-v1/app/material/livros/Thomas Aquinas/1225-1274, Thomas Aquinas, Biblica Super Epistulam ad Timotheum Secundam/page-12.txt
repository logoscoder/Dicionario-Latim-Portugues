omnibus, si fieri potest; sed non potest esse pax inter bonos et malos, quia pax dicit concordiam, quae non potest
haberi cum malis.
Alio modo legitur cum his, etc., ut referatur ad totum praecedens; quasi dicat: ita sectare iustitiam, pacem, et
omnia, sicut et illi qui invocant, etc..
Deinde cum dicit stultas autem, hortatur ad vitandum doctrinam malam. Et primo docet, quid sit vitandum;
secundo quid sit sectandum, ibi sed mansuetum.
Circa primum duo facit; quia primo proponit documentum; secundo rationem assignat, ibi sciens quia.
Vitandae sunt quaestiones stultae, quantum ad materiam, quia sunt de stultis, id est, de his, quae contrariantur
sapientiae, id est, de his, quae sunt contra divinam sapientiam.
Has non debet homo movere, sed eis resistere. Ier. X, 14: stultus factus est omnis homo a scientia sua.
Dicit autem sine disciplina, quantum ad modum, quia clamosae sunt. Vel sine disciplina ex parte eorum de
quibus dubitatur, ut puta si vertat in dubium id quod tota ecclesia tenet. Iob XXXIV, 35: iob autem stulte locutus
est, et verba eius non sonant disciplinam.
Quaestiones autem intantum sunt amandae, inquantum ducunt ad veritatem: per hoc quod oportet quod omnes
unum dicant. Quaestiones autem stultae non ducunt ad veritatem, sed ad litem, quae est vitanda. Is. LVIII, 4:
ecce ad lites et contentiones ieiunatis, etc.. Et ideo dicit servum autem Domini, id est eum qui se dat servitio
Domini, non oportet litigare. I Tim. III, 33: non litigiosum.
Deinde cum dicit sed mansuetum, ostendit quid sit sectandum. Et primo ponit documentum; secundo rationem,
ibi ne quando det.
Item prima in duas, quia primo proponit quoddam generale ad omnes; secundo quaedam necessaria ad singulos,
ibi docibilem.
Generale quod debet habere qui vult disputare, est quod sit mansuetus. Ps. XXIV, 9: docebit mites vias suas. Est
enim mansuetudo virtus compescens ab ira, quae perturbat iudicium rationis, quae necessaria est in quaestione et
iudicio veritatis. Matth. XI, 29: discite a me, quia mitis sum et humilis corde.
In speciali autem debet habere respectu superiorum docilitatem; respectu persecutorum, patientiam; respectu
falsorum doctorum, correctionem.
Quantum ad primum dicit docibilem, id est, paratum corrigi a quocumque. Et haec est sapientia caelestis. Iac. III,
17: quae autem desursum est sapientia, primum quidem pudica est: deinde autem pacifica, modesta, suadibilis,
etc.. Quantum ad secundum dicit patientem. Ps. Xci, 15: bene patientes erunt ut annuntient. Prov. XIX, 11:
doctrina viri per patientiam noscitur. Quantum ad tertium dicit cum modestia corripientem, quia correctio debet
esse modesta. Gal. VI, 1: vos qui spirituales estis, huiusmodi instruite in spiritu lenitatis, etc..
Deinde cum dicit nequando, assignat rationem vitationis, et respondet cuidam tacitae quaestioni. Posset enim
aliquis dicere: isti resistunt veritati, et ideo imminet necessitas corrigendi. Respondeo quod Deus pater eos potest
reducere ad poenitentiam, et ad hoc debet iustus niti. Et primo praemittit poenitentiam, quam debet intendere
contra adversarios; secundo poenitentiae fructus; tertio poenitentiae necessitatem.
Dicit ergo nequando, id est, ut Deus aliquando det eis poenitentiam, quia ex superbia resistunt, quibus difficile
videtur dari poenitentia.
Hic excluditur error Pelagii qui dicit dona gratiae esse ex operibus nostris, quod per hoc patet esse falsum, quia
etiam principium bonorum, scilicet poenitentia, datur a Deo.
Thren. V, 21: converte nos, Domine, ad te, et convertemur. Prov. XIX: a timore tuo concepimus.
Fructus vero poenitentiae duplex est, scilicet cognitio veritatis, et liberatio a potestate diaboli.
Quantum ad primum dicit ad cognoscendam veritatem, quia quando ex malitia resistitur veritati, ipsa malitia sua
excaecat eos; quando ergo malitia aufertur, cognoscunt veritatem.
Io. VIII, 32: et cognoscetis veritatem.
Quantum ad secundum dicit et resipiscant a diaboli laqueis, id est, ab occasionibus errorum ex parte intellectus,
sicut falsae phantasiae, et ex parte affectus, sicut sunt invidia, superbia, et huiusmodi.
Necessitas autem poenitentiae est magna, quam nisi habeant, diabolus dominatur eis. Unde dicit a quo captivi
tenentur, quia qui facit peccatum servus est peccati, Io. VIII, 34. Et dicit ad ipsius voluntatem, scilicet
sectandam. Vel ut de homine faciat voluntatem suam.
Sed contra, non statim praecipitat sicut vellet.
Dicendum est, quod solum adipiscitur quantum permittitur sibi; sed difficile est quod ei auferatur id quod tenet.
Is. XLIX, 24: numquid tolletur a forti praeda, aut quod captum fuerit a robusto salvum esse poterit?
|+3 Capitulus 3
|#1 Lectio 1
Supra instruxit eum quomodo resistat tribulationibus et periculis praesentibus, hic ostendit quomodo stet contra
futura. Et primo praenuntiat futura pericula; secundo ostendit idoneitatem suam ad resistendum, ibi tu autem
assecutus; tertio ostendit qualiter resistat, ibi testificor.

12

