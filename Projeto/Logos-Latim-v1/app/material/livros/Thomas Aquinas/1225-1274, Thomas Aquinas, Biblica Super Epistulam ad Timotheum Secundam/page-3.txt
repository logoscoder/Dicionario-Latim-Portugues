I Thess. V, 19: spiritum nolite extinguere.
Et addit quae est in te per impositionem manuum mearum, a quo scilicet ordinatus erat episcopus. In qua manus
impositione data est ei gratia spiritus sancti.
Deinde cum dicit non enim, ponitur ratio monitionis, et sumitur ex conditione divinorum munerum. Qui enim
accipit munus, debet operari secundum congruentiam muneris; ergo secundum conditionem divinorum munerum
debemus Deo servire.
Est autem duplex spiritus, huius mundi, et Dei. Et horum distinctio est: spiritus enim significat amorem, quia
nomen spiritus impulsionem importat, et amor impellit. Duplex autem est amor, scilicet Dei, et hic est per
spiritum Dei, et amor mundi, et hic est per spiritum mundi. I Cor. II, 12: non enim accepimus spiritum huius
mundi, etc..
Spiritus autem mundi facit amare bona mundi, et timere mala temporalia; et ideo dicit non enim dedit nobis Deus
spiritum timoris, scilicet mundani, quia hunc Deus aufert a nobis. Matth. X, 28: nolite timere eos, qui occidunt
corpus, etc..
Est alius spiritus timoris Domini et sanctus, et iste facit, ut timeatur Deus; hic autem est sine poena et sine
offensa, et hic est a Deo.
Matth. X, 28: timete eum, qui potest et animam et corpus perdere in Gehennam. Et addit sed virtutis, quia per
spiritum sanctum dirigimur in malis, et hoc per virtutem, scilicet fortitudinis contra adversa mundi. Lc. Cap. Ult.:
sedete in civitate donec induamini virtute ex alto. Item dirigimur in bonis, quia quantum ad affectionem
ordinamur per dilectionem charitatis, dum quis omnia quae diligit, refert in Deum. Unde dicit et dilectionis. I Io.
III, 14: qui non diligit, manet in morte. Item quantum ad bona exteriora; et ideo dicit et sobrietatis, id est, omnis
temperantiae, servando debitum modum et mensuram ut scilicet temperate utamur bonis mundi. Tit. II, 12:
sobrie et iuste et pie vivamus in hoc saeculo. I tim. III, 2: oportet episcopum esse irreprehensibilem, unius uxoris
virum, sobrium.
Deinde cum dicit noli, specificat usum gratiae; et primo excludit contraria huic usui; secundo hortatur ad usum
gratiae, ibi sed collabora.
A solita autem praedicatione poterat impediri propter duo. Primo per erubescentiam, secundo ex poena apostoli,
quam patiebatur propter evangelium. Et ideo, quantum ad primum, dicit noli itaque, scilicet ex quo habes
spiritum fortitudinis, erubescere, etc.. Praedicatio enim Christi, si referatur ad sapientiam mundi, videbatur stulta,
unde erubescentiam habere videbatur. I Cor. I, 23: nos praedicamus Christum crucifixum, Iudaeis quidem
scandalum, gentibus autem stultitiam.
Rom. I, 16: non enim erubesco evangelium.
Lc. IX, 26: qui me erubuerit et meos sermones, hunc filius hominis erubescet.
Quantum ad secundum sciendum est, quod si latro videt aliquem suspensum, erubescit se confiteri socium eius.
Sic quia apostolus erat vinctus, poterat eum timotheus erubescere; et ideo dicit neque me vinctum eius. Eph. VI,
20: pro quo legatione fungor in catena.
Eccli. IV, 27: ne reverearis proximum tuum in casu suo.
Deinde cum dicit sed collabora, hortatur ad usum gratiae; et primo in generali; secundo ostendit ex qua fiducia
hunc usum aggrediatur, ibi secundum virtutem.
Hic manifestat quod dicit sed collabora, ibi non secundum, etc..
Dicit ergo: ne erubescas, sed collabora, id est, simul mecum labora. I Cor. III, 8: unusquisque propriam
mercedem accipiet.
Et dicit evangelio, quod potest esse ablativi casus, et sic in evangelio praedicando; dativi casus, et sic ad laudem
evangelii, ut scilicet crescat. Sap. III, 15: bonorum laborum gloriosus est fructus, etc..
Et hoc cum fiducia, non propria, quia non sufficientes sumus cogitare aliquid a nobis quasi ex nobis, etc.; sed
secundum Dei virtutem, id est, habendo fiduciam de virtute Dei. Is. XL, 29: qui dat lasso virtutem, et his qui non
sunt, fortitudinem et robur multiplicat.
Haec virtus manifestatur per duo, scilicet quantum ad affectum, quia liberamur a malis; et ideo dicit qui nos
liberavit. I esdr. VIII, 31: liberavit nos de manu inimici et insidiatoris in via. Io. VIII, 36: si filius vos liberavit.
Et quantum ad hoc quod vocat nos ad bona. Unde sequitur et vocat vocatione sua sancta, quia vocavit ad
sanctificandum.
Rom. VIII, 30: quos praedestinavit, hos et vocavit. I Petr. II, 9: qui de tenebris nos vocavit in admirabile lumen
suum.
Et manifestat quaedam quae dicit, dicens non secundum opera nostra; ubi ostendit, quod per virtutem Dei liberati
et vocati sumus, non per humanam. Et primo ostendit causam vocationis nostrae et liberationis esse a Deo;
secundo processum causae, ibi quae data est etiam; tertio commendat datorem causae, scilicet gratiae, et eius
conservatorem, ibi qui destruxit.
Dicit ergo: vocavit non per nostram virtutem, quia scilicet non per opera nostra, quae sunt effectus virtutis. Tit.
III, 5: non ex operibus iustitiae quae fecimus nos, sed secundum suam misericordiam salvos nos fecit.
Est autem duplex causa humanae salutis, quae est a Deo. Una est aeterna, scilicet eius praedestinatio; alia est
temporalis, scilicet gratia iustificans.
3

