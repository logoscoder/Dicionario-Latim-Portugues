Quantum ad primum dicit secundum propositum, id est, praedestinationem, quae est propositum miserendi. Eph.
I, 11: operatur omnia secundum propositum voluntatis suae.
Rom. VIII, 28: his qui secundum propositum vocati sunt sancti.
Quantum ad secundum dicit et gratiam.
Rom. III, 24: iustificati gratis per gratiam ipsius.
Circa processum gratiae primo ostendit quomodo est praeparata gratia; secundo quomodo collata; tertio per
quem.
Primum ostendit, cum dicit quae data est nobis in Christo Iesu, id est, praevisa est nobis dari ante tempora
saecularia. Sicut dicit Philosophus, saeculum nihil aliud est quam mensura durationis aliquarum rerum; unde
diversa saecula, diversae sunt aetates hominum.
Unde unum saeculum durat mille annis, quia homo dicitur vivere quamdiu est in memoria hominum, quae non
excedit mille annos.
Tempora ergo saecularia sunt quae mensurant res mutabiles, et haec incoeperunt cum mundo sed praedestinatio
est ante mundum.
Eph. I, 4: elegit nos in ipso ante constitutionem mundi.
Et dicit in Christo Iesu, quia non sumus electi sic, ut salvemur propriis meritis, sed per gratiam Christi; quia sicut
praedestinavit salutem nostram, ita modum salutis nostrae.
Io. I, 17: gratia et veritas per Iesum Christum facta est.
Sed haec praedestinatio prius erat occulta, sed nunc est manifesta. Et quomodo? sicut conceptus cordis per opera;
unde nunc in effectu operis, suis electis manifestavit per illuminationem.
Proprie loquitur; manifestare enim est in lucem ducere. Iob XXVIII, 11: abscondita produxit in lucem. Sic ergo
manifestata est nunc, etc., per hoc quod misit Christum nos illuminantem. Is. LX, 1: surge, illuminare, ierusalem,
quia venit lumen tuum.
Lc. I, 79: illuminare his, qui in tenebris et in umbra mortis sedent.
Deinde cum dicit qui destruxit, commendat Christum illuminatorem; et primo eius virtutem quantum ad mala
quae abstulit; secundo quantum ad bona quae contulit.
Dicit ergo Christus, propter hoc, quod pro nobis passus est, destruxit mortem, id est, satisfecit Deo pro peccatis
nostris. I Petr. III, 18: Christus semel pro peccatis nostris mortuus est, etc.. Et peccatum erat causa nostrae mortis
corporalis. Rom. VI, 23: stipendia enim peccati mors; et ideo destruendo peccatum, destruxit mortem. Os. XIII,
14: ero mors tua, o mors, etc..
Contulit etiam perfecta bona, primo animae in praesenti, per gratiam fidei. Abac. II, 4: iustus meus ex fide vivit.
Et est imperfecta in hac vita, sed perficietur in gloria.
Io. XVII, 3: haec est vita aeterna, ut cognoscant te. Secundo immortalitatem carnis resultantem ex gloria animae.
I Cor. XV, 53: oportet corruptibile hoc induere incorruptionem, etc.. Io. X, 10: ego veni ut vitam habeant, scilicet
iam per gratiam, et abundantius habeant, scilicet per gloriam in futuro; item ibidem XI, 26: omnis qui vivit et
credit in me, non morietur in aeternum.
|#4 Lectio 4
Supra monuit ad sollicitam Christi praedicationem, hic inducit ad hoc per exemplum, et primo ponit hoc;
secundo inducit ad sui sequelam, ibi formam habens; tertio ostendit sequendi necessitatem, ibi scis hoc.
Item, primo ponit suum officium; secundo ostendit quae patitur pro sui officii executione, ibi ob quam causam;
tertio spei certitudinem, ibi scio enim.
Describit autem officium suum tripliciter; quia dicit se praedicatorem, ad excitandum ad bonos mores. Infra IV,
2: praedica verbum, insta opportune. Mc. Cap. Ult.: praedicate evangelium omni creaturae.
Apostolum, ad regendum ecclesiam, quia apostoli sunt praelati ecclesiae. Gal. II, 8: qui operatus est Petro in
apostolatum circumcisionis, operatus est et mihi inter gentes. Et Magistrum, institutum ad docendum fidei
sanctitatem, et cognitionem Dei. I Tim. II, 7: doctor gentium in fide et veritate. Ioel. II, 23: filii sion, exultate et
laetamini in Domino Deo nostro, qui dedit vobis doctorem iustitiae.
Sed dicit in quo positus sum ego. Ubi nota tria. Primo quod ipse non assumpsit sibi, sed ab illo positus est. Hebr.
V, 4: nemo assumit sibi honorem, sed qui vocatur a Deo tamquam Aaron. Secundo in positione designatur ordo.
Tertio firmitas, quia secundum ordinem rationis institutus, firmiter mansit.
Io. XV, 16: posui vos ut eatis et fructum afferatis, et fructus vester maneat. Iudicum V, 20: stellae manentes in
ordine et cursu suo.
Deinde cum dicit ob quam causam, ostendit quae patitur pro sui officii executione, dicens haec, adversa, patior,
scilicet vincula et taedia, et hoc pro fide Christi. Infra II, 9: laboro usque ad vincula. Et dicit, ob hanc causam,
quia pati simpliciter non est laudabile, sed propter iustam causam.
Matth. V, 10: beati qui persecutionem patiuntur propter iustitiam. Et ideo sed non confundor, quia non est ad
confusionem ei qui patitur propter iustitiam. I Petr. IV, 15: nemo vestrum patiatur quasi homicida, aut fur, aut
maledicus, aut alienorum appetitor; si autem ut christianus, non erubescat, etc..
Act. V, 41: ibant apostoli gaudentes, etc..
4

