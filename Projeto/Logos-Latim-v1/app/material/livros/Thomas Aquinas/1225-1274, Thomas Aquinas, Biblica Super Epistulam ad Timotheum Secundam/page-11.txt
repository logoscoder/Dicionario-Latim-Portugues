Et hanc assignans dicit in magna autem domo, id est, ecclesia Bar. III, 24: o Israel, quam magna est domus Dei,
et ingens locus possessionis eius non solum sunt vasa aurea, etc., ubi aurea et argentea distinguuntur a fictilibus;
item argentea ab aureis; item fictilia a ligneis. In primo comparatio bonorum et malorum innuitur; in secundo
comparatio bonorum et meliorum; in tertio malorum et peiorum. Nam aurea et argentea sunt boni; sed aurea
meliores, argentea minus boni. Similiter lignea et fictilia sunt mali; sed fictilia sunt peiores, lignea vero minus
mali.
Consequenter designat diversitatem quantum ad usum, ut boni sint vasa in honorem, sicut deputati ad
honorabilem usum; mali vero sint vasa fictilia et lignea, quasi deputati in contumeliam, id est, ad vilem usum.
Sicut enim in hominibus quidam, scilicet sancti, quasi vasa pretiosa. Eccli. L, 10: vas auri solidum, etc.. Act. IX,
15: vas electionis est mihi iste, etc.. Quidam vero sicut vasa inutilia, scilicet mali. Is. XXXII, 7: fraudulenti vasa
pessima sunt. Eccli. XXI, 17: cor fatui quasi vas confractum. Prima vasa sunt in honorem, quibus debetur vita
aeterna.
Rom. II, 7: his quidem qui secundum patientiam boni operis gloriam et honorem et incorruptionem quaerentibus
vitam aeternam.
Secunda vasa sunt in contumeliam. I reg. II, 30: qui autem contemnunt me erunt ignobiles.
Et praedicta diversitas potest aliter applicari ad diversitatem ecclesiae, ut vasa aurea sint praelati, argentea vero,
et lignea, et fictilia tenentes inferiorem gradum, inter quos est quidam gradus. Et quod subdit quaedam in
honorem, etc., non est tunc intelligendum quod vasa aurea et argentea omnia sint in honorem, et fictilia in
contumeliam, quia de quocumque statu quidam salvantur, et quidam damnantur.
|#4 Lectio 4
Supra ostendit quod profana sint vitanda per rationem sumptam ex nocumento, hic ostendit idem per rationem
sumptam ex fructu. Et primo proponit vitationem; secundo eius fructum, ibi erit vas.
Nam vitationem vocat emundationem.
Dicit ergo: quaedam sunt vasa in contumeliam, ergo si quis emundaverit se ab istis, quia eorum consortia
inquinant. Eccli. XIII, 1: qui tetigerit picem, inquinabitur ab ea. Et ideo fugiendi sunt. II Cor. IX: exite de medio
et separamini, dicit Dominus, et immundum ne tetigeritis, etc..
Fructus autem sequens est quadruplex.
Primus est ex ordine ad gloriam, quia erit vas in honorem, quia si sordidetur ab illis, erit in contumeliam; si
emundat se, in honorem. Ps. Cxxxviii, 17: nimis honorati sunt amici, etc.. Prov. XXV, 4: aufer rubiginem de
argento, et egredietur vas purissimum.
Alii effectus sunt gratiae, quorum primus est hominis sanctificatio; secundus est hominis ordinatio per rectam
intentionem; tertius per operis executionem. Quantum ergo ad primum dicit sanctificatum. I Cor. VI, 11: abluti
estis, sanctificati estis. Sed quantum ad secundum dicit utile Domino. Sed numquid indiget servitio nostro? non.
Ps. XV, 2: bonorum meorum non indiges. Sed dicit utile Domino, id est, utilitas sua cedet ad honorem Domini.
Act. IX, 15: ut portet nomen meum coram gentibus, et regibus, et filiis Israel. Quantum ad tertium dicit ad omne
opus bonum paratum. Ps. Cxviii, 60: paratus sum, et non sum turbatus.
Et dicit ad omne bonum, quia praecepta affirmativa non obligant ad semper. Et ideo debet esse paratus, ut
quando necesse est operetur.
Deinde cum dicit iuvenilia, ostendit qualiter profana sunt vitanda. Et ponit duo vitanda: primum est conversatio
prava; secundum est doctrina mala, ibi stultas autem.
Circa primum duo facit, quia primo ostendit quid sit vitandum; secundo quid sit sequendum, ibi sectare.
Dicit ergo: dico quod debes vitare haec, ut sis vas emundatum; ideo iuvenilia, etc..
Considerandum est quod dicit hoc, quia iste iuvenis erat. Et haec sunt desideria vanitatum exteriorum, et
carnalium voluptatum.
Naturale est iuvenibus quod haec desiderent.
Eccle. XI, 10: adolescentia et voluptas vana sunt. Cuius est duplex ratio. Una, quia non sunt alia experti;
secunda, quia huiusmodi delectationes naturales sunt ordinatae ut medicina contra labores. Natura vero in
iuvenibus laborat, et ideo inclinantur ad eas.
Deinde cum dicit sectare vero iustitiam, fidem, spem, charitatem et pacem, ostendit quae sunt sectanda. Et sunt
quatuor, quorum primum ordinat ad subditos, et haec est iustitia, quia princeps est custos iustitiae.
Prov. XX, 8: rex qui sedet in solio iudicii, dissipat omne malum intuitu suo. Secundum ordinat ad eum, et haec
est fides, sine qua impossibile est placere Deo, Hebr. XI, 6.
Tertium est spes. Quartum ordinat ad proximum unumquemque, scilicet charitas et pax, quae se extendit ad
inimicos. I Cor. XIII, 2: si habuero fidem, ita ut montes transferam, charitatem autem non habuero, nihil sum. Ex
charitate sequitur gaudium. Pax autem importat ordinatam concordiam.
Quod autem subdit cum his qui invocant, etc., uno modo exponi potest referendo ad immediate dictum; quasi
dicat: sequimini pacem cum his, etc.. Quod autem dicit de corde puro, ponitur, quia non est speciosa laus, etc..
Sed Hebr. XII, 14, dicitur: pacem sequimini cum omnibus. Quare ergo dicitur hic cum his qui invocant
Dominum de corde puro? respondeo. Dicendum est, quod quantum in nobis est, debemus habere pacem cum
11

