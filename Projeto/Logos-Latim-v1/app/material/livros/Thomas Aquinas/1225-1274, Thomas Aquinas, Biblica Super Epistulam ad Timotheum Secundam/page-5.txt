Deinde cum dicit scio, ponitur certitudo spei, quae facit eum non confundi, etiam hoc provenit ex magnitudine
Dei promittentis.
Et ideo dicit cui credidi.
Et nota quod uno modo credere est actus fidei; et est sensus scio, etc., id est, scio quod ille qui promisit, est
verax, et potens ad reddendam vitam aeternam, quam repromisit homini fideli existenti.
Sed contra ex hoc sequitur, quod eadem est scientia et fides, et idem est scitum et creditum, quod est impossibile,
quia de ratione sciti est quod videatur, de ratione crediti quod non.
Respondeo. In fide duo sunt, scilicet id quod creditur, et ille cui creditur. De eo quod creditur, non potest esse
scientia, quia sic perderet crediti rationem; sed de eo cui creditur, est scientia, quia per evidentissimam rationem
est scitum, quod Deus est verax. Et sic dicit: cui credidi. I Io. IV, 1: nolite omni spiritui credere, sed probate
spiritus si ex Deo sunt. Prov. XIV, 15: innocens credit omni verbo, etc..
Alio modo dicitur credere fidei eius, cui committit rem suam, et hic sensus est verior; quasi dicat: quia meipsum,
labores et passiones credidi, id est, commisi, Deo, scio quod potens est depositum meum servare, etc..
Et nota, quod depositum dicitur dupliciter. Uno modo, quod ego deposui. Et sic homo deponit apud Deum
salutem suam, quando se Deo totum committit. I Petr. V, 7: omnem sollicitudinem vestram in eum proiicientes,
quoniam ipsi cura est de vobis.
Ps. LIV, 23: iacta super Dominum curam tuam, et ipse te enutriet. Item deponit opera sua, quando scilicet non
statim recipit remunerationem suam, sed in posterum. Et sic, qui benefacit, deponit illud apud Deum. Et hoc
usque in illum diem, quando iudicabit occulta hominum, quibus tunc reddet Deus mercedem laborum suorum.
Sap. X, 17 et Is. III, 10: dicite iusto, quoniam bene, quoniam fructum adinventionum suarum comedet.
Vel depositum, id est, quod penes me positum est officium, scilicet officium evangelii.
Act. IX, 15: vas electionis est mihi iste, ut portet nomen meum, etc.. Etiam Deus est potens conservare suum
apostolum usque ad mortem suam.
Deinde cum dicit formam habens, inducit ad sequelam sui, et est duplex littera.
Una dicit habe, altera habens. Si dicit habens, sic primo ponit idoneitatem, quam proponit timotheo ad
imitandum exemplum apostoli; secundo hortatur ad imitandum, ibi bonum depositum.
Apostolus autem bonam idoneitatem habuit secundum duo, scilicet secundum eruditionem quantum ad
cognitionem; et ideo dicit sanorum verborum. Item secundum virtutem; unde dicit in fide et dilectione.
Dicit ergo: non potes te excusare, si patienter te non habeas usque ad vincula sicut ego, quia tu es habens formam
sanorum verborum, scilicet quae non continent falsitatis corruptionem. Tit. II, 1: loquere quae decent sanam
doctrinam. Et dicitur doctrina sana, non corrupta effective, quia nos sanos facit.
Et addit quae a me audisti, quasi dicat: non es deceptus, quia hoc tibi tradidi quod a Christo audivi. I Cor. XI, 23:
ego enim accepi a Domino, quod et tradidi vobis. Lc. X, 16: qui vos audit, me audit. Et hoc in fide et dilectione,
quia si aliquis omnia verba sana sciret et non crederet, non esset idoneus, nec etiam diligeret, quia de facili
recederet a doctrina, vel per adversa, vel per prospera.
Hebr. XI, 6: sine fide impossibile est placere Deo. I Io. III, 14: qui non diligit, manet in morte. Et hoc in Christo
Iesu, quia vera fides est eorum, quae Christus docuit, et vera dilectio est in Christo, quia dedit spiritum sanctum,
per quem Deum diligimus.
Haec igitur habens, custodi bonum depositum, quod scilicet dedi tibi, id est, officium praedicationis, ut
numquam a veritate recedas, nec propter timorem officium praedicationis ullo tempore dimittas. Prov. IV, 23:
omni custodia serva cor tuum, etc.. I Tim. VI, 20: o timothee, depositum custodi. Et hoc custodi bono adiutorio,
scilicet per spiritum sanctum, qui habitat in nobis. I Cor. III, 16: nescitis quia templum Dei estis, et spiritus Dei
habitat in vobis? secundum aliam litteram monet ad duo.
Primo ad sanam doctrinam; secundo ad perseverantiam in ea.
Deinde cum dicit scis hoc, ostendit necessitatem monitionis ex defectu et profectu aliorum. Quando enim aliquis
videt aliquos sociorum suorum proficere et aliquos deficere, nititur sequi bonos. Et ideo primo commemorat
deficientes; secundo proficientes, ibi det misericordiam.
Ostendit ergo quid caveat, alias est periculum. I Cor. X, 12: qui se existimat stare, videat ne cadat. Et ideo dicit:
aversi, etc.. Glossa: isti fallacia erant pleni, simulate enim fuerant cum apostolo, ut scilicet addiscerent, unde
facerent calumniam apostolo.
Isti ergo, qui sunt aversi a me, sunt modo in Asia, inter quos praecipue sunt isti duo, qui conversi sunt per
Iacobum.
Deinde cum dicit det misericordiam, ostendit aliorum profectum, et praecipue cuiusdam onesiphori,
commemorans primo bona, quae sibi contulit Romae, secundo quae in Asia. Item primo optat ei Dei
misericordiam; secundo ostendit meritum misericordiae; tertio tempus misericordiae.
Primum cum dicit det misericordiam. Recte optat ei misericordiam, quia praesens vita miseria est. Iob XIV, 1:
homo natus de muliere, brevi vivens tempore, repletur multis miseriis.
Dicit det onesiphori domui, non solum personae, sed familiae, quia propter bonitatem unius derivatur gratia ad
totam familiam.
Matth. X, 13: siquidem fuerit domus illa digna, veniet pax vestra super eam.
5

