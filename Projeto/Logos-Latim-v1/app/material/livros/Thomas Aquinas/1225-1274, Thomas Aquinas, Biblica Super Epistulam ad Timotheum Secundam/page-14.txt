Deinde ponit vitia, quae sunt ad corruptionem rationalis. Haec autem potentia perficitur per prudentiam;
prudentiae autem opponitur aliquod vitium per abusum prudentiae et aliquod per eius privationem, et utrumque
ponit.
Quantum ad primum dicit proditores. Ad prudentiam autem pertinet sagacitas, qua quidam abutuntur in malum,
et hi sunt proditores.
Prov. XI, 13: qui ambulat fraudulenter, revelat arcana. Item constantia qua quidam abutuntur dum in malo
proterviunt; unde dicit protervi. Prov. III, 5: ne innitaris prudentiae tuae.
Deinde ponit vitia, quae sunt ad privationem prudentiae. Et primo ponit privationis causam; unde dicit tumidi.
Superbi enim inflantur in agendis, quia non metiuntur vires suas, et ideo deficiunt. Prov. XI, 2: ubi superbia, ibi
erit et contumelia: ubi autem humilitas, ibi et sapientia. Secundo ponit privationis effectum, quia temporalia
praeponunt aeternis; unde dicit voluptatum amatores magis quam Dei. Is. XIII, 22: syrenae in delubris voluptatis.
Sed numquid est idem esse incontinentem, et voluptatum amatorem? respondeo. Dicendum est quod non, quia
proprie incontinens dicitur qui habet spem fugiendi, sed vincitur ab eis; sed proprie amator earum est
intemperatus qui habet corruptam aestimationem.
Consequenter ponit simulationem, dicens habentes quidem speciem pietatis II Cor. XI, 13: operarii subdoli,
virtutem autem eius abnegantes, virtutem scilicet pietatis, quae dicitur hic dupliciter. Uno modo ipsa vis pietatis,
id est, eius virtus; unde dicit abnegantes, id est, veritatem non habentes.
Tit. I, 16: confitentur se nosse Deum, factis autem negant. Alio modo, quia virtus rei dicitur illud, ex quo
dependet tota res.
Tota autem virtus pietatis dependet ex charitate, ideo dicit virtutem eius, scilicet charitatem abnegantes.
|#2 Lectio 2
Supra apostolus descripsit pericula novissimorum temporum, et causam assignavit, hic docet huiusmodi etiam in
praesenti esse vitanda. Et primo praemittit monitionem de horum vitatione; secundo ostendit in quibus
hominibus in praesenti appareant praedicta, ibi ex his enim.
Dicit ergo: dixi quod in novissimis temporibus erunt homines pessimi. Sed non credas te in praesenti esse tutum;
sed etiam nunc hos, et tales homines devita, scilicet ne in similem errorem labaris. Tit. Cap. Ult.: haereticum
hominem post unam et secundam correptionem devita. Et licet quantum ad aliqua vitandi sint, sed non quantum
ad sermonem exhortationis.
Et tunc ostendit quod etiam modo sunt aliqui tales. Et primo ostendit nocumentum quod inferunt; secundo
defectum quem patiuntur, ibi homines reprobi; tertio impedimentum quo arctantur, ibi sed ultra.
Circa primum duo facit, quia primo ostendit impedimentum quod inferunt subditis; secundo impedimentum quod
inferunt praelatis, ibi quemadmodum autem.
Iterum prima in duas; quia primo ostendit eorum imprudentiam; secundo eorum astutiam, ibi et captivas.
Quantum ad primum dicit: devita hos, quia iam sunt aliqui tales, nam ex his enim, id est, eorum numero, sunt. I
io. II, 18: nunc Antichristi multi sunt, etc..
Nec debetis intelligere quod ex his fuerunt, sed sunt, scilicet scelesti et ingrati, etc., quia peccatores iam conversi
non debent dici peccatores.
Ps. XV, 4: nec memor ero nominum eorum per labia mea.
Deinde cum dicit qui penetrant domos, ostendit eorum malitiam. Et ad litteram potest exponi, quasi inordinate
ingerentes se, et circumeuntes propter lucrum.
Contra quod Eccli. XXI, 25: pes fatui facilis in domum proximi. Sed propter hoc non prohibentur aliqui visitare
afflictos in domibus.
Iac. I, 27: religio munda et immaculata apud Deum et patrem, haec est, visitare pupillos et viduas in tribulatione
eorum, etc..
Vel metaphorice potest exponi domus, id est, conscientia. Sap. VIII, 16: intrans in domum meam, conquiescam,
etc.. Illi ergo penetrant domos, qui cum astutia volunt scire secreta conscientiae, ut decipiant alios. Eccli. XIII,
14: ex multa loquela tentabit te, et subridens interrogabit te. Nihilominus tamen illis qui curam habent, licet
inquirere statum conscientiae. Prov. XXVII, 23: diligenter agnosce vultum pecoris tui, tuosque greges considera.
Deinde cum dicit et captivas ducunt, ostendit eorum astutiam. Et primo tangitur eorum malitia, quia abducunt a
libertate et statu gratiae. Iac. I, 25: qui autem prospexerit in lege perfectae libertatis, etc..
Et ducunt in statum servitutis, qui est status peccati. Ps. Cxxv, 1: in convertendo Dominus captivitatem sion, etc..
Hoc enim nomen captivitatis importat. Is. V, 13: propterea captivus ductus est populus meus, quia non habuit
scientiam.
Secundo ostendit in quas personas exercent malitiam, quas describit primo a fragilitate sexus; secundo ex malitia
conversationis; tertio ex vanitate affectionis; quarto ex defectu discretionis.
Quantum ad primum dicit mulierculas, quae sunt minoris discretionis et sexus fragilioris.
Et dicit mulierculas, quia magnae dominae habent aliquos consiliarios, unde non possunt seduci. Sed hae sunt
tali auxilio destitutae.
Matth. XXIII, 14: comeditis domos viduarum.
14

