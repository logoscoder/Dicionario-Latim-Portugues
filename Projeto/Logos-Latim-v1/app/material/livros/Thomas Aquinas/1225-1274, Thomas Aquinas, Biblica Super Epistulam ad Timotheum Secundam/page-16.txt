dicit passiones, quas scilicet passus est in proprio corpore. II Cor. XI, 25: ter virgis caesus sum, etc.. Tertio in
particulari, cum dicit qualia facta sunt mihi Antiochiae, etc., Act. XVI et XVII. Iudaei persecuti sunt eum,
praesente timotheo.
Sed affuit divinum auxilium. Et ideo dicit et ex omnibus eripuit me Dominus. II Cor. I, 4: qui consolatur nos in
omni tribulatione nostra.
|#3 Lectio 3
Supra, proposuit timotheo in exemplum persecutiones quas ipse passus fuit. Et ne videatur ipse solus per
huiusmodi passiones transisse, ostendit eas esse communes sanctis. Et primo docet quomodo sancti patiuntur hic
defectus poenales; secundo quomodo mali proficiunt per defectum culpae, ibi mali autem homines.
Dicit ergo: persecutiones sustinui, et non solum ego, sed et omnes. Pie sumitur dupliciter, quandoque pro virtute
pietatis ad cultum divinum, supra eodem habentes speciem pietatis, quandoque pro misericordia ad proximum, I
Tim. IV, 8: pietas ad omnia valet. Omnes ergo qui pie volunt vivere in Christo, etc., id est, volunt observare
cultum religionis christianae. Tit. II, 12: sobrie, et iuste, et pie vivamus in hoc saeculo, etc.. Et tales
persecutionem patientur, et maxime in primitiva ecclesia, quando Christus undique impugnabatur a Iudaeis et
gentibus.
Et ideo Io. XVI, 2: venit hora ut omnis qui interficit vos, arbitretur obsequium se praestare Deo. Matth. XXIV, 9:
eritis odio omnibus gentibus propter nomen meum.
Item omnes qui pie volunt, etc., id est, volunt per fidem Christi servare misericordiam ad proximum, necesse est
eos persecutionem pati, et si non ab extra, tamen ab intus, quando scilicet compatiuntur defectibus proximorum,
quorum culpas et poenalitates vident. II Cor. XI, 29: quis scandalizatur, et ego non uror? etc.. II Petr. II, 8:
habitans apud eos, qui de die in diem animam iustam iniquis operibus cruciabant. Ps. Cxviii, 158: vidi
praevaricantes, et tabescebam, etc..
Item sunt aliae persecutiones, quae sanctis omnibus deesse non possunt, scilicet carnis, mundi, et Daemonis:
quia, ut habetur gal. V, 17, caro concupiscit adversus spiritum.
Rom. VII, 24: infelix ego homo, quis me liberabit de corpore mortis huius? Ps. XXXIII, 2: multae tribulationes
iustorum.
Deinde cum dicit mali autem homines, ostendit quod mali incidunt in peiora mala, scilicet culpae. Dicit mali in
se, scilicet inquantum peccatis inhaerent. Matth. XXI, 41: malos male perdet, etc.. Et seductores, scilicet in
proximorum nocumentum, inquantum seorsum ducunt eos a via veritatis, quae communis est. Rom. Cap. Ult.:
per dulces sermones et benedictiones seducunt corda innocentium. Sed isti non contenti malis quae fecerunt,
proficient in peius. Apoc. Cap. Ult.: qui sordidus est, sordescat adhuc.
Sed contra supra eodem: ultra non proficient. Dicendum est, quod qui proficiunt in peius, sunt permissi a Deo,
vel sic quod proficiunt in peius ex intentione malitiae eorum, quae semper est ad malum; sed secundum
providentiam divinam prohibentur, ne possint implere quod coeperunt. Proficiunt autem in peius mali in seipsis,
inquantum errant circa veritatem. Matth. XXII, 29: erratis nescientes Scripturas, neque virtutem Dei. Item opere
errant, et hoc modo omnes mali errant. Prov. XIV, 22: errant omnes qui operantur malum. Item in proximis, quia
seductores, unde dicit in errorem mittentes, suadendo scilicet quod possint per prosperitates venire ad regnum
caelorum, contra illud, supra III, 12: qui pie volunt, etc.. Et Is. III, 12: popule meus, qui beatum te dicunt, ipsi te
decipiunt.
Deinde cum dicit tu vero, monet eum, ut maneat in sua institutione. Et hortatur eum tripliciter, scilicet ex parte
doctoris, ex parte ipsius timothei, et ex parte eorum quae accepit.
Dicit ergo: assecutus es meam doctrinam, etc., ut supra III, 10: ergo permane in his; Eccli. X, 4: si spiritus
potestatem habentis ascenderit super te, locum tuum ne dimiseris. I Cor. XV, 58: stabiles estote, et immobiles.
Dicit ergo quae didicisti, et credita sunt tibi, quia quilibet christianus discit quae fidei sunt; et haec est doctrina
salutaris. Io. VI, 45: omnis qui audivit a patre meo, et didicit, venit ad me, etc.. Sed specialiter documenta fidei
sunt credita praelatis, inquantum debent aliis ea dispensare. Gal. II, 7: cum vidissent quod creditum est mihi
evangelium praeputii.
Et quare oportet permanere? quia ego a Magistro scientiae habui, qui errare non potuit.
II Cor. XIII, 3: in me loquitur Christus.
Et ideo in his firmiter permane, sciens a quo didiceris, quia a Paulo, qui non ab homine, neque per hominem
didicit, etc., Gal. II.
Secundo ex propria conditione.
Turpe enim est homini nutrito in bono a pueritia, in senectute deficere. Eccli. XXVI, 27: qui transgreditur a
iustitia ad peccatum, Deus paravit eum ad rompheam. Timotheus autem sic fuit nutritus. Prov. XXII, 6:
adolescens iuxta viam suam, etiam cum senuerit, non recedet ab ea. Unde dicit et quia ab infantia sacras litteras
nosti, quae sunt litterae veteris testamenti, quas didicit ab infantia, quia filius mulieris Iudaeae, Act. XVI, 1.
Unde mater sua fecit eum erudiri in eis. Quod est contra Manichaeum, quia apostolus vetus testamentum hic
nominat sacras litteras, quae non possunt intelligi de novo testamento, quia ab infantia sua non erat edoctus
litteras novi testamenti.
16

