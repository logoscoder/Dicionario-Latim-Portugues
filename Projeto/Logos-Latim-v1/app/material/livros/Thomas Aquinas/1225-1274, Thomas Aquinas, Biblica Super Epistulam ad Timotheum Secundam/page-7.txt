milites debent abstinere ab his, quae abstrahunt a pugna, puta a negotiis et delitiis. I Cor. IX, 25: qui in agone
contendit, ab omnibus se abstinet. Sed militiae spiritualis finis est, ut victoriam habeant ab hominibus, qui sunt
contra Deum; et ideo oportet, quod abstineant ab omnibus, quae distrahunt a Deo. Haec autem sunt negotia
saecularia, quia sollicitudo huius saeculi suffocat verbum. Et ideo dicit implicat se.
Sed contra: negotia saecularia sunt temporalia, hoc autem apostolus fecit, quando vixit labore manuum suarum.
Respondeo. Dicendum est quod apostolus dicit, implicat, et non dicit, exercet. Ille autem eis implicatur, cuius
cura et sollicitudo iungitur circa ipsa. Et tunc proprie ipsa haec interdicuntur militibus Christi, in quibus
ostenditur non esse necesse implicari animum.
Item non dicit simpliciter implicatur, sed dicit implicat se, quia quandoque implicatur, et non se implicat.
Implicat enim se quando sine pietate et necessitate assumit negotia; sed quando necessitas officii pietatis et
auctoritatis exercetur, tunc non implicat se, sed implicatur huiusmodi necessitate. Rom. XVI, 2: assistatis ei in
quocumque negotio vestri indiguerit.
Causa autem quare non debent se implicare est ut ei placeat cui se probavit.
I Io. II, 15: si quis diligit mundum, non est charitas patris in eo. Qui enim est miles Christi, devovit se ad
militandum Deo; et ideo debet conari, ut ei placeat cui se devovit.
Deinde cum dicit nam et qui, ponit laboris praemium. Et quia diceret aliquis: o Paule, magna imponis, sed quis
est eorum fructus? respondet: assumatis exemplum in pugnis saecularibus, ubi non omnes, sed legitime
pugnantes accipiunt coronam. Sic ergo erit et in spiritualibus, quod nullus coronabitur, nisi servet debitas leges
pugnae. I Cor. IX, 25: illi quidem ut corruptibilem coronam accipiant, nos autem incorruptam. Sap. IV, 2: in
perpetuum coronata triumphat.
Deinde cum dicit laborantem, ostendit stipendia, interdicitque ei negotia saecularia. Et primo proponit stipendia
sub metaphora; secundo exponit, ibi intellige.
Officium enim praedicatorum et doctorum est officium militum, inquantum insurgunt contra hostes et vitia; item
agricolae, inquantum fructum faciunt promovendo ad bona. Huius ager est ecclesia, et principalis agricola est
Deus, interius et exterius operans.
Io. XV, 1: ego sum vitis vera, et pater meus agricola est. Homines autem exterius adhibent ministerium. I Cor.
III, 6: ego plantavi, Apollo rigavit, Deus autem incrementum dedit. Isti sunt exteriores agricolae. Iob XXXI, 39:
si animam agricolarum eius afflixi.
Istum ergo agricolam oportet fructum accipere; huius fructus sunt opera virtutum.
Eccli. XXIV, 23: flores mei fructus honoris et honestatis. Gal. V, 22: fructus autem spiritus est charitas,
gaudium, pax, patientia. Inter hos fructus sunt et fructus eleemosynarum.
Act. IX, 36: haec erat plena fructibus bonis et eleemosynis quas faciebat. Isti ergo debent principaliter fructum
percipere, ut ipsi gaudeant. Primo de subditorum fructibus.
Phil. IV, 1: itaque, fratres mei charissimi et desideratissimi, gaudium meum et corona mea.
Secundo de subsidiis temporalibus, non pro praemio principali, sed stipendio. Gal. VI, 6: communicet autem is
qui catechizatur verbo, ei qui se catechizat in omnibus bonis. Matth. X, 10: dignus est operarius cibo suo.
Deinde cum dicit intellige, exponit quae dixerat sequens modum Christi post parabolas.
Matth. XIII, 9: qui habet aures audiendi audiat. Quasi dicat: reduc haec ad intellectum spiritualem. Dan. X, 1:
intelligentia opus est in visione.
Quasi diceret aliquis: tu dicis: accipe stipendium, o timothee; sed tu non facis, quia de labore manuum vis vivere.
Unde intellige quae dico, quia est necessaria discretio, quia ibi non sunt accipienda ubi est occasio avaritiae
contra evangelium, vel propter cupiditatem, vel propter otium. Et hoc poteris intelligere, quia dabit, etc.. I Io. II,
27: unctio docebit vos de omnibus.
|#2 Lectio 2
Supra ponitur praeparatio ad martyrium, hic ponitur exhortatio ad ipsum, et primo praemittit exemplum praemii;
secundo exemplum martyrii, ibi in quo laboro; tertio manifestat consequentiam praemii ad martyrium, ibi fidelis
sermo.
Nam praemium mortis pretiosae martyrii est resurrectio gloriosa, cuius exemplum praecessit in capite nostro
Christo. Et ideo dicit memor esto, etc., quasi dicat: Dominum nostrum Iesum Christum, supple: habe in mente
contra tribulationes. Prov. III, 6: in omnibus viis tuis cogita illum, et ipse diriget gressus tuos. Multa enim sunt in
eo cogitanda, sed specialiter resurrectio. Ad hanc omnia ordinantur, et praecipue totus christianae religionis
status. Rom. X, 9: si confitearis in ore tuo Dominum Iesum, et corde tuo credideris, quod Deus excitavit illum a
mortuis, salvus eris.
Et nota quod dicit resuscitatum, quia etsi pater eum resuscitaverit, tamen propria etiam virtute resurrexit, et est
primus resurgentium I Cor. XV, 20. Sed quia secundum naturam humanam resurrexit, et mortuus est, ex semine
David. Rom. I, 3: qui factus est ei ex semine David secundum carnem, etc..
Secundum evangelium meum, id est, a me praedicatum. I Cor. XV, 1: notum autem facio vobis evangelium,
quod praedicavi vobis.
Qui praedicat evangelium est minister evangelii, sicut qui baptizat est minister baptismi.
7

