Unde nec peccatum cadit in eum, ut est dictum, nec potest negare suam virtutem et suam iustitiam quin puniat.
Matth. Cap. Ult.: qui vero non crediderit, condemnabitur.
Sed numquid non potest Deus alicui remittere poenam? potest quidem secundum ordinem sapientiae suae, sed
contra ordinem sapientiae et iustitiae, non.
Deinde cum dicit haec commone, etc., confirmat per testimonium; quasi dicat: simul cum aliis admoneo, ut
semper habeas in corde, testificans coram Deo, id est, testem adducens coram quo loquor.
Deinde cum dicit noli verbis, ostendit quomodo resistat infidelibus, quia primo praemittit modum resistendi;
secundo ostendit quae sunt quibus resistat, ibi profana.
Item, primo excludit indebitum modum resistendi; secundo ponit debitum, ibi sollicite.
Circa primum primo excludit indebitum modum; secundo rationem assignat, ibi ad nihil.
Dicit ergo nolite contendere verbis.
Contentio importat concertationem in verbis.
Potest ergo secundum duo intelligi, quia acrimoniam loquens depravatur dupliciter. Uno modo si per hoc
acceditur ad favorem falsitatis, ut quando quis cum confidentia clamoris impugnat veritatem. Alio modo propter
inordinationem, ut quando utitur acrimonia, vel ultra modum debitum, vel contra qualitatem personae. Sed si
moderate, et cum circumstantiis debitis, et pro veritate fiat, non est peccatum. Et sic in rhetorica est unum
instrumentum exhortationis. Tamen in sacra Scriptura accipitur secundum quod importat inordinationem. I Cor.
XI, 16: si quis videtur inter vos contentiosus esse, nos non habemus talem consuetudinem, neque ecclesiae Dei.
Et dicit verbis, quia aliqui disceptant solum verbis improperii. Et hoc proprie est contendere.
Si hoc fit non verbis tantum sed veris rationibus, hoc est disputare, non contendere.
Deinde cum dicit ad nihil utile est, ostendit rationem documenti. Nam moderata disputatio quando cum ratione
fit, est utilis ad instructionem; sed quando cum verbis tantum, tunc est litigiosa. Ideo dicit nisi ad subversionem,
et hoc dupliciter: uno modo dum quod est certum venit in dubium; alio modo, quia audientes scandalizantur.
Prov. XIV, 23: ubi verba sunt plurima, ibi frequenter egestas; unde Iac. III, 16: ubi zelus et contentio, ibi
inconstantia et omne opus pravum.
Sed numquid non sine contentione debet quis disputare coram populo de fide? respondeo. Distinguendum est, ex
parte audientium, quia, aut sunt sollicitati ab infidelibus, et tunc est utilis publica disputatio: quia per hanc
simplices efficiuntur magis instructi quando vident errantes confutari. Si vero non sunt sollicitati ab infidelibus,
tunc non est utilis disputatio, sed periculosa. Item est distinguendum ex parte disputantis, quia si disputans est
prudens, sic quod manifeste confutet adversarium, tunc debet publice disputare: si vero non, nullo modo.
Deinde cum dicit sollicite cura teipsum, ponit debitum modum resistendi. Et primo quantum ad rectam
intentionem; secundo quantum ad rectam operationem; tertio quantum ad rectam doctrinam.
Qui enim vult disputare, primo debet scrutari suam intentionem, utrum moveatur bono zelo. Ideo dicit
probabilem Deo exhibere, qui scilicet probat Cor. II Cor. X, 18: non enim qui seipsum commendat, ille probatus
est, sed quem Deus commendat. Ps. XVI, 3: probasti cor meum et visitasti nocte.
Item quod doctrinam quam praedicat ore, stabiliat per opera, quod nisi faciat, est confusione dignus. Unde dicit
operarium inconfusibilem, quasi dicat: haec facito, sic non confunderis.
Item quod recte tractet verbum veritatis, vera docendo et utilia audientibus. Unde subiungit recte tractantem
verbum veritatis, non quaerens lucrum et gloriam. II Cor. II, 17: non sumus sicut plurimi adulterantes verbum
Dei, sed ex sinceritate, sicut ex Deo coram Deo in Christo loquimur.
|#3 Lectio 3
Supra instruxit timotheum, ostendens modum generalem quo infidelibus est resistendum, hic ostendit in speciali
quibus sit resistendum. Et primo ostendit quibus est resistendum; secundo quare, ibi multum enim; tertio
quomodo, ibi iuvenilia.
Dicit ergo profana et vaniloquia devita. Ubi ostendit duo esse vitanda, scilicet profana et vaniloquia, et referuntur
ad idem, vel ad diversa. Nam profana dicuntur quasi procul a fano, scilicet cultu divino, et haec sunt documenta
haeresum; et haec vitanda, ideo dicit devita profana. Potest etiam dici, quod haec profana sunt, quae fidei
repugnant, sed vaniloquia fabulosa. Ps. XI, 3: vana locuti sunt unusquisque ad proximum suum.
Deinde cum dicit multum enim, ostendit quare haec sunt vitanda, et hoc dupliciter.
Primo ex nocumento quod inferunt; secundo ex fructu vitationis, ibi si quis.
Circa primum duo facit, quia primo ostendit quomodo noceant ad fidei subversionem; secundo quomodo non
possunt totaliter fidem subvertere, ibi sed firmum.
Item, primo ponit documentum; secundo subdit similitudinem, ibi et sermo; tertio exemplum, ibi ex quibus est.
Dicit ergo. Haec sunt vitanda, quae impediunt pietatem, quae cultus Dei dicitur.
Unde doctrina fidei est doctrina pietatis.
Impietas vero est doctrina contra fidem; unde dicit multum enim proficiunt ad impietatem, id est, perducunt ad
errorem sive ad erroneam doctrinam. Sed hic profectus est in malis abusive. Infra III, 13: mali homines et
seductores proficiunt in peius, errantes et in errorem mittentes alios.
Deinde ponit eorum similitudinem, dicens sermo.
9

