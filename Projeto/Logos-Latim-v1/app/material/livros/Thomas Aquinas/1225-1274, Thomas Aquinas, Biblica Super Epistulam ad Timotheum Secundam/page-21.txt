Item primo mandat ut veniat: secundo assignat ei socium, ibi marcum assume; tertio ostendit quid deferat, ibi
penulam.
Circa primum duo facit, quia primo vocat eum; secundo causam vocationis assignat, ibi demas.
Dicit ergo: quia in brevi sum recessurus de mundo, festina ad me venire cito. Et hoc ut invicem consolarentur, et
ut iuvarent eum in praedicatione evangelii, pro quo erat sollicitus in vinculis existens. Prov. XVIII, 19: frater qui
adiuvatur a fratre, quasi civitas firma.
Causa vocationis est, quia societate debita erat destitutus. Et primo a quodam qui propter suam culpam
recesserat; secundo, quia quosdam miserat ad praedicandum.
Dicit ergo demas enim, etc., id est, praeposuit amorem huius saeculi, amori meo.
I Io. II, 15: si quis diligit mundum, non est charitas patris in eo. Crescens, quidam discipulus, abiit in Galatiam,
missus ab apostolo.
Titus etiam missus ab eo, abiit in Dalmatiam, ubi finaliter dicitur fuisse episcopus.
Iob XXXVIII, 35: numquid mittes fulgura, et ibunt? Lucas est mecum solus, hunc retinuit in praedicatione
evangelii, in qua fuit gratiosus. II Cor. VIII, 18: cuius laus est in evangelio per omnes ecclesias.
Deinde cum dicit marcum assume, et adduc, assignat ei socium; et circa hoc duo facit. Primo assignat ei socium;
secundo huius rationem.
Hic marcus alio nomine dicitur ioannes, et consobrinus barnabae. Act. XV, 37 s. Dicitur quod barnabas volebat
assumere marcum, sed Paulus nolebat. Et propter hoc dissensio facta est inter eos, ita ut discederet ab eis.
Col. Cap. Ult.: marcus consobrinus barnabae.
Ratio est, quia est mihi utilis, etc..
Deinde cum dicit penulam, etc., dicit quid portet. Carpus est sanctus quidam.
Penula secundum Hieronymum erat volumen legis, quod habebant in charta per modum rotuli, et hoc vocat
penulam. Vel penula dicitur vestis aliqua; sed, secundum chrysostomum, erat vestis communis. Et quia apostolus
Romae erat pauper, non accipiens ab aliis, ideo voluit ut sibi vestis portaretur.
Haymo dicit, quod erat specialis vestis in signum nobilitatis. Unde Act. XXII, 25, Paulus dixit se civem
Romanum. Pater enim Pauli serviebat Romanis in tarso ciliciae; et ex hoc factus fuit civis Romanus: et penula
erat vestis in signum consulis. Et forte pater suus erat ibi consul. Vel penula dicitur mantica ubi erant libri, quod
videtur, quia sequitur et libros.
Sed quid apostolo de libris pleno spiritu sancto? item instabat sua resolutio.
Respondeo. Dicendum est, quod propter duo. Primo ut in legendo haberet solatium.
I Mac. XII, 9: habentes solatio sanctos libros.
In libris enim est remedium contra tribulationes.
Vel dicit hoc ne perderentur, sed remanerent fidelibus. Item quanto magis appropinquabat morti, tanto magis
instabat servitio Scripturarum; sicut de Ambrosio dicitur quod usque ad ultimam aegritudinem non cessavit
scribere; unde scribens illum Ps. XLVII, 2: magnus Dominus, et laudabilis nimis, etc., mortuus est.
Maxime autem membranas. Membranae sunt chartae non scriptae, vel schedulae, ubi scripserat epistolas, vel
praedicationes suas.
Deinde cum dicit Alexander, etc., ostendit quae apud ipsum fuerunt, et quae apud ipsum sunt. Et primo ex parte
hominum; secundo ex parte Dei, ibi Dominus autem mihi astitit.
Iterum prima in duas; quia primo significat ei de quodam, qui ei adversabatur; secundo de negligentia eorum qui
eum non iuvabant, ibi in prima mea defensione, etc..
Item, primo; praemittit culpam inique impugnantis; secundo ostendit poenam eius futuram, ibi reddet ei, etc.;
tertio ostendit quomodo sit etiam secundum ecclesiam puniendus, ibi quem et tu devita.
Videtur quod hic Alexander fuit artifex aeris, vel custos aerarii; et erat de his qui dixerunt legalia esse de
necessitate salutis servanda. I Tim. I, 19: circa fidem naufragaverunt, ex quibus est Hymenaeus et Alexander.
Et dicunt quidam, quod iste est de quo dicitur Act. XIX, 24, quia concitavit seditionem in apostolum; sed nomen
dissonat, quia ille demetrius, hic Alexander, et Lucas; quia ille ephesi, iste Romae fuit.
Et subiungit multa mala mihi ostendit. Et nota quod non dicit fecit, sed quod ostendit, quia impii adversus iustos
animum ostendere possunt, sed non semper explent, ier. I, 19. Ier. XV, 20: bellabunt adversum te, et non
praevalebunt, quia ego tecum sum.
Iob V, 12: qui dissipat cogitationes malignorum, ne possint adimplere manus eorum quod coeperunt. Qui
apprehendit sapientes in astutia eorum, et consilium pravorum dissipat.
Deinde cum dicit reddet illi Dominus, etc., ponit poenam eius futuram.
Sed nota quod non ponit verbum optativum, reddat, sed dicit, reddet; quia significatur poenam esse paratam a
Deo, quod praevidebat apostolus ex eius pertinacia. Ps. Lxi, 13: quia tu reddes unicuique iuxta opera sua. Tamen
cum hoc quod reservatur ei poena in futurum, ecclesia debet etiam eum punire excommunicando.
Unde subiungit quem et tu devita, scilicet tamquam haereticum. Tit. III, 10: haereticum hominem post unam et
secundam correctionem devita. Cuius etiam dicti reddit rationem, dicens valde enim restitit verbis nostris. Act.
VII, 51: vos semper spiritui sancto restitistis.

21

