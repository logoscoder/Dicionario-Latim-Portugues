OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*II_AD_TIMOTHEUM
SUPER AD TIMOTHEUM II

|+P Prologus
Prooemium
Nocte et die aestu urebar et gelu, etc..
Gen. XXXI, 40.
Verba sunt Iacob ostendentis et commendantis curam pastoralem, ac pastorale officium, in quibus, circa hoc
officium, tria ponuntur, scilicet assiduitas, patientia, sollicitudo.
Primum est, quia sine intermissione debet curam gregis gerere. Unde dicit nocte et die.
Nocte orando, die erudiendo. Is. XXI, 8: super speculam Domini ego sum stans iugiter per diem, et super
custodiam ego sum stans totis noctibus. Vel per diem, id est, tempore prosperitatis; et per noctem, id est, tempore
adversitatis, in quibus praelatus debet respicere curam gregis. II Cor. VI, 7: per arma iustitiae a dextris et a
sinistris. Prov. XVII, 17: omni tempore diligit, qui amicus est.
Secundum est, quia maxime praelato patientia necessaria est. Debet enim praelatus propter gregis salutem, omnia
sustinere. Io. X, 11: bonus pastor animam suam dat pro ovibus suis. Prov. XIX, 11: doctrina viri per patientiam
noscitur. Unde dicit aestu, id est fervore instantis persecutionis. Iac. I, 11: exortus est sol cum ardore, et arefecit
foenum.
Gelu, id est, timore futurorum.
II Cor. VII, 5: foris pugnae, intus timores.
Tertium est, quia praeest in sollicitudine, ut dicitur Rom. XII, 8. Et hoc expellit somnum negligentiae. Unde
subditur Gen. XXXI, 41: fugiebatque somnus ab oculis meis.
Prov. VI, 3: discurre, festina, suscita amicum tuum, ne des oculis tuis somnum.
Recte ergo haec verba materiae huius epistolae conveniunt. In prima enim instruit eum de ordinatione
ecclesiastica. In hac autem secunda agit de sollicitudine tanta pastorali, ut etiam martyrium sustineat pro cura
gregis, ut patet in prologo.
|+1 Capitulus 1
|#1 Lectio 1
Dividitur autem haec epistola in salutationem, et narrationem. Secunda ibi gratias ago.
Item primo ponitur persona salutans; secundo persona salutata; tertio bona optata.
Persona salutans describitur ex nomine Paulus, quod sonat modicitatem, quod ei competit propter humilitatem
mentis et tribulationem, quae faciunt hominem parvum.
In tantum quod Christus dicitur minoratus propter passiones. Hebr. II, 9: eum qui in modico ab Angelis
minoratus est, etc..
Item ex dignitate, quam, primo ponit, secundo dignitatis originem, tertio fructum. Dignitas est magna, quia est
apostolus Iesu Christi, id est, missus a Christo. Lc. VI, 13: elegit duodecim ex ipsis, quos etiam apostolos
nominavit. Hanc dignitatem adeptus est, quia plus omnibus laboravit, I Cor. XV, 10 et Gal. II, 8: qui operatus est
Petro in apostolatum circumcisionis, operatus est et mihi inter gentes.
Origo apostolatus est voluntas Dei, unde dicit per voluntatem Dei, quam quidam praeveniunt, quia se ingerunt;
contra quos dicitur Hebr. V, 4: nemo assumit sibi honorem, sed qui vocatur a Deo tamquam Aaron. Item quidam
permittuntur propter peccata populi.
1

