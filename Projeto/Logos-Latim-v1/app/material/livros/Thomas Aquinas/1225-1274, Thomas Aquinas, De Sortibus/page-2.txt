nostrae deservientes in nostros usus assumere non possumus nisi eas aliqualiter habeamus, res autem secundum
sui naturam communes sunt omnibus: necesse fuit ad hoc quod eis distincte homines uti possent, ut per aliquem
modum inter homines dividerentur.
Quandoque autem communium rerum divisio ex humana industria et voluntatum concordia potest ad effectum
perduci, et tunc sortibus non indigetur. Sed quando humanus sensus non sufficit ad concorditer dividendum, tunc
consueverunt sorte dividere, secundum illud proverb. XVIII, 18: contradictiones comprimit sors.
Sicut autem est distributio facultatum, ita etiam et honorum sive dignitatum.
Unde quandoque contingit quod aliqui non valentes concorditer eligere aliquem cui dignitas aliqua conferatur,
sorte hoc requirendum existimant. Quod etiam apparet in veteri lege observatum fuisse, ut sorte quadam ad
officium summi sacerdotis accederent: unde dicitur Luc. I, quod zacharias sorte exiit ut incensum poneret.
Saul etiam sorte fuit electus in regem, ut legitur I regum X.
Sicut autem contingit dubitari circa distributionem honorum, ita et circa distributionem poenarum. Et ideo si
credatur aliquis puniendus, ignoretur autem quem puniri oporteat, sorte hoc aliquibus inquirendum videtur. Sic
enim legimus ionam fuisse sorte in mare proiectum, sic etiam iosue Achor de anathemate surripientem sorte
punivit, ut legitur iosue VII.
Sic igitur sors uno modo ordinatur ad inquirendum quis sit habiturus vel possessionem vel dignitatem vel
poenam; et haec vocari potest sors divisoria, quia per eam dividitur id quod ignoratur qualiter sit distribuendum:
unde et verbum sortiendi a sortibus sumptum esse videtur.
Sicut autem dubitare contingit quis rem aliquam sit habiturus, ita dubitare contingit utrum re aliqua sit utendum,
et universaliter utrum expediat aliquid agere. Nam omnis actio usus aliquis est vel sui ipsius, vel rei alterius.
Cum igitur talis occurrit dubitatio circa agenda; si quidem per humanam prudentiam huic dubitationi satisfieri
possit, ad humanum consilium recurrendum opinantur. Sed quia, ut dicitur sapien. IX, 14: cogitationes
mortalium timidae et incertae providentiae nostrae, ubi humano consilio dubitationi plenarie occurri non potest,
ad sortium inquisitionem recurrunt. Huius exemplum legimus in esther, ubi dicitur, quod Missa est sors in
urnam... Quo die et quo mense gens Iudaeorum deberet interfici: et quia huiusmodi sors succedit loco consilii,
potest dici sors consultoria, quasi ad consultandum ordinata.
Sollicitantur etiam plerumque homines de futuris eventibus, ex quorum cognitione homo in pluribus agendis vel
vitandis dirigi potest; et tamen futurorum cognitio excedit humanam industriam, secundum illud Eccle. VIII, 6-7:
multa hominis afflictio qui ignorat praeterita, et futura nullo scire potest nuntio. Unde homines, ad aliquid de
futuris eventibus cognoscendum, interdum putant esse recurrendum ad sortes, et huiusmodi sortem divinatoriam
vocare possumus: divini enim dicuntur qui aliqua de futuris praenoscunt, quasi sibi attribuentes quod est
proprium Dei, secundum illud isa. XLI, 23: annuntiate quae ventura sunt in futurum, et sciemus quia dii estis
vos.
|+3 Capitulus 3: In quo ostenditur quis sit modus inquirendi per sortes.
Scire autem oportet, quod multipliciter aliqui cognitionem exquirunt eorum quae humanam excedunt industriam.
Quidam enim manifesta responsa deposcunt vel a Deo vel a Daemonibus: quorum primum pertinet ad
propheticos viros, qui quadam privilegiata familiaritate Deo coniuncti, ab eo merentur instrui de futuris
eventibus, aut de quibuscumque supernaturalibus rebus, secundum illud Amos III, V. 7: non faciet Dominus
Deus verbum, nisi revelaverit secretum suum ad servos suos prophetas. Revelat autem interdum vigilantibus per
manifestam visionem, interdum autem per somnium, secundum illud num. XII, 6: si quis fuerit inter vos
propheta Domini, in visione apparebo ei, vel per somnium loquar ad illum. Huius autem gratiae particulariter
plerique homines participes effecti, a Deo admonentur in somnis de his quae pertinent ad eorum salutem: unde
dicitur iob XXXIII, 15: per somnium in visione nocturna, aperit aures virorum, et erudiens eos instruit
disciplinam, ut avertat hominem ab his quae fecit, et liberet eum de superbia. Secundum vero pertinet ad
nigromanticos, qui quibusdam incantationibus et sacrificiis a Daemonibus aliqua responsa exquirunt vel sermone
prolata, vel aliquibus signis demonstrata; et hoc vel in vigilia, vel in somno.
Quandoque vero aliquorum occultorum homines exquirunt notitiam, quasi signum eorum accipientes ex
quibusdam quae in aliis rebus considerant: cuius quidem inquisitionis diversae sunt species.
Exquirunt enim quidam occultorum notitiam sive circa futuros eventus, sive circa ea quae expedit agere, per
considerationem caelestium motuum, inspiciendo scilicet motus et situs eorum, ex quibus aliqua futura et occulta
se posse cognoscere putant: quod pertinet ad mathematicos sive astronomos, qui etiam geneatici appellantur
propter natalium dierum considerationem.
Quidam vero occultorum notitiam exquirendam putant considerando motus et voces aliquorum animalium, et
etiam hominum sternutationes: quod totum pertinet ad auguria sive ad aruspicia, quae exinde dicuntur, quia
praecipue aves inspiciunt, et earum garritus attendunt.
Alii vero sunt qui occultorum notitiam quaerunt ex aliquibus quae ab hominibus dicuntur vel fiunt sub alia
intentione, quod quidem inquisitionis genus proprie omen vocatur: cuius exemplum ex maximo valerio accipere
possumus, qui narrat quod cum Lucius Paulus consul bellum cum rege Persa esset facturus, a curia regressus
2

