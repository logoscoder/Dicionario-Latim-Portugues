vir cuius est nomen Domini spes eius, et non respexit in vanitates et insanias falsas. Has igitur sortes sacri
canones damnant, quae dum noxia vel nugatoria superstitione fiunt, ad societatem Daemonum pertinent.
Si autem ea quae naturalem vel humanam causam habent, culpa carent, multo magis ea quae divino auxilio
innituntur.
Nam ad beatitudinem hominis pertinet, secundum Psalmum, ut nomen Domini sit spes eius: et ideo si per
sortium proiectionem aliqui divinum requirant iudicium, non est secundum se peccatum. Dicit enim Augustinus
super illud psalm.: in manibus tuis sortes meae: sors non est aliquid mali, sed res in humana dubietate divinam
indicans voluntatem.
Sciendum tamen, quatuor modis in huiusmodi sortibus peccatum posse contingere. Uno modo, si absque ulla
necessitate putet aliquis ad sortes esse recurrendum: hoc enim videtur esse tentare Deum, si quis habet quid
faciat ex humana industria, et eo praetermisso putet esse requirendum divinum iudicium. Dicitur enim II Paralip.
XX, 12: cum ignoramus quid agere debeamus, hoc solum habemus residui ut oculos nostros dirigamus ad te.
Secundo, si absque debita reverentia et devotione, etiam in necessitate, sortibus requirat (quis) divinum iudicium:
unde beda dicit super actus apostolorum: si qui necessitate aliqua compulsi Deum putant sortibus exemplo
apostolorum esse consulendum, videant hoc ipsos apostolos non nisi collecto fratrum coetu et precibus ad Deum
fusis egisse.
Tertio, si divina oracula ad humana et terrena negotia convertantur: unde Augustinus dicit ad inquisitiones
Ianuarii: hi qui de paginis evangelicis sortes legunt, etsi optandum sit ut id potius faciant quam ad Daemonia
consulenda concurrant; tamen ista mihi displicet consuetudo, ad negotia saecularia et ad vitae huius vanitatem
divina oracula velle convertere.
Quarto, si id quod est per divinam inspirationem faciendum, aliquis forte velit sorti committere, sicut ad
ecclesiasticas dignitates sunt homines promovendi per concordiam electionis, quam spiritus sanctus facit: et ideo
illicitum esset in huiusmodi electionibus sorte uti. Faceret enim iniuriam spiritui sancto, qui humanum sensum
instruit ad recte iudicandum, secundum illud I ad corinth. II, 15: spiritualis iudicat omnia. Qui autem sorte
eligitur, humano iudicio non comprehenditur, ut dicit Ambrosius super Lucam; unde, sicut beda dicit super actus
apostolorum, matthias ante Pentecosten ordinatus sorte quaeritur, quasi nondum spiritus sancti plenitudine in
ecclesiam effusa; septem autem diaconi postea non sorte, sed discipulorum electione, apostolorum vero oratione
et manus impositione sunt ordinati.
Praedicta autem necessitas, in qua licitum est per sortes divinum iudicium implorare, maxime videtur locum
habere quantum ad consultoriam sortem: quia et apud antiquos iustos frequenter invenimus aliquos Deum in
dubiis negotiis consultasse, sicut legitur I Reg. XXX, 8, quod consuluit David Dominum dicens: persequar an
non latrunculos hos et comprehendam eos? potest etiam huiusmodi necessitas ad sortem pertinere divisoriam:
quando scilicet contradictiones hominum super rerum divisione aliter sopiri non possunt, nisi per sortes divino
iudicio committatur, secundum illud Prov. XVIII, 18: contradictiones comprimit sors, et inter potentes quoque
diiudicat.
Nec solum in rerum divisione necessitas divisoriae sortis potest provenire, sed etiam in divisione eorum quae
sunt a diversis agenda: unde Augustinus dicit in epistola ad honoratum: si inter Dei ministros sit disceptatio, qui
eorum persecutionis tempore maneant, ne fuga omnium; et qui eorum maneant, ne morte omnium deseratur
ecclesia: si haec disceptatio aliter non poterit terminari, quantum mihi videtur, qui maneant et qui fugiant, sorte
legendi sunt.
Similiter etiam eadem sortis necessitas imminet, si aliquid dandum occurrat pluribus quod non nisi uni eorum
dari possit: unde Augustinus dicit in I de doctrina christiana: si tibi abundaret aliquid quod oporteret dari ei qui
non haberet, nec duobus dari potuisset; si tibi occurrerent duo quorum neuter alium vel indigentia, vel erga te
aliqua necessitate superaret; nihil iustius faceres quam ut sorte legeres cui dandum esset quod dari utrique non
posset.
Et quia terrenae dignitatis officium ad temporalia dispensanda ordinatur, potest etiam licite ad huiusmodi sortes
haberi recursus, si aliter electio concors esse non posset: quamvis enim rector quaerendus sit non sorte, sed
industria prudens; tolerabilius tamen est sorte saecularem rectorem quaerere quam populum dissensionibus
laborare. De rectore vero spirituali est alia ratio, ut supra iam diximus.
Sed in divinatoria sorte praedicta necessitas non multum videtur occurrere, unde et Dominus dicit discipulis: non
est vestrum nosse tempora vel momenta quae pater posuit in sua potestate. Si qua tamen futura necessarium est
praenoscere sive ad cautelam ecclesiae, sive alicuius singularis personae, haec per spiritum sanctum fidelibus
innotescunt: de quo Dominus dicit Ioan. XVI, 13: quae ventura sunt annuntiabit vobis. Unde et de huiusmodi
futuris licet per modum consultoriae sortis iudicium divinum requirere; sicut legitur iudicum VI, quod Gedeon
quaesivit a Domino si per manus eius populus Israel esset salvandus, petens signum in vellere. Sed quia divisoria
sors locum posset habere etiam si res humanae fortuito agerentur, ut supra dictum est, contingit aliquem divisoria
sorte uti, non quasi exquirat divinum iudicium, sed quasi committens fortunae: quod maxime videtur in
taxillatorio ludo. Hoc autem vitio vanitatis non caret. In tantum igitur nunc de sortibus dictum sit.

7

