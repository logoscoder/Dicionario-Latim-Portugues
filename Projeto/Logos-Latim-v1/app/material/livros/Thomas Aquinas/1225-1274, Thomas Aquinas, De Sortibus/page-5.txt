Intellectus vero agit per formas mente conceptas, quae in eodem possunt multiplicari: et ideo potestates
rationales non determinantur ad unum, sed se habent ad multa. Ea vero quae in humanis eventibus casualiter
accidunt, per accidens sunt, puta quod homo fodiens sepulcrum, inveniat thesaurum. Quod vero per accidens est,
non est unum. Unde nullum agens naturale inclinare potest ad id quod per accidens evenit. Posset igitur esse in
homine aliqua inclinatio naturalis ut sepulcrum foderet, quia hoc aliquid unum est, et similiter ad hoc quod
thesaurum quaereret; sed hoc quod fodienti sepulcrum thesaurus occurrat, non potest causam naturalem habere.
Non igitur etiam per modum inclinationis ad omnes humanos eventus secundum praedictam opinionem sortium
inquisitio efficax esse potest. Sed intellectus potest accipere ut unum quod contingit per accidens, ex multis
unam compositionem formando: et ideo nihil prohibet aliqua quae per accidens evenire videntur, ab aliquo
intellectu esse praeordinata; puta, si quis lapidem in via ponat, ut qui ab eo mittitur, impingens cadat; casus
quidem euntis per accidens est secundum eius propositum; est autem dispositum per intellectum alterius eum
mittentis.
Et secundum hunc modum alii dicunt, quod ea quae in humanis eventibus secundum nos videntur esse fortuita,
ab aliquo superiori intellectu ordinantur. Supremus autem intellectus Deus est, qui sicut sua sapientia universa
produxit in esse, ita etiam eadem sapientia conservat et movet omnia dirigens in debitum finem, secundum illud
Sap. VIII, I: attingit a fine usque ad finem fortiter, et disponit omnia suaviter.
Divina autem dispositione non solum moventur corpora, sed etiam hominum mentes ad proprias actiones. A Deo
enim illuminatur intellectus humanus ad veritatem cognoscendam, unde Psalmista petebat: illumina oculos meos,
ne unquam obdormiam in mortem. Eius virtute moventur hominum voluntates ad desiderandum et agendum,
secundum illud apostoli ad Phil. II, 13: Deus est qui operatur in nobis et velle et perficere pro bona voluntate. Et
quia intellectus et voluntas sunt propria principia actuum humanorum, consequens est quod humani actus
subdantur dispositioni divinae, secundum illud Isai. XXVI, 12: omnia opera nostra operatus est in nobis.
Quia igitur et humani actus et exteriorum rerum motus providentiae divinae subduntur, quid unicuique accidere
debeat, ex divina dispositione procedit, per quam quidam sui propositi debitum finem assequuntur, unde
Psalmista petebat: dirige me in veritate tua.
Et interdum etiam homines in aliquod bonum dispositione divina inducuntur praeter eorum propositum, unde et
apostolus dicebat ad Ephes. III, 20 quod Deus potens est facere omnia superabundanter quam petimus aut
intelligimus.
Similiter etiam ex divina dispositione procedit quod homines deficiunt a suo proposito, secundum illud iob V,
12: qui dissipat cogitationes malignorum, ne possint implere manus eorum quod coeperant.
Interdum etiam ex divina dispositione deiiciuntur aliqui in adversa, quae nec timere potuerunt, secundum illud
Isai. XXIII, V. 7: ducent eam longe pedes sui ad peregrinandum.
Quis cogitavit hoc super tyrum quondam coronatam? et postea subditur: Dominus exercituum hoc cogitavit. Et
inde est quod dicitur Ier. X, 23: scio, Domine, quia non est hominis via eius, nec viri est ut ambulet et dirigat
gressus suos.
Ex his ergo patet quod humanarum rerum eventus non subduntur totaliter dispositioni humanae, sed dispositioni
divinae: ex qua contingit quod quidam ad ampliora bona perveniant quam excogitare potuissent, qui dicuntur
bene fortunati; quidam vero ab his quae prudenter disponunt, deficiunt, et ad inopinata mala deveniunt, qui
infortunati dicuntur.
Hoc autem non solum auctoritate divina firmatur, sed etiam ex sententiis Philosophorum patet. Aristoteles enim
in lib.
De bona fortuna sic dicit: rationis principium non ratio, sed aliquid melius. Quid igitur erit melius scientia et
intellectu, nisi Deus? et propter hoc bene fortunati vocantur qui si impetum faciant, dirigunt sine ratione
existentes: habent enim principium tale quod melius intellectu et consilio.
Sic igitur secundum praedeterminata ex divina dispositione inquisitio sortium efficaciam potest habere,
inquantum et eventus exteriorum rerum divinae dispositioni subiicitur, et per ipsam humani actus diriguntur. Et
sic potest contingere, Deo faciente, ut humani actus talem sortiantur effectum sive processum qui competat
exteriorum rerum eventibus: unde dicitur Prov. XVI, 33: sortes mittuntur in sinu, sed a Domino temperantur. Et
Dionysius dicit, V cap. Ecclesiasticae hierar., de divina sorte quae super matthiam divinitus cecidit: alii quidem
alia dixerunt non religiose sicut arbitror; meam autem et ipse intentionem dicam.
Videntur enim mihi eloquia sortem nominare thearchicum, idest divinum, quoddam donum demonstrans illi
hierarchico choro, idest apostolico, a divina electione susceptum.
Per quod datur intelligi, ad sortem pertinere cum ex dono Dei per certum effectum humanorum actuum
declaratur hominibus quid divina dispositio habeat vel in rebus dividendis, quod pertinet ad divisoriam sortem;
vel in rebus agendis, quod pertinet ad consultoriam; vel in futuris praenoscendis, quod pertinet ad divinatoriam
sortem.
Considerandum tamen, quod divina dispositio quorundam spirituum ministerio impletur, secundum illud psalm.:
benedicite Domino omnes Angeli eius: et postea subditur: ministri eius qui facitis voluntatem eius: unde eorum
operatio in omnibus divinae dispositioni concordat; et sic de his quae per eos aguntur, idem est iudicium, et de
his quae aguntur dispositione divina.
5

