filiam suam tristem inveniens, tristitiae causam quaesivit: quae respondit, Persam periisse: decesserat enim
catulus quidam nomine Persa. Arripuit igitur omen Paulus, et spem clarissimi triumphi animo praesumpsit.
Quidam vero conquirunt occulta attendendo quasdam figuras in quibusdam corporibus apparentes, ut puta
secundum lineas manus humanae, quod dicitur chiromantia, vel etiam in osse spatulae alicuius animalis, quod
dicitur spatulamantia.
Tertio vero modo aliqui notitiam occultorum requirunt ex his quae per eos geruntur, eorum considerantes
eventum: quod etiam multipliciter fit. Ad hoc enim genus pertinet geomantiae usus, per quem quibusdam punctis
descriptis eos diversimode secundum quasdam figuras disponendo, aliquorum occultorum putant per hoc se
notitiam posse acquirere. Pertinet etiam ad hoc genus quod quibusdam cedulis reconditis in occulto, dum in
quibusdam earum diversa scribuntur, in aliis vero nihil, discernitur quid accipientibus cedulas contingere debeat,
vel de eis quid oporteat fieri. Cui etiam simile est quod quibusdam festucis inaequalibus absconditis, diversa
circa aliquos indicantur ex eo quod maiorem vel minorem accipiunt. Ad quod etiam aliqualiter pertinere videtur
taxillorum proiectio, vel si quid aliud fiat, per quod diiudicetur qualiter sit aliquid dividendum, vel quid oporteat
agere vel ad cognoscendum aliquod occultum praeteritum vel futurum. Unde etiam duella ad hoc videntur
pertinere, nisi inquantum per artem vel virtutem plerumque unus alium superat. Videntur etiam ad hoc pertinere
iudicia ferri candentis vel aquae, et alia huiusmodi, nisi quod in his non est eventus indifferens: unde in his
requiritur expressius divinae virtutis iudicium quam in aliis supradictis.
Nomen autem sortis ad hoc tertium inquisitionis genus pertinere videtur, quo scilicet aliquid fit ut ex eius eventu
considerato, aliquod occultum innotescat: unde sortes dicuntur proiici, vel in sinum mitti, vel aliquid aliud
additur in commemoratione sortium, quod pertinet ad actum humanum, secundum illud proverb. XVI, 33: sortes
mittuntur in sinum.
Patet igitur ex praedictis, quod sors est inquisitio occulti excedentis humanam industriam, per aliquid a nobis
factum; in rebus humanis ad nos pertinentibus vel habendis vel utendis vel cognoscendis.
Scire autem oportet, quod quandoque hoc tertium inquisitionis genus, quod ad sortes dictum est pertinere, potest
alicui praedictorum generum permisceri.
Quandoque quidem propheticae consultationi: sicut patet in facto Gedeonis, qui vellus expandens in area,
inquisivit signum roris a Domino, ut legitur iudicum VI.
Quandoque vero permiscetur nigromanticae inspectioni, sicut in aruspicio, secundum quod inspiciuntur viscera
animalium Daemonibus immolatorum. Quandoque vero astronomicae divinationi, aut etiam augurum
observationi, puta si hoc aut illud facienti, aspectus talis stellae vel talis avis occurrat. Quandoque vero
divinationi, quae fit per observationem verborum propter aliud dictorum: ad quod pertinere videtur quod aliqui in
apertione librorum observant quid eis occurrat. Et similiter aliae sortium diversitates facile colligi possunt
secundum commixtionem tertii generis ad alia duo. Haec igitur de modo sortium dicta sunt.
|+4 Capitulus 4: In quo ostenditur unde sit sortium virtus.
Oportet autem considerare, an sit efficax praedicta inquisitio sortium. Ad cuius considerationem assumere
oportet diversas opiniones circa rerum humanarum eventus.
Quidam enim fuerunt qui res humanas nullo superiori regimine gubernari existimarent, sed solum ratione
humana, ita quod quaecumque praeter humanam providentiam fiunt in rebus humanis crederent esse omnino
fortuita. Secundum igitur horum sententiam nulla potest esse praecognitio futurorum. Ea enim quae fortuito
fiunt, incognita sunt: unde totaliter sors divinatoria tollitur. Similiter etiam nec sors consultoria locum haberet:
quid enim utile sit consultanti, pensatur ex futuris eventibus: unde si futuri eventus ignorantur, consultatio frustra
fit. Secundum hos tamen sors divisoria locum potest habere, non quod per eam decernatur quid in divisione
rerum magis expediat, sed ut quod ratione definiri non potest, saltem relinquatur fortunae.
Sed haec opinio divinam providentiam, quae infinita est, certo fine concludit, dum ei subtrahit res humanas, in
quibus tamen plerumque manifesta indicia divinae gubernationis apparent, ipsis etiam rebus humanis facit
iniuriam quas absque regimine fluctuare affirmat. Subtrahit etiam cuiuslibet religionis cultum, et Dei timorem
hominibus aufert. Unde penitus est repudianda.
Alii vero fuerunt qui dicerent omnes actus humanos et eventus eorum, et omnes res humanas necessitati siderum
subdi: unde cum sit certus ordo quo moventur caelestia corpora, ex eorum consideratione aestimabant posse per
certitudinem futuros hominum praenosci eventus, nisi quatenus ad hoc hominibus experientia deficit. Et quia
secundum horum sententiam omnes actus humani ex siderum necessitate proveniunt, consequens est ut etiam
ipsi humani actus, qui requiruntur ad sortes, secundum siderum dispositionem procedunt, ut hoc vel illud
proveniat; puta, si geomanticus puncta describat in pulvere, manum eius moveri asserunt secundum caeli
virtutem ad hoc quod talis numerus punctorum proveniat, qui sit conveniens dispositioni caelesti; idemque in
ceteris similibus dicunt. Et sic secundum ea quae proveniunt ex huiusmodi actibus, dicunt futura posse
praenosci, secundum quod procedunt ex virtute caelestium corporum, ex quibus humanos eventus disponi
existimant.

3

