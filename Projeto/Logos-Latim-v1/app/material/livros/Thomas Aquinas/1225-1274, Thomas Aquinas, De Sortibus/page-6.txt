Sunt tamen quidam deceptores spiritus, quos Daemones nominamus, qui, quamvis, quantum in ipsis est,
dispositioni divinae renitantur, utitur tamen Deus eis ad suae dispositionis impletionem, sicut et malis hominibus
utitur ad implendum suae propositum voluntatis, ut patet in tyrannis, quorum nequitia usus est ad coronas
martyribus fabricandas.
Huiusmodi autem immundi et fallaces spiritus ambiunt honorem divinitatis sibi ab hominibus deferendum, et
ideo illis rebus se ingerunt quae ad Deum pertinere videntur, ut divinitatis honor eis ab hominibus deceptis
exhibeatur. Et inde est quod imaginibus quas a principio fecerunt homines ex inordinato affectu ad mortuos,
Daemones se indiderunt, in quibus responsa dabant, ut ex hoc divinum sibi honorem conquirerent.
Similiter autem cum per sortes vel quolibet alio modo homines praeter debitum ordinem occulta exquirunt,
ingerunt se Daemones, ut divinationis praetextu homines in errorem inducant, unde Augustinus dicit in II super
Gen. Ad litteram, de mathematicis loquens, qui per astra futuros eventus praenuntiant, fatendum est, inquit,
quando ab istis vera dicuntur, instinctu quodam occultissimo dici, quem nescientes humanae mentes patiuntur:
quod cum ad decipiendos homines fit, spirituum immundorum et seductorum operatio est: et in II de doctrina
christiana dicit, omnia huiusmodi divinationum genera ad pacta quaedam cum Daemonibus inita pertinere. Et ab
hoc non discordat sententia maximi valerii, qui dicit quod hominum observatio aliquo contractu religionis innexa
est, quoniam non fortuito motu, sed divina providentia constare creditur.
Patet igitur ex praemissis, unde sortes efficaciam habeant.
|+5 Capitulus 5: In quo ostenditur utrum sortibus liceat uti.
His igitur visis, de facili patet utrum sortibus liceat uti. Et primo quidem manifestum est quod nulli christiano
licet cum Daemonibus aliquod societatis pactum habere. Dicit enim apostolus I ad cor. X, 20: nolo vos socios
fieri Daemoniorum: ad quam societatem pertinent non solum manifestae Daemonum invocationes, quibus
nigromantici utuntur, sed etiam quaecumque occulta pacta cum Daemonibus inita. Et ideo Augustinus in II de
doctrina christiana, praemissis diversis superstitiosis hominum observationibus subdit: omnes artes huiusmodi
vel nugatoriae vel noxiae superstitionis ex quadam pestifera societate hominum et Daemonum, quasi pacta
infidelis et dolosae amicitiae constituta, penitus sunt repudianda et fugienda christiano.
Unde et Deut. XVIII, 10-11 dicitur: non inveniatur in te qui lustret filium suum aut filiam, ducens per ignem; aut
qui ariolos sciscitetur, et observet somnia atque auguria; ne sit maleficus neque incantator, nec Pythones
consulat, neque quaerat a mortuis veritatem.
Sed adhuc dubitatio restat, quae sint dicendae superstitiosae inquisitiones sortium, vel quarumcumque
divinationum, per quas pacta cum Daemonibus contrahantur.
Cuius quidem dubitationis solutio haberi potest ex praemissis Augustini verbis, si subtiliter discutiantur. Dixit
enim per artes nugatoriae vel noxiae superstitionis pacta cum Daemonibus fieri. Noxia autem superstitio dicitur
quae aliquid manifeste illicitum continet; sicut invocationes et sacrificia Daemonum, vel quaecumque
huiusmodi. Nugatorium autem dicitur quando quis utitur re aliqua ad quod virtus eius extendi non potest: hoc
enim in vanum fieri videtur. Vana vero nugatoria dicimus: puta si aeger medicinam assumat contra morbum
quem potest sanare, non est superstitiosa nugatio: sed si quis collo alliget quaedam quae omnino ad rem non
pertinent, etiam secundum sententiam medicorum hoc ad nugatoriam superstitionem pertinere videtur: et simile
est, cum vestis a soricibus roditur, plus timere suspicionem mali futuri quam praesens damnum dolere: et multa
exempla huiusmodi Augustinus ponit ibidem.
Ad quae autem virtus sortium se possit extendere, haberi potest ex praemissis.
Ostensum est enim quod caelestium corporum virtus extendit se ad corporales effectus, non autem ad
immutandum liberum arbitrium; unde si quis astrologum consulat utrum sit aestas futura pluviosa vel sicca, non
est nugatoria consultatio, sicut esset si quis eum consuleret utrum sibi fodienti sepulcrum thesaurus occurrat, vel
quid sibi interroganti alius sit responsurus: unde talis consultatio ad societatem Daemonum pertinet, qui
inordinatis hominum motibus se immiscent.
Idem quoque est in augurio observandum.
Si quis enim cornicula frequenter crocitante mox futuram praenuntiet pluviam, non est nugatoriae superstitionis:
moventur enim animalia quodam naturali instinctu ex impressione caelestium corporum secundum
dispositionem aeris ad temporis cognitionem, secundum quod est necessarium naturae ipsorum, secundum illud
Ierem. VIII, 7: milvus in caelo cognovit tempus suum; turtur et hirundo et ciconia custodierunt tempus adventus
sui.
Similiter etiam si quis ex subito volatu avium denuntiet ibi latere insidias, unde aves volando recesserunt, non est
superstitio, sed humana industria. Si vero per motum vel garritum avium de humanis actibus praenuntietur
aliquid, superstitiosum est.
Simile etiam est in sortibus et in omnibus similibus observandum, quod quidquid aliquam certam causam potest
habere vel naturalem vel humanam vel divinam, superstitiosum non est; sed solum illud nugatorium dicitur et
superstitiosum, quod certam causam habere non potest: et hoc ad societatem Daemonum pertinet, qui talibus
rebus efficaciam aliquando praestant, ut vanitatibus animos hominum implicent, unde et in Psal. Dicitur: beatus
6

