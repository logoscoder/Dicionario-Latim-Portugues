Et sic secundum hanc opinionem sors divinatoria locum habet, per quam considerantur futuri eventus: et per
consequens consultoria, quae dependet ex consideratione futurorum eventuum. Divisoria etiam sors locum
habebit non solum quantum ad hoc quod rerum divisio fortunae relinquatur, sed etiam quantum ad hoc ut sic
possideantur sicut dispositio caelestis requirit.
Et quia non solum actus humanos, sed etiam ceterorum animalium motus, atque omnium naturalium corporum,
sideribus dicunt esse subiectos; secundum praedictam rationem dicunt, per auguria, et alios praedictos
inquisitionis modos, ad idem genus pertinentes, posse futura praenosci, inquantum hos motus vel dispositiones
ex virtute siderum dicunt procedere: unde huiusmodi nominant stellas secundas, quia in his impressio quaedam
apparet caelestium corporum.
Et quia homo dormiens non habet perfectum rationis usum, sed secundum imaginationem movetur, ex praedicta
etiam causa dicunt somnia vim divinationis habere, inquantum scilicet motus phantasmatum quae apparent in
somniis, ex corporum caelestium dispositione procedunt.
Sed et haec opinio expressam continet falsitatem. Non enim est possibile quod caelestia corpora in aliquid
incorporeum imprimant, quia quodlibet incorporeum est virtuosius et nobilius quolibet corpore. Intellectus autem
humanus neque est corpus neque virtus corporis organici, ut Aristoteles probat; alioquin non posset omnium
corporum naturas cognoscere, sicut oculus non posset videre omnes colores, si pupilla esset aliquo colore
affecta.
Impossibile est ergo quod corpus caeleste imprimat in intellectum humanum.
Voluntas autem in intellectiva parte est, et movetur a bono per intellectum apprehenso: unde pari ratione corpora
caelestia in eam imprimere non possunt. Omnes autem humani actus principaliter ex intellectu et voluntate
procedunt. Non possunt igitur per certitudinem futuri hominum actus praenosci per inspectionem caelestium
corporum; et multo minus per inspectionem quorumcumque aliorum quae ab eis moventur, puta per garritum
avium, descriptionem punctorum, et per alia supradicta.
Manifestum est autem quod humanarum rerum eventus plurimi ex actibus humanis dependent: unde nec eventus
humanarum rerum per praedicta possunt praenosci.
Inquantum autem humanarum rerum eventus dependent ex aliquibus corporeis causis, sicut abundantia frugum
ex siccitate aeris vel pluviarum descensu, nihil prohibet eos ex inspectione stellarum posse praenosci, et per
consequens ex consideratione aliorum corporalium, quae dispositionem stellarum sequuntur, quia, sicut
Augustinus dicit in V de civitate Dei, non usquequaque absurde dici potest, ad solas corporum differentias
afflatus quosdam valere sidereos, sicut solaribus accessibus et recessibus. Videmus etiam ipsius anni tempora
variari, et lunaribus incrementis atque decrementis augeri aut minui quaedam genera rerum: unde et nautae ex
consideratione stellarum et motu animalium praenoscunt ventos et tempestates futuras.
Nec tamen erit de sortibus similis ratio, quia per sortes non solum de actibus humanis inquiritur, sed etiam per
humanos actus inquisitio ipsa procedit: unde non potest dici quod ipsa proiectio sortium, corporum caelestium
dispositionem ex necessitate sequatur.
Quia tamen ad actus humanos non solum concurrunt voluntas et intellectus, quae impressioni siderum non
subduntur, sed etiam sensitiva pars animae, quae in eo quod corporali utitur organo, necesse est quod corporibus
caelestibus subiiciatur: potest dici, quod ex dispositione caelestium corporum aliqua inclinatio fit in nobis ad
haec vel illa facienda, inquantum scilicet ad hoc inducimur per imaginariam apprehensionem, et per appetitus
sensitivi passiones, scilicet iram, timorem et alia huiusmodi, ad quae homo est magis vel minus dispositus
secundum corporalem complexionem, quae subditur dispositioni stellarum.
Quia tamen homo per intellectum et voluntatem, imaginationis phantasmata et sensibilis appetitus passiones
reprimere potest, ex stellarum dispositione nulla necessitas inducitur homini ad agendum, sed quaedam inclinatio
sola, quam sapientes moderando refrenant. Propter quod et Ptolomaeus dicit in centilogio, quod sapiens homo
dominatur astris, idest inclinationi quae ex astrorum dispositione relinquitur.
Stulti vero omnino secundum eam aguntur, quasi ratione non utentes: in quo parum discordant a bestiis,
secundum illud Psal. XLVIII, 13: homo, cum in honore esset, non intellexit; comparatus est iumentis
insipientibus, et similis factus est illis. Et quia stultorum secundum Salomonem infinitus est numerus, in paucis
autem perfecte ratio dominatur, ut in pluribus hominum inclinationes caelestium corporum sortiuntur effectum.
Et propter hoc quandoque astrologi ex inspectione stellarum vera praenuntiant, praecipue circa communes
eventus, quamvis in particularibus frequenter deficiant propter rationem, quae corporibus caelestibus non est
subiecta: unde et in protractione punctorum geomantiae, actores hoc observandum putant, ut ille qui protrahit
puncta, absque praemeditatione rationis procedat; et ille qui consultat, quasi interiori sollicitudine instigatus
interroget, non quasi ex deliberatione rationis: quod etiam in omnibus talibus consultationibus dicunt esse
observandum.
Quamvis autem secundum praedictum inclinationis modum, caelestia corpora disponant ad aliquos actus
humanos necessitatem non imponendo, non tamen ad omnes eventus humanos talis inclinatio se potest
extendere. Corpora enim caelestia naturaliter agunt. Est autem hoc naturae proprium ut ad unum aliquid tendat,
sicut et actio rei naturalis ab uno procedit principio, scilicet a propria forma rei, quae est naturalis actionis
principium.
4

