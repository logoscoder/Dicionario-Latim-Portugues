OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_SORTIBUS
|+PR Prologus
Prologus in quo manifestatur sequentis operis intentio.
Postulavit a me vestra dilectio ut quid de sortibus sentiendum sit, vobis conscriberem. Non est autem fas ut
preces quas fiducialiter caritas porrigit, apud amici animum repulsam patiantur. Unde petitioni vestrae satisfacere
cupiens, intermissis paulisper occupationum mearum studiis, solemnium vacationum tempore, quid mihi de
sortibus videatur, scribendum curavi.
De sortibus considerare oportet in quibus locum sors habeat, quid sit sortium finis, quis modus, quae earum
virtus; et utrum eis liceat uti secundum christianae religionis doctrinam.
|+1 Capitulus 1: In quibus rebus fiat inquisitio per sortes.
Primo igitur considerandum est, quod rerum quaedam sunt ex necessitate et semper, sicut Deum esse, duo et tria
esse quinque, solem oriri, et alia huiusmodi, quae vel semper sunt, vel semper eodem modo eveniunt. In his
autem sors locum non habet. Derisibilis enim videtur, si quis sortibus explorandum aestimaret aliquid circa esse
divinum, vel circa numeros, vel circa motus solis et stellarum.
Alia vero sunt quae naturaliter quidem contingunt et ut frequentius eodem modo proveniunt, quandoque tamen,
sed rarius, aliter contingunt, sicut aestatem esse siccam, hiemem vero pluviosam. Contingit tamen interdum, sed
rarius, evenire contrarium, ex eo quod solitus naturae cursus ex aliquibus causis impeditur. In neutris autem
praedictarum rerum secundum se consideratis locum sors habet.
Potest quidem sors locum habere, non tamen secundum quod ipsae res naturales in se considerantur, sed
secundum quod earum cursus attingit aliqualiter usum vitae humanae, sicut ab aliquibus sorte inquiri potest, an
fluvius inundet et domum vel agrum occupet, an pluvia aestate abundet et fruges in agro corrumpat; sed an
abundet pluvia vel fluvius inundet in locis desertis, in quibus hoc ad usum humanae vitae non pertinet, nullus
sorte inquirere studet.
Ex quo patet quod sors proprie in rebus humanis locum habet. Sed quia ad unumquemque hominem pertinet
sollicitari de his quae pertinent ad usum propriae vitae et eorum cum quibus quocumque modo communionem
habet, consequens est quod nec ad omnes res humanas inquisitio sortis extendatur. Nullus enim in Gallia existens
sorte aliquid inquirendum curat de his quae ad indos pertinent, cum quibus nullatenus in vita communicat.
Sed de his consueverunt homines sorte aliquid inquirere quae qualitercumque ad eos pertinent, vel ad sibi
coniunctos.
Rursus autem nec in his omnibus sortes inquiri videntur. Nullus enim sorte inquirit ea quae per suam industriam
vel cognoscere, vel ad effectum perducere potest. Derisibile namque videtur, si quis sorte inquirat an comedat,
vel fruges ex agro colligat, vel si id quod videt, est homo vel equus.
Relinquitur igitur quod homines sorte aliquid inquirunt in rebus humanis aliqualiter ad se pertinentibus, quae per
propriam prudentiam non possunt cognoscere, nec ad effectum perducere.
|+2 Capitulus 2: In quo ostenditur ad quem finem sortes ordinentur.
Quia igitur in his sorte aliquid quaeritur quae pertinent ad usum vitae humanae, necesse est quod ad haec
inquisitio sortis tendat, secundum quae res aliquae accommodantur usui vitae humanae.
Circa ea vero quae veniunt in usum humanum, primo quidem sollicitantur homines ut ea qualitercumque
habeant; secundo vero ut habitis utantur; tertio vero ut futurum eventum usus cognoscant. Et quia res vitae
1

