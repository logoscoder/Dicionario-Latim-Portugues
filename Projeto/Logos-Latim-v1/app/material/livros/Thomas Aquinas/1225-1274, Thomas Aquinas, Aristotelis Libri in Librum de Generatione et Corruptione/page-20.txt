quodcumque, est universaliter generatio et corruptio: eo quod forma substantialis, secundum quam est generatio
et corruptio, non advenit subiecto actu existenti.
|#8 Unde patet falsam esse opinionem quam tradit Avicebron in libro fontis vitae, quod in materia est ordo
formarum; ita quod primo materiae advenit forma secundum quam est substantia, et postea alia secundum quam
est corpus, et postea alia secundum quam est animatum corpus, et sic de aliis. Cum enim idem sit constituere
substantiam et facere hoc aliquid, quod pertinet ad substantiam particularem, sequeretur quod prima forma, quae
constituit substantiam, faceret hoc aliquid, quod est subiectum actu existens: et ita formae posteriores advenirent
subiecto permanenti, et secundum eas esset magis alteratio quam generatio, secundum doctrinam quam hic
Aristoteles tradit. Est ergo dicendum quod, sicut supra dictum est, formae substantiales differunt secundum
perfectius et imperfectius. Quod autem est perfectius, potest quidquid potest imperfectius, et adhuc amplius:
unde forma perfectior quae facit animatum, potest etiam facere corpus, quod facit forma imperfectior inanimati
corporis. Et sic nulla forma substantialis advenit subiecto in actu existenti: nec praesupponit aliam formam
communiorem realiter diversam, quae pertineat ad considerationem naturalis; sed solum secundum rationem,
quod pertinet ad considerationem logicam.
|#9 Deinde cum dicit: est autem hyle etc., comparat praedictas transmutationes secundum subiectum quod est
tantum ens in potentia. Et dicit quod hyle, sive materia prima, est maxime proprium subiectum susceptibile
generationis et corruptionis: quia, sicut dictum est, immediate substat formis substantialibus, quae per
generationem et corruptionem adveniunt et recedunt.
Sed quodammodo, scilicet ex consequenti et mediate, subiicitur omnibus aliis transmutationibus: quia omnia
subiecta aliarum transmutationum sunt susceptibilia aliquarum contrarietatum, quae reducuntur in primam
contrarietatem, quae est formae et privationis, cuius subiectum est prima materia, ut dicitur in I physic.. Et ideo
omnia alia subiecta participant quodammodo materiam primam, inquantum ex materia et forma componuntur.
Ultimo autem epilogando concludit, quod determinatum sit hoc modo de generatione simpliciter, utrum sit vel
non sit; et si est, quomodo est; et similiter etiam de alteratione.
|+11 Lectio 11
|#1 Postquam Philosophus determinavit de generatione et alteratione, hic determinat de augmentatione et
deminutione.
Et primo exponit suam intentionem, dicens quod post generationem et alterationem, reliquum est dicere de
augmentatione.
De qua duo considerare oportet: primo, in quo differat a generatione et alteratione; secundo, per quem modum
augmentatur et deminuitur unumquodque quod augmentatur et deminuitur.
Secundo ibi: scrutandum itaque primum etc., prosequitur suam intentionem. Et primo ostendit differentiam
augmentationis a generatione et alteratione; secundo inquirit de modo augmentationis, ibi: circa quid autem est
transmutatio etc..
Circa primum duo facit: primo supponit unam differentiam; secundo inquirit de alia, ibi: aut etiam modus etc..
|#2 Dicit ergo primo quod primum eorum quae consideranda sunt circa augmentationem, est quod oportet
inquirere utrum differentia augmentationis a generatione et alteratione sit solum in circa quid, idest in genere
circa quod est quaelibet istarum transmutationum. Haec enim differentia est manifesta: videlicet quod
transmutatio quae est ex hoc in hoc, idest ex substantia ente in potentia in substantiam entem in actu, est
generatio; transmutatio autem quae est circa magnitudinem, est augmentatio (per quam aliquid transmutatur de
parvo in magnum) et deminutio (per quam aliquid transmutatur de magno in parvum); transmutatio autem quae
est circa passiones, idest passibiles qualitates, est alteratio. Et quia dixerat quod generatio est transmutatio ex
substantia in potentia in substantiam in actu, ut idem intelligatur etiam de aliis duabus mutationibus supradictis,
subiungit quod transmutatio utrorumque praedictorum, scilicet magnitudinis et passionis, est ex potentia in
actum: est enim motus actus existentis in potentia, ut dicitur in III physic..
|#3 Deinde cum dicit: aut etiam modus etc., assignat aliam differentiam, ex modo transmutationis.
Et primo ponit differentiam; secundo exponit, ibi: alio autem modo etc.. Dicit ergo primo quod in praedictis
mutationibus etiam modus transmutationis differt (non autem refert utrum haec littera legatur interrogative vel
remissive)p in hoc enim differt modus praedictarum transmutationum, quod id quod alteratur, non ex necessitate
transmutatur secundum locum, et similiter etiam neque quod generatur: sed necesse est id quod augmentatur aut
deminuitur, secundum locum transmutari. Huius autem differentiae ratio est, quia locus commensuratur locato, et
hoc secundum magnitudinem, non autem secundum qualitatem vel substantiam: et ideo necesse est quod, quando
mutatur magnitudo locati, quod etiam fiat transmutatio secundum locum; non autem quando transmutatur aliquid
secundum substantiam vel secundum qualitatem. Sicut autem commensuratio locati ad locum attenditur
20

