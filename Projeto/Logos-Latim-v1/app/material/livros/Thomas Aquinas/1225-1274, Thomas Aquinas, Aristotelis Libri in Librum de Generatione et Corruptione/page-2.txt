Circa primum tria facit. Primo enim ponit id quod principaliter intendit. Et continuatur ad finem libri de caelo,
ubi dictum est: de gravi quidem igitur et levi determinatum sit hoc modo. Et subditur: de generatione autem et
corruptione natura generatorum et corruptorum, idest eorum quae naturaliter generantur et corrumpuntur,
universaliter de omnibus et causas dividendum est, ut scilicet assignemus alias causas generationis et alias
corruptionis, vel etiam ut communes causas distinguamus, applicando singulis speciebus generatorum et
corruptorum naturaliter, et rationes eorum determinandum est, vel generationis et corruptionis, vel etiam eorum
quae naturaliter generantur et corrumpuntur: utrorumque enim definitiones scire oportet, naturalis enim non
solum considerat motum, sed etiam ipsa mobilia. Dicit autem natura generatorum et corruptorum, quia
considerare de generatione et corruptione artificialium non pertinet ad naturalem.
Secundo cum dicit: amplius etc., promittit se determinaturum de aliis motibus consequentibus, scilicet de
alteratione et augmentatione, quid sit utrumque.
Tertio ibi: et utrum etc., promittit se determinaturum de comparatione praedictorum adinvicem: utrum scilicet sit
existimandum (vel recipiendum) quod eadem sit natura et ratio alterationis et generationis, aut semota, idest
distincta, ut scilicet ita differant ratione et natura, sicut sunt determinata, idest distincta, nominibus.
|#2 Deinde cum dicit: antiquorum quidem igitur etc., prosequitur suum propositum. Et primo determinat de
generatione et corruptione in communi, et etiam de consequentibus motibus; secundo determinat de generatione
et corruptione elementorum, et hoc in secundo libro, qui incipit ibi: de mixtione quidem igitur etc.. Prima pars
dividitur in duas: in prima determinat de generatione et corruptione in communi, et aliis motibus consequentibus;
in secunda determinat de quibusdam quae ad hoc requiruntur, ibi: quoniam autem primum oportet de materia
etc.. Circa primum duo facit: primo inquirit utrum generatio differat ab alteratione, quod erat tertium
propositorum: oportuit tamen prius hoc tangere, quia, cum differentia constituat speciem, non posset sciri propria
ratio generationis et corruptionis, hoc ignorato. Secundo determinat de generatione et consequentibus motibus,
ibi: universaliter itaque de generatione etc.. Circa primum tria facit: primo ponit diversas sententias antiquorum
circa differentiam generationis et alterationis; secundo rationem diversitatis assignat, ibi: quicumque igitur etc.;
tertio rationem assignatam manifestat, ibi: empedocles quidem enim etc..
Dicit ergo primo quod quidam antiquorum Philosophorum dixerunt quod illa quae dicitur simplex generatio,
idest absoluta, est idem quod alteratio: alii vero dixerunt aliud esse generationem simplicem et alterationem.
|#3 Deinde cum dicit: quicumque igitur etc., assignat rationem diversitatis praedictae. Et circa hoc tria facit.
Primo assignat rationem quare quidam posuerunt generationem simplicem esse idem quod alterationem. Fuerunt
enim quidam qui posuerunt unum esse principium materiale omnium rerum, puta aquam vel aerem vel ignem vel
vaporem; et cum hoc posuerunt quod materia est tota substantia rei; ex quo sequitur quod substantia rei semper
maneat; et ideo generatio in re non differt ab alteratione. Et hoc est quod dicit: quicumque dicunt omne, idest
universum, esse unum secundum materialem substantiam, et omnia generant, idest causant, ex uno principio
materiali, his necesse est dicere quod generatio sit idem quod alteratio; et quod idem sit aliquid principaliter,
idest simpliciter, fieri, et alterari.
|#4 Secundo cum dicit: quicumque autem etc., assignat rationem quare quidam posuerunt differre generationem
et alterationem. Fuerunt enim quidam Philosophi ponentes plura principia materialia, ex quorum congregatione
et segregatione dicebant omnia fieri et corrumpi. Et secundum hoc congregationem dicebant esse generationem,
et segregationem corruptionem: alterationem autem dicebant fieri per qualemcumque partium transmutationem.
Hoc est ergo quod dicit, quod quicumque posuerunt plures materias rerum quam unam, sicut empedocles,
Anaxagoras et Leucippus cum democrito, istis videtur aliud generatio et aliud alteratio.
|#5 Tertio ibi: sed tamen Anaxagoras etc., excipit ab his Anaxagoram, de quo dicit quod propriam vocem
ignoravit, sicut ille qui ponit aliquid non conveniens suae positioni. Cum enim poneret multa elementa, sicut alii,
tamen dixit singulariter quod generari et corrumpi sunt idem quod alterari. Et huius diversitatis ratio est quia,
sicut dicitur in I physic., Anaxagoras posuit res fieri per abstractionem a mixto: ponebat autem misceri non
solum elementa, sed etiam accidentia: et ideo eundem modum ponebat productionis corporum, qui pertinet ad
generationem et corruptionem, et accidentium, qui pertinet ad alterationem; ut scilicet, sicut caro fit per
abstractionem, ita et albedo. Et secundum hoc generatio non differebat ab alteratione.
|#6 Deinde cum dicit: empedocles quidem enim etc., manifestat praemissam rationem. Et primo ostendendo
quomodo quidam ponebant plura principia: eorum enim qui ponebant unum principium, erat unus absolutus
modus procedendi.
Secundo manifestat quare illi qui ponebant unum principium, negabant differentiam generationis et alterationis,
quam adstruebant ponentes plura principia, ibi: his quidem igitur etc..
Circa primum ponit differentias ponentium plura principia: et primo empedoclis ad omnes alios.

2

