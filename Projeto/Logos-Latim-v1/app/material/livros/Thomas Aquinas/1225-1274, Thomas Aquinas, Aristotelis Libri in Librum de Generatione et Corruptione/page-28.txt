aliquid augetur, est in principio dissimile, in fine autem simile. Et quia nihil est in potentia ad unum, quin sit in
actu aliquid aliud, oportet id quo augetur caro, quod est in potentia ad carnem, esse actu aliquid aliud quam
carnem, puta panis. Quod autem est actu aliquid, non fit aliud nisi per prioris corruptionem et sequentis
generationem: oportet igitur augmentum fieri corrupto eo quod prius erat actu, puta pane, et generato eo quod
augetur, puta carne. Et sic manifestum est quod in augmento aliqualiter concurrit generatio.
|#3 Deinde cum dicit: non igitur hoc ipsum etc., ostendit differentiam augmenti et generationis: dicens quod,
cum in augmento sit quaedam generatio carnis, cum aliud sit augmentatio a generatione, sequitur quod non
generetur secundum seipsum, idest separatim, quando aliquid generatur (quia sic non esset augmentum, sed
generatio); sed oportet generari carnem in carnem quae augetur. Sic igitur hoc quod fit caro in eo quod augetur,
est patiens, inquantum scilicet transmutatur in similitudinem eius quod augetur; et ab hoc, scilicet passo et
transmutato, augmentatum est vel id cui additur, vel totum mixtum. Et est simile sicut si aliquis vino
praeexistenti superinfundat aquam hoc modo, quod vinum sua virtute potest aquam commixtam convertere in sui
naturam: tunc enim dicitur esse augmentum vini, non generatio. Cum autem liquor aliquis secundum se in vinum
convertitur, puta uva, est vini generatio. Aliud autem exemplum ponit de igne, qui adurit corpora ustibilia sibi
coniuncta. Et ita contingit in eo quod augetur, quod est actu caro, cuius virtus augmentativa id quod advenit,
existens in potentia ad carnem, facit actu carnem; ita tamen quod sit simul cum carne praeexistente. Si enim ex
aliquo quod est in potentia caro, seorsum fieret caro, esset generatio carnis, non augmentum; sicut accidit cum ex
virtute seminis sanguis menstruus in carnem convertitur. Et hoc etiam accidit circa ignem: contingit enim
quandoque quod ligna igniuntur adiuncta igni praeexistenti, et hoc est augmentatio ignis: quando vero ipsa ligna
incenduntur seorsum, non adiuncta aliis lignis adustis, tunc est generatio.
|+17 Lectio 17
|#1 Postquam Philosophus comparavit augmentum generationi, hic comparat augmentum alimento. Et primo
ostendit quomodo se habet id quod auget ad illud quod nutrit; secundo quomodo se habet augmentum ad
nutrimentum, ibi: et nutrimentum etc..
Circa primum tria facit. Primo ostendit quid sit id quod augetur, idest quod sit quantum. Et dicit quod quantum
universale non generatur nec fit, sicut nec animal universale nec homo universalis nec aliquid singularium, idest
nec aliqua specierum, puta nec leo universalis nec bos universalis: sed sicut in illis generatur universale, scilicet
in aliquo particulari, puta cum generatur hoc animal aut hic homo, ita et illic, scilicet in augmento, generatur
quantum, non quidem in universali, sed in aliquo determinato, sicut cum fit quanta caro aut os aut manus, et his
similia.
|#2 Secundo ibi: adveniente quidem etc., ostendit quid sit illud quod auget: fit enim augmentum adveniente
aliquo, ut supra dictum est. Sed si per augmentum fieret quantum in universali, oporteret illud quod advenit esse
quantum in potentia, et nullo modo in actu: sed quia non generatur quantum in universali, sed hoc quantum, puta
caro, oportet illud quod advenit esse quidem aliquid quantum in actu, non autem carnem quantam, sed solum in
potentia.
|#3 Tertio ibi: secundum id igitur etc., concludit differentiam eius quod auget et eius quod nutrit.
Et primo ponit differentiam. Et dicit quod inquantum illud quod advenit est in potentia ad utrumque, puta ad hoc
quod sit quanta caro, ut scilicet non solum sit aptum recipere speciem carnis, sed etiam in maiorem quantitatem
produci, secundum hoc auget. Ad hoc enim quod sit augmentum, oportet fieri et quantum, ut scilicet fiat maior
quantitas, et carnem: quia oportet id quod advenit, in fine assimilari, ut supra dictum est. Inquantum vero illud
quod advenit est in potentia solum ad hoc quod sit caro, secundum hoc nutrit. Sic enim differunt secundum
rationem cibus et augmentatio: nam cibus nutriens est inquantum convertitur in carnem, inquantum autem
suscipit maiorem quantitatem, est augens.
|#4 Secundo ibi: ideo nutritur etc., infert quoddam corollarium ex eo quod dictum est, videlicet quod aliquis
nutritur quousque salvatur, idest quandiu conservatur in vita: quia semper oportet restitui per nutrimentum id
quod continue solvitur; idest, id quod deminuitur oportet nutriri.
Non autem semper animal augetur: sed quandiu cibus conversus in carnem potest extendi in maiorem
quantitatem.
|#5 Deinde cum dicit: et nutrimentum etc., ostendit differentiam inter ipsum augmentum et nutrimentum.
Et dicit quod nutrimentum est idem quod ipsum augmentum, esse autem est eis aliud: quasi dicat: sunt idem
subiecto, sed differunt ratione.

28

