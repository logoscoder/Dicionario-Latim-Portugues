linea, et ex lineis non fit nisi superficies, ita ex superficiebus non potest causari nisi corpus. Sed nec ipsi
Platonici conantur ad hoc quod ex commixtione superficierum assignent causam alicuius passionis naturalis.
|#8 Deinde cum dicit: causa autem etc., assignat rationem quare circa hoc magis defecit Plato quam democritus.
Et dicit quod causa huius quod Plato minus potuit videre confessa, idest ea quae sunt omnibus manifesta, fuit
inexperientia: quia scilicet, circa intelligibilia intentus, sensibilibus non intendebat, circa quae est experientia. Et
ideo illi Philosophi qui magis studuerunt circa res sensibiles et naturales, magis potuerunt adinvenire talia
principia, quibus possent multa sensibilia adaptare. Sed Platonici, qui erant indocti existentium, idest circa entia
naturalia et sensibilia, respicientes ad pauca sensibilium quae eis occurrebant, ex multis sermonibus vel
rationibus, idest ex multis quae in universali rationaliter considerabant, de facili enuntiant, idest absque diligenti
perscrutatione sententiam proferunt de rebus sensibilibus.
Potest autem considerari ex his quae prae manibus habentur, quantum differunt in perscrutatione veritatis illi qui
considerant physice, idest naturaliter, attendentes rebus sensibilibus, ut democritus, et illi qui considerant logice,
idest rationaliter, attendentes communibus rationibus, sicut Platonici. Ad ostendendum enim quod magnitudines
aliquae sunt indivisibiles, Platonici, logice procedentes, dicunt quod aliter sequeretur quod autotrigonum, idest
per se triangulus, hoc est idea trianguli, multa erit, idest in multos triangulos dividetur: quod est inconveniens.
Ponebat enim Plato omnium sensibilium esse quasdam ideas separatas, puta hominis et equi et similium, quas
vocabat per se hominem et per se equum: quia scilicet, logice loquendo, homo, secundum quod est species, est
praeter materialia et individualia principia, ita quod idea nihil habet nisi quod pertinet ad rationem speciei. Et
eadem ratione hoc ponebat in figuris. Unde ponebat ideam triangulorum sensibilium, quae hic dicitur
autotrigonum, esse indivisibilem: alioquin sequeretur quod divideretur in multa, quod est contra rationem ideae,
ad quam pertinet quod sit unum praeter multa. Et ita non est inconveniens quod sint multae superficies
triangulares indivisibiles conformes ideae: et eadem ratio est de aliis superficiebus.
Sed democritus videtur persuadere quod sint magnitudines indivisibiles, per rationes proprias et naturales, ut
manifestum erit ex sequentibus.
|+4 Lectio 4
|#1 Postquam Philosophus ostendit quod circa propositum opinio democriti potior erat quam opinio Platonis, et
ratio democriti erat magis propria, ad hoc manifestandum inducit rationem democriti. Et primo ponit eam;
secundo solvit, ibi: sed et haec tentandum est solvere etc.. Circa primum duo facit: primo ponit rationem
democriti, ducentem ad hoc impossibile, scilicet quod corpus sit omnino divisum, idest quantumcumque dividi
potest; secundo ostendit hoc esse impossibile, ibi: quid ergo erit etc.. Circa primum duo facit: primo ponit
rationem ducentem ad hoc impossibile; secundo manifestat necessitatem dictae rationis, ibi: quapropter et
secundum medium etc..
|#2 Circa primum considerandum quod oportet ponere corpus vel componi ex indivisibilibus, vel esse divisibile
omnino, idest totaliter, secundum quodcumque signum. Et ideo democritus, ad ostendendum quod corpus sit
compositum ex indivisibilibus corporibus, conatur ostendere impossibile esse quod corpus sensibile, puta lignum
aut lapis, sit divisibile omnino, idest secundum quodcumque signum datum in corpore. Et ideo dicit quod, si quis
ponat aliquod corpus, puta sensibile, et magnitudinem quamcumque, puta superficiem vel lineam, divisibilem
esse omnino, idest secundum quodcumque signum datum, et si ponatur hoc esse possibile, remanet quaestio:
quid est illud quod effugit divisionem, idest quod remanet post divisionem? necesse est enim quod, diviso
quocumque divisibili, remaneant aliquae partes divisibiles, in quas fit divisio. Ideo autem dicit democritus hoc
habere quaestionem, quia, si corpus sit omnino, idest secundum totum, divisibile, et hoc sit possibile, consequens
erit quod nihil prohibeat corpus esse simul divisum quantumcumque dividi potest, etsi divisio non fiat simul, sed
successive; sicut si possibile est aliquem hominem pervenire ad aliquem locum, nihil prohibet eum pervenisse
illuc, licet non simul, sed successive perveniat. Et si hoc ponatur, nullum impossibile debet sequi: quia possibili
posito, non sequitur aliquod impossibile, secundum Philosophum in I priorum.
|#3 Deinde cum dicit: quapropter et secundum medium etc., manifestat necessitatem praedictae rationis. Si
enim ponatur aliquod corpus divisibile per medium, et ponatur esse divisum per medium, nullum sequitur
inconveniens. Et hoc est quod dicit: quapropter, quia scilicet posito possibili nullum sequitur impossibile,
similiter erit si aliquid ponatur esse divisibile et divisum secundum medium; et universaliter, si corpus est natum
esse divisibile omnino, idest secundum quodcumque signum, si dividatur, idest si ponatur esse divisum, nullum
erit impossibile nascens, idest ex hoc non debet impossibile nasci: quia neque si aliquid est divisibile in mille
millia partium, et ponatur esse divisum, nullum sequitur impossibile, etsi nullus dividat actu. Et ita videtur quod,
sive aliquod corpus sit divisibile in paucas partes sive in multas sive totaliter, non videtur sequi aliquod
impossibile, si ponatur aliquid esse divisum inquantum est divisibile. Quia igitur, secundum ponentes corpus
naturale non componi ex indivisibilibus corporibus, est divisibile omnino, idest secundum totum, ponatur esse
7

