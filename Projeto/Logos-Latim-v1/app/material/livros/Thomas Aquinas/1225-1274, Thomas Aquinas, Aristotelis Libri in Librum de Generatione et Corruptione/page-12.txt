|#5 Deinde cum dicit: simpliciter autem etc., excludit quandam solutionem, quae possit dari distinguendo ens
simpliciter. Unde primo ponit ipsam distinctionem, dicens quod simpliciter ens potest intelligi dupliciter: uno
modo ut significat id quod est primum inter omnia praedicamenta entis, prout scilicet simpliciter ens dicitur de
substantia; alio modo secundum quod simpliciter ens dicitur ipsum ens universale, quod omnia praedicamenta
comprehendit.
Et hoc modo simpliciter non ens potest dici vel quod non est substantia, vel quod nullo modo est ens.
|#6 Secundo ibi: si quidem primum etc., ostendit quod secundum utrumque sensum sequitur inconveniens.
Si enim simpliciter dicatur primum ens quod est substantia, ergo et simpliciter non ens dicetur non substantia. Si
ergo generatio simplex hoc requirit, quod sit simpliciter entis ex simpliciter non ente, sequetur quod erit
substantia ex non substantia. Sed quando ponitur non esse substantiam neque hoc (quod est demonstrativum
individualis substantiae), manifestum est quod nullum aliorum praedicamentorum remanebit, idest neque quale
neque quantum neque ubi: quia sequeretur quod passiones, idest accidentia, separarentur a substantiis, quod est
impossibile.
Si autem dicatur quod illud ex quo aliquid generatur simpliciter, sit non ens universaliter, prout ens simpliciter
dicitur ens commune, sequetur quod per hoc quod dicitur non ens, intelligatur universaliter negatio omnium
entium. Unde sequetur quod illud quod generatur simpliciter, generetur penitus ex nihilo: quod est contra
rationem naturalis generationis, et contra sententias omnium Philosophorum naturalium, qui scilicet de
generatione naturali locuti sunt.
|#7 Deinde cum dicit: de his quidem etc., solvit praedictam dubitationem. Et dicit quod de ista materia etiam in
aliis libris, scilicet in I physic., amplius, idest diffusius, et dubitationes positae sunt et determinationes. Et ideo
nunc brevius est dicendum, quod simpliciter generatur aliquid quodam modo ex non ente, alio modo ex ente:
oportet enim illud quod praeexistit generationi, esse potentia ens, actu autem non ens. Et ita verum est quod
dicitur utroque modo: scilicet quod generatio simpliciter sit ex ente, et ex non ente.
|#8 Deinde cum dicit: quod autem et his determinatis etc., obiicit contra praedictam solutionem.
Et circa hoc tria facit: primo ponit obiectionem; secundo huius occasione introducit aliam quaestionem, et solvit
eam, ibi: de his autem quantum etc.; tertio solvit dubitationem praedictam, ibi: propter quid etc..
Circa primum tria facit. Primo dicit de quo est intentio: et dicit quod, quia etiam post praedictam
determinationem adhuc insurgit mirabilis dubitatio, rursus oportet tentare quomodo simpliciter generatio sit, sive
ex ente in potentia, sive qualiter sit alio modo.
|#9 Secundo ibi: quaeret enim quis etc., movet quandam quaestionem: utrum scilicet generatio simplex sit
tantum substantiae et huius, idest individui in genere substantiae; non autem sit quanti neque qualis neque ubi, et
aliorum praedicamentorum, quae non sunt simpliciter entia. Et eadem quaestio potest fieri de corruptione. Et est
hoc supponendum pro certo, quod generatio et corruptio simplex sit solius substantiae.
|#10 Tertio ibi: si enim quid generabitur etc., prosequitur dubitationem. Et dicit quod, si non generatur
simpliciter nisi quid, idest existens in genere substantiae; et illud ex quo aliquid generatur, est potentia ens, sicut
supra dictum est, et non actu; sequitur quod illud ex quo generatur substantia, et in quod transmutatur quando
corrumpitur, sit substantia in potentia, non autem actu. Restat ergo quaerendum utrum sit in actu aliquod aliorum
praedicamentorum, puta quantum vel quale aut ubi, aut quodcumque aliorum praedicamentorum; cum tamen sit
in potentia ens hoc, idest substantia, quae est ens simpliciter; ita tamen quod non sit simpliciter, idest in actu,
neque hoc, idest neque substantia, neque ens.
Quaecumque autem pars huius dubitationis detur, sequitur inconveniens. Si enim nihil aliorum est in actu, sed
est in potentia omnia genera praedicamentorum, sequitur primo quod non ens sit separatum, idest quod materia,
quae est ens in potentia, subiecta sit privationi, quae est non ens, absque omni forma. Secundo sequitur illud
quod maxime timuerunt primi Philosophi, quod aliquid generetur ex nullo praeexistente: quod enim non est ens
actu, nihil est. Si vero ponatur quod id ex quo generatur substantia, non sit hoc aliquid, idest individuum in
genere substantiae, neque sit substantia in actu, sed sit in actu aliquod aliorum praedicamentorum; sequitur
inconveniens quod prius induximus, quod scilicet passiones, idest accidentia, separentur a substantiis; quod est
manifeste impossibile. Sic igitur videtur quod non possit esse generatio simpliciter hoc modo, quod substantia
generetur ex non ente actu, ente autem in potentia, ut praedicta solutio dicebat.
|+7 Lectio 7
|#1 Postquam Aristoteles contra praemissam solutionem obiecit, hic introducit aliam quaestionem, per cuius
solutionem solvitur praedicta obiectio.
12

