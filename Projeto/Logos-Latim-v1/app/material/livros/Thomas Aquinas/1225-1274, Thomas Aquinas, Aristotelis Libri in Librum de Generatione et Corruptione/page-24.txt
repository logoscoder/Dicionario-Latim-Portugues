|#1 Postquam Philosophus determinavit de augmento ex parte eius quod augetur, hic inquirit de eo quo aliquid
augetur. Et primo proponit de quo est intentio. Et dicit quod, cum de ratione augmenti sit quod sit additamentum
magnitudinis, hoc magis videtur esse suscipiendum ad praesentem considerationem, sicut difficilius, quasi
aliquod principium quaestionis facientes, quale sit id quod aliquid augetur vel deminuitur; ut sic augmenti et
deminutionis causas convenientes inquiramus.
Secundo ibi: videtur itaque eius etc., exequitur propositum. Et primo proponit dubitationem principaliter
intentam; secundo inquirendo interponit aliam quaestionem, ibi: quaeret autem aliquis etc.; tertio solvit
quaestionem principalem, ibi: quoniam autem de his quaesitum est etc..
Circa primum tria facit: primo proponit duas suppositiones; secundo movet dubitationem, ibi: necesse autem
augmentari etc.; tertio excludit quandam obviationem, ibi: sed nec sic contingit etc..
|#2 Prima ergo suppositio, quam primo proponit, est haec: scilicet quod eius quod augetur, quaelibet pars
videtur esse augmentata; et similiter de deminutione, quaelibet pars eius quod deminuitur, videtur esse facta
minor. Cuius ratio apparet ex eo quod dicitur in V physic.. Illud enim cuius aliqua pars movetur, dicitur moveri
secundum partem, et non simpliciter; sicut homo dicitur vulnerari secundum partem, cuius manus est vulnerata.
Ad hoc ergo quod aliquid per se et simpliciter moveatur, requiritur quod quaelibet pars eius moveatur. Quod
quidem etiam in augmento, et in omnibus aliis motibus, observari oportet.
Secunda suppositio est, quod omne quod augetur, augetur adveniente aliquo: et similiter deminuitur aliquo
recedente. Cuius ratio est, quia oportet aliquid in actum reduci per id quod est actu: unde illud quod est in
potentia ad maiorem quantitatem, reducitur in actum illius quantitatis per aliquid quod habet actu quantitatem
illam; et hoc est quod adiicitur ei quod augetur.
|#3 Deinde cum dicitur: necesse autem augmentari etc., proponit dubitationem, quae sequitur ex duabus
praemissis suppositionibus. Si enim eius quod augetur oportet quamlibet partem augeri, et omne augmentum fit
per alicuius additionem, consequens est quod cuilibet parti eius quod augetur, oporteat aliquid addi. Necesse est
ergo illud quod additur, quo dicitur aliquid augeri, aut esse incorporeum aut corporeum. Et si dicitur quod sit
incorporeum, sequitur quod commune omnium generabilium et corruptibilium, scilicet materia prima, sit
separatum ab omni quantitate corporali. Sed sicut supra ostensum est, impossibile est quod materia sit separata a
magnitudine: unde patet quod illud quo aliquid augetur, non potest esse incorporeum.
Et iterum, si esset incorporeum, non esset quantum in actu: unde sui appositione non faceret maius secundum
quantitatem. Si autem dicatur illud quod addito aliquid augetur, esse corporeum, sequeretur duo corpora simul
esse in eodem loco, scilicet corpus quod augetur, et corpus additum quod auget. Non enim potest dici quod
seorsum collocetur corpus quod augetur et corpus quod auget: quia oportet additamentum fieri cuilibet parti eius
quod augetur, quod ex supra dictis suppositionibus sequitur. Et hoc etiam est impossibile, scilicet quod duo
corpora sint simul in eodem loco: et sic sequitur inconveniens ad utramque partem quaestionis.
|#4 Deinde cum dicit: sed nec sic contingit etc., excludit quandam obviationem. Posset enim aliquis dicere quod
augmentum fit nullo alio apposito; sicut quando ex aqua generatur aer, videtur esse quoddam augmentum, quia
fit maior quantitas.
Sed per hunc modum non contingit fieri augmentum seu deminutio. Talis enim transmutatio non est augmentum,
sed est generatio eius in quod transmutatur, scilicet aeris, et corruptio eius quod transmutatur, scilicet aquae,
quae contrariatur aeri, scilicet contrarietate frigidi et calidi: non autem potest dici augmentatio neque aeris neque
aquae. Sed nec ullius est augmentatio, vel erit augmentatio illius quod est commune utrique (si tamen aliquid sit
tale), sicut corpus videtur commune esse aeri et aquae: ut dicatur quod aqua non est augmentata neque aer, quia
aqua corrupta est, et aer generatus est; sed corpus est quod augetur, si aliquid ibi augmentatum est. Sed hoc est
impossibile. Oportet enim, ad hoc quod aliquid dicatur augeri, quod salventur ea quae sunt de ratione eius quod
augetur et deminuitur. Quae quidem sunt tria. Quorum primum est, quod etiam supra positum est, scilicet quod
quaelibet pars magnitudinis quae augetur, fiat maior; puta, si caro augetur, quod quaelibet pars carnis fit maior.
Secundum etiam supra positum est, scilicet quod aliquo adveniente aliquid augetur. Tertium autem est quod
nunc ponit de novo, ut scilicet illud quod augetur, salvetur et permaneat in suo esse. Quia enim generatio et
corruptio sunt transmutationes circa substantiam, cum simpliciter aliquid generatur vel corrumpitur, non
permanet eius substantia. Sed aliae mutationes non sunt circa substantiam, sed circa ea quae adveniunt
substantiae, puta circa quantitatem aut qualitatem: et ideo, cum aliquid alteratur, seu augetur vel deminuitur,
manet idem numero secundum substantiam quod augetur et alteratur, sed hic quidem, scilicet in alteratione, non
manet eadem passio, hic autem, scilicet in augmento et deminutione, non manet eadem magnitudo, sed fit maior
vel minor. Si ergo praedicta transmutatio, qua ex aqua fit aer, esset augmentatio, sequerentur duo contraria
praedictis positionibus. Quorum unum est quod aliquid augetur nullo adveniente, et deminuitur nullo recedente.
Aliud autem est, quod id quod augetur non manet: quia neque aqua manet, neque corpus quod videtur esse
commune, manet idem numero. Unde etiam signanter supra dixit, si aliquid est commune: quia scilicet nihil actu
ens, idem numero existens secundum substantiam, est commune ei quod corrumpitur et generatur.
24

