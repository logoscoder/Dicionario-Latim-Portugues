Supra 4: repente vastata sunt tabernacula mea subito pelles meae. Et quantum ad afflictionem habitatorum, filii
mei, baruch. 5: exierunt abs te pedibus ducti ab inimicis. Non est qui extendat, quasi qui reaedificet.
|#7 Lectio 7
Hic assignat communem poenam per ordinem, quia peccata praelatorum sunt causa caecitatis ipsorum. Sap. 2:
excaecavit eos malitia eorum. Et haec causa destructionis populi.
Matth. 15: si caecus caeco ducatum praestet, ambo in foveam cadunt. Ezech. 34: dispersae sunt oves meae, eo
quod non esset pastor et factae sunt in devorationem omnium bestiarum agri, et dispersae sunt.
|#8 Lectio 8
Hic determinat ordinem poenae, praesignans hostem ab Aquilone venientem. Supra 1: ab Aquilone pandetur
omne malum super omnes cognationes terrae.
|#9 Lectio 9
Hic petit misericordiam: et primo ostendit petendi necessitatem: non est hominis via, quantum ad electionem, ut
ambulet, quantum ad executionem, dirigat, quantum ad ordinationem in finem; et ita nec in potestate nostra
resistere, nec chaldaei impugnare; sed totum dependet ex tua dispositione. Psal. 36: a Domino gressus hominis
dirigentur, et viam ejus volet. Prov. 16: cor hominis disponit viam suam; sed Domini est dirigere gressus ejus.
Secundo ponit petitionem qua petit populus misericordiam: corripe me in judicio, consuetae misericordiae, non
condemnationis, de quo in psalm. 142: non intres in judicium cum servo tuo Domine, quia non justificabitur in
conspectu tuo omnis vivens: et non in furore, secundum debitae vindictae mensuram, ne forte ad nihilum redigas
me: justum enim esset ut peccans in Deum ab ipso relinqueretur, et sic in nihilum tenderet. Et sic non facit contra
praeceptum Domini supra 14: tu ergo noli orare pro populo isto quia non petit ut non puniantur, sed ne omnino
deleantur.
Psalm. 37: Domine ne in furore tuo arguas me, neque in ira tua corripias me. Et petit hostibus iram. Effunde
indignationem: et assignat causam, quia comederunt. Psalm. 78: effunde iram tuam in gentes quae te non
noverunt, et in regna quae nomen tuum non invocaverunt: quia comederunt Jacob, et locum ejus desolaverunt.
Nota, quod stultus est homo a scientia Dei: propter cordis elationem. Rom. 1: dicentes se esse sapientes stulti
facti sunt. Propter inquirendi curiositatem. Act. 26: multae litterae ad insaniam te deduxerunt. Propter scientiae
incertitudinem.
Isa. 47: haec scientia tua, et sapientia tua decepit te. Propter operis perversitatem. Sap. 2: excaecavit enim eos
malitia eorum.
Item nota, quod debet portari divina percussio patienter: propter affectum percutientis. Prov. 1: disciplinam
Domini, fili mi, ne abjicias, nec deficias, cum ab eo corriperis. Propter conscientiam criminis. Mich. 7: iram
Domini portabo, quoniam peccavi ei. Propter expectationem muneris. Jac. 5: beatus vir qui suffert tentationem,
quoniam cum probatus fuerit, accipiet coronam vitae, quam repromisit Deus diligentibus se. Propter inutilitatem
murmuris. Thren. 3: quid murmuravit homo vivens, vir pro peccatis suis?
|+11 Capitulus 11
|#1 Lectio 1
Hic ostendit populi dignitatem ex hoc quod cum Deo pacto inito foederati erant: et primo ponit pactum, et
transgredientibus comminatur poenam; secundo disputat de punientis justitia, cap. 12: justus quidem tu es,
Domine. Circa primum duo. Primo proponit confoederationem; secundo foederis transgressionem, ibi, quia
contestans contestatus sum. Circa primum duo. Primo inducitur propheta ad annuntiandum, audite tu, et qui
tecum sunt: boni sunt, et ita quasi privilegiati. Et dices ad eos. De hoc pacto Ezech. 16: operui ignominiam tuam,
et juravi tibi, et ingressus sum pactum tecum, ait Dominus Deus, et facta es mihi. Secundo inducitur populus ad
observandum: et primo proponit rationes duas, quarum primam sumit a poena transgredientium, maledictus vir.
Deut. 27: maledictus vir qui non permanserit in sermonibus legis hujus, nec eos opere perfecerit. Et assignat
justitiam: in die qua eduxi eos de terra Aegypti; quasi dicat: justum est puniri illos qui post tot beneficia ingrati
sunt: fornace, propter afflictionem, ferrea, propter duram dominationem. Deut. 4: vos autem tulit Dominus, et
eduxit de fornace ferrea Aegypti, ut haberet populum hereditarium, sicut est in praesenti die. Et ponit pacti
formam: dicens, in quo aliquid petit, scilicet obedientiam: audite, et aliquid promittit, scilicet divinae
familiaritatis gloriam: et eritis mihi in populum, et ego ero vobis in Deum. Supra 7: hoc verbum praecepi eis
dicens: audite vocem meam, et ero vobis Deus, et vos eritis mihi populus etc.. Secundam rationem sumit ex
praemio observantium: ut suscitem, quia jam quasi periit captivitate imminente, lacte, propter abundantiam
animalium, melle, propter abundantiam terrae nascentium. Vel hyperbolice in his duobus abundantia omnium
bonorum designatur.
Deut. 6: multipliceris amplius, sicut pollicitus est Dominus Deus patrum tuorum tibi terram lacte, et melle
manantem. Secundo ponitur prophetae assensio: respondi, amen; idest, vere fecisti quod promisisti; vel fiat hoc
27

