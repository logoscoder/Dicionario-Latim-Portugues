Primo ponitur repulsio orationis prophetae pro populo orantis; secundo quasi desperans de salute populi, pro
seipso orationem fundit, ibi, vae mihi, mater mea. Circa primum duo. Primo repellitur oratio; secundo ponitur
repulsionis ratio: quis enim miserebitur tui, jerusalem? circa primum duo.
Primo ponitur repulsio orationis: si steterint Moyses et Samuel, qui efficaces fuerunt in orando, eo quod de
populo soliciti et pro inimicis exoraverunt.
De Moyse habetur Exod. 22: de Samuele 1 Reg. 12. Anima, affectus; ac si dicat: non est ex defectu orantis quod
oratio non exauditur, sed ex defectu populi pro quo oratur. Ezech. 14: et si fuerint tres viri isti in medio ejus,
Noe, Daniel et job, ipsi in justitia sua liberabunt animas suas. Et infra (ibidem): et si fuerint tres viri in medio
ejus, non liberabunt filios, neque filias; sed ipsi soli liberabuntur. Secundo repulsio gentis, pro qua orabatur, et
primo quantum ad terminum a quo: ejice, ostende ejectos esse, a facie, ut me non videant, et mea praesentia non
defendantur. Genes. 4: ecce ejicis me hodie a facie terrae, et a facie tua abscondar, etc.. Secundo quantum ad
terminum ad quem, ponens quadruplex periculum: quod si dixerint ad te, quo egrediemur? dices ad eos...p qui ad
mortem, ad mortem, pestilentiae; quasi dicat: diversi his diversis poenis subjacebunt. Ezech. 5: tertia pars tui
peste morietur, et fame consumetur in medio tui; et tertia pars tui in gladio cadet in circuitu tuo; tertiam vero
partem tui in omnem ventum dispergam, et gladium evaginabo post eos. Et excludit consolationis remedium,
sepulturae contra mortuos: et visitabo quatuor species, dictas, scilicet mortem, gladium, famem et captivitatem.
Et superaddam canes.
Supra 7: erit morticinum populi hujus in cibum volucribus caeli, et bestiis terrae; et non erit qui abigat. Et
misericordiae quantum ad captivos: et dabo eos in fervorem, idest in fervens odium, propter Manassem, qui
multa mala fecit, 4 regum 21. Unde eodem 23: verumtamen non est aversus Dominus ab ira furoris sui magni,
quo iratus est furor ejus contra Judam, propter irritationes quibus provocaverat eum Manasses.
Punitur autem populus pro peccatis regis, tum quia malus pro peccatis populi regnare permittitur. Job 34: qui
regnare facit hominum hypocritam propter peccata populi: tum quia populus sequitur peccata regis. Eccl. 10:
qualis rector civitatis, tales et inhabitantes in ea. Proverb. 29: princeps qui libenter audit verba mendacii, omnes
ministros suos habet impios.
|#2 Lectio 2
Hic assignatur repulsionis ratio: et primo ponitur quaestio admirationis; et excluditur primo misericordia judicis:
quis miserebitur? secundo satisfactio alicujus compatientis: aut quis contristabitur? tertio oratio mediatoris
alicujus: aut quis ibit ad rogandum? ex quo Deus repulit, et in tot peccatis es. Oseae 1: voca nomen ejus absque
misericordia: quia non addam ultra misereri domui Israel; sed oblivione obliviscar eorum. Secundo assignat
rationem repulsionis: et primo ex ingratitudine, ponens culpam: tu dereliquisti. Isa. 1: dereliquerunt Dominum,
blasphemaverunt sanctum Israel, abalienati sunt retrorsum. Et poenam: et extendam manum meam super te.
Isa. 9: in omnibus his non est aversus furor ejus; sed adhuc manus ejus extenta. Secundo ex obstinatione: et
primo quia non flectuntur precibus, ponens culpam, laboravi rogans; quasi dicat: toties rogavi ut converteremini;
quasi dicat. Laborassem, si possibile fuisset. Isa. 43: servire me fecisti in peccatis tuis, praebuisti mihi laborem in
iniquitatibus tuis. Et poenam: et disperdam eos ventilabro, exercitu chaldaeorum, quasi paleas de area, in portis
terrae, idest usque ad extrema terrae: porta enim est extrema pars domus, vel civitatis. Luc. 3: cujus ventilabrum
in manu ejus, et purgabit aream suam, et congregabit triticum in horreum suum, paleas autem comburet igni
inextinguibili. Secundo quia non corriguntur flagellis: et primo ponit duritiam, ponens flagella in generali:
interfeci et perdidi, captivando. Supra 2: frustra percussi filios vestros; disciplinam non receperunt. Et in speciali
quantum ad mulieres, quae sunt magis miserabiles et flebiles in amissione virorum: multiplicatae sunt mihi
viduae ejus super arenam, hyperbolice: quasi dicat, innumerabiles. Isa. 9: pupillorum ejus, et viduarum non
miserebitur.
Et in amissione filii unigeniti: et induxi vastatorem, interfectorem filii, meridie, in quo potentia hostium, qui non
ex insidiis, sed aperte pugnant, repente, in quo impotentia ad resistendum, quia non praecaverunt. Isa. 30: subito
dum non speratur, veniet contritio ejus, etc.. Et etiam quantum ad mortem plurium filiorum simul, ponens
mortem prolis, infirmata filiis orbata, qui fortitudo sunt matris. 1 Reg. 2: donec sterilis peperit plurimos, et quae
multos habebat filios, infirmata est. Et tristitiam matris: defecit anima, propter mentis stuporem. Occidit ei sol,
laetitiae, propter tristitiae dolorem, quae obscurum facit cor, confusa, intus, erubuit, extra, deficiente hoc in quo
gloriabatur. Amos 8: occidet sol meridie, et tenebrescere faciam terram in die luminis. Secundo comminatur
poenam, et residuo, scilicet a praedictis flagellis. Deut. 28: tradet te Dominus corruentem ante hostes tuos, et per
unam viam egredieris contra eos, et per septem fugiet, et dispergeris per omnia regna terrae.
|#3 Lectio 3
Hic propheta quasi desperans de populo, orat pro seipso. Et primo ponitur ipsius conquestio, proponens
adversariorum discordiam; vae mihi; idest, imminet ex hoc quod natus sum. Rixae, idest propter quem rixa sit,
eo quod vitia, et mala praenuntio, discordiae, aliis me impugnantibus, et aliis defendentibus. Hoc etiam in
Christo completum est. Job 10: quare de vulva eduxisti me, qui utinam consumptus essem, ne oculus me videret?
excludit discordiae causam, quae maxime solet ex contractibus oriri. Non foeneravi.
36

