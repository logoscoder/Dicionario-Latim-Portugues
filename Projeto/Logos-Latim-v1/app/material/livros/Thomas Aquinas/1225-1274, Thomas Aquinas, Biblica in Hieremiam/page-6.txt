hoc cap. 46, quod factum est verbum Domini ad jeremiam prophetam contra gentes. Prima in duas. In prima
ponitur prophetia ad populum captivandum ante captivitatem; in secunda ad reliquias captivitatis post
captivitatem, cap. 39: anno nono Sedeciae regis Juda. Prima in duas. In prima ponitur jeremiae praedicatio; in
secunda audientium contradictio, cap. 34: verbum quod factum est ad jeremiam a Domino.
Prima in duas. Primo ponit comminationem; secundo consolationem, cap. 30: hoc verbum, quod factum est ad
jeremiam a Domino, dicens etc..
Prima in duas. In prima ponit veram comminationem; secundo excludit falsam consolationem, in c. 27. In
principio regni joakim filii josiae regis Juda. Prima in duas. In prima ponitur comminatio ad populum
universaliter; in secunda ad majores specialiter, 20 cap.: et audivit Phassur filius emmer sacerdos, qui constitutus
erat princeps in domo Domini, jeremiam prophetantem sermones istos. Prima in duas. In prima ponit
comminationem; in secunda propheta quasi compatiens interponit suam orationem, cap. 14: quod factum est
verbum Domini ad jeremiam de sermonibus siccitatis.
Prima in duas. In prima per judicium convincit culpam; in secunda revocat ad poenitentiam, cap. 3: vulgo dicitur
etc.. Prima in duas. In prima assignat tantae dignationis rationem, eo scilicet quod non statim post culpam
vindictam inferat, sed judicio contendat, ut revocet; in secunda prosequitur judicii ordinem, ibi, audite verbum
Domini, domus Jacob. Circa primum duo. Primo sumit rationem ex Dei pietate: clama, aperte pronuntia,
jerusalem, habitatorem ipsius. Et ponit tria quae movent ad pietatem. Primum est puritas aetatis, adolescentiam
tuam, in qua sponsae vehementius amantur, quando secuta es quando egrediebantur de Aegypto. Oseae 2: et
canet ibi juxta dies juventutis suae, et juxta dies ascensionis suae de terra Aegypti. Secundum est memoriam
pristini amoris, et charitatis, qua scilicet desponsavi te mihi in legislatione. Infra 31: in caritate perpetua dilexi te,
ideo attraxi te miserans. Tertium est obedientia operis: quando secuta es me in deserto, in terra quae non
seminatur; quae seri non potest. Unde nec difficultate itineris retrahebaris, quamvis quidam murmurantes
dixerint, numer. 20: adduxisti nos in locum istum pessimum, qui seri non potest, etc..
Secundo sumit rationem ex populi dignitate: unde primo ponit dignitatem populi, sanctus, quasi dicatus ad
cultum Domini, et Domino consecratus.
Primitiae, quia te elegit Dominus de cunctis populis, quasi primitias de frugibus. Deuter. 7 et 32: pars autem
Domini populus ejus, Jacob funiculus hereditatis ejus. Oseae 9: quasi prima poma ficulneae in cacumine ejus,
vidi patres eorum.
Secundo excludit comminationem hostis: omnes qui devorant eum: secundum legem quae habetur Levit. 7, quod
primitias solis sacerdotibus comedere licebat. Ps. 13: qui devorant plebem meam sicut escam panis.
|#2 Lectio 2
Hic prosequitur judicii ordinem: et primo ponit accusationem; secundo repellit excusationem, ibi, ego te plantavi
vineam electam omne semen verum. Prima in tres. Primo exaggerat culpas eorum ex beneficiorum ingratitudine;
secundo ex facti enormitate, ibi, propterea adhuc judicio contendam vobiscum; tertio ex mentis obstinatione, ibi,
numquid servus est Israel, aut vernaculus? circa primum tria. Primo purgat se a culpa, ne in ipso videatur
ingratitudinis causa: quid invenerunt patres vestri in me? mali scilicet, quia nihil. Elongaverunt, longo tempore
recesserunt, vanitatem, idola, quae non prosunt cultoribus.
Mich. 6: popule meus quid feci tibi, aut quid molestus fui tibi? responde mihi. Secundo ponit beneficiorum
abundantiam, praecipue tangens eductionem de Aegypto. Et tangit hoc beneficium tripliciter. Quantum ad locum
unde eduxit: et non dixerunt, ubi est Dominus? quaerentes me toto desiderio. Ascendere, propter situm terrae.
Infra 26: eduxi eos de terra Aegypti. Quantum ad viam per quam duxit: qui transduxit per desertum...
Imaginem mortis, quia ipso aspectu mortem comminabatur.
Deut. 8: ductor tuus fuit in solitudine.
Et quantum ad terram in quam induxit: et induxi vos in terram carmeli, propter similitudinem fertilitatis, non
quod mons iste sit in terra promissionis. Num. 14: terra quam circuivimus valde bona est. Tertio ponit
ingratitudinis culpam; et primo quo ad omnes communiter: et ingressi contaminastis, idolis, psalm. 105: infecta
est terra in sanguinibus, et contaminata est in operibus eorum. Secundo quo ad praelatos specialiter. Sacerdotes,
quorum est ducere in Deum; tenentes legem, doctores; pastores, principes, quorum est ab idolatria revocare. Isa.
56: ipsi pastores ignoraverunt intelligentiam.
|#3 Lectio 3
Hic exaggerat culpam eorum ex facti enormitate: et primo proponit quod intendit, scilicet judicium: adhuc
contendam, super enormitate, sicut pro ingratitudine, cum filiis, qui malitiam patrum imitantur. Mich. 6:
judicium Domini cum populo suo, et cum Israel dijudicabitur. Secundo exequitur propositum, ostendens in
judicio peccati enormitatem: et primo ex comparatione cultorum: transite, per considerationem, cethim,
Occidentales ultra cyprum, vel civitas nominis cedar, ubi habitant Ismaelitae. Si mutavit gens; quasi dicat, non
mutavit. Unde constat quod comparatione aliorum damnati sunt. Ezech. 5: contempsit judicia mea, ut plus esset
impia quam gentes, et praecepta mea ultra quam terrae quae in circuitu ejus sunt. Secundo ex comparatione
deorum prorumpens in stuporem, obstupescite; quasi dicat: si esset possibile, caeli obstupescerent: vel Angeli,
6

