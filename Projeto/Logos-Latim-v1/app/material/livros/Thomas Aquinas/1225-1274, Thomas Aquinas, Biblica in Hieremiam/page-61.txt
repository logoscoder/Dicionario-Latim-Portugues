Secundo ostendit quomodo pervenit ad notitiam prophetae. Legit ergo sophonias sacerdos librum istum in
auribus jeremiae prophetae: ut improperaret sibi. Supra 20: factus est mihi sermo Domini in opprobrium, et in
derisum tota die.
|#7 Lectio 7
Hic ponitur contra ipsum comminatio. Et primo arguit culpam: pro eo quod prophetavit.
Isa. 28: posuimus mendacium spem nostram, et mendacio protecti sumus. Et dirigitur sermo ad captivos per
quamdam aliam epistolam. Secundo comminatur poenam: idcirco haec dicit Dominus.
Et primo quantum ad filios: non erit ei vir; quasi dicat: non relinquet in populo superstitem. Exod. 20: ego sum
Dominus Deus tuus, fortis, zelotes, visitans iniquitatem patrum in filios, in tertiam et quartam generationem
eorum qui oderunt me.
Secundo quantum ad ipsum: et non videbit bonum quod ego faciam populo meo. Supra 17: erit enim quasi
myricae in deserto, et non videbit cum venerit bonum. Tertio resumit causam: quia praevaricationem locutus est
adversus Dominum quia verbis suis praevaricatus est contra Dominum loquens, promittens prospera, Domino
praedicente adversa. Job 39: numquid qui contendit cum Deo, tam facile conquiescit?
|+30 Capitulus 30
|#1 Lectio 1
Post comminationem hic incipit consolationem ponere: et primo ponit consolationem ad omnes communiter;
secundo specialiter ad civitatem regiam, scilicet jerusalem, cap. 33: et factus est verbum Domini ad jeremiam
secundo.
Prima in duas. Primo consolatur eos verbo; secundo designat consolationem facto, cap. 32: verbum quod factum
est ad jeremiam a Domino.
Prima in duas. In prima consolatur eos ex evasione adversitatis; in secunda ex promissione prosperitatis (cap.
31): in tempore illo dicit Dominus.
Prima in duas. In prima promittit liberationem in generali: in secunda prosequitur promissionem in speciali, ibi,
et haec verba quae locutus est Dominus. Circa primum duo facit. Primo Dominus ponit ad prophetam prophetiae
conservandae praeceptum: scribe tibi omnia, quae praedicta sunt, et quae sequentur, quorum revelationem jam
intus susceperat, ut diu conservarentur; in quo significat non cito implenda. Isa. 8: sume tibi librum grandem, et
scribe in eo stylo hominis: velociter spolia detrahe, cito praedare. Habac. 2: scribe visum, et explana eum super
tabulas, ut percurrat qui legerit eum. Secundo promittit liberationis beneficium: ecce enim convertam, idest
revocabo de terra captivitatis, quantum ad terminum a quo, conversionem, quia non omnes, sed tantum illos qui
tali conversione erunt digni, Israel, decem tribus, quantum ad illos qui ad ezechiam regem in jerusalem venerunt.
2 Paral. 30: nam cum eis captivati sunt, et eis redeuntibus redierunt.
Vel referendum est ad conversionem factam ad fidem Christi, et convertam, quantum ad terminum ad quem.
Psal. 125: in convertendo Dominus captivitatem sion, facti sumus sicut consolati.
|#2 Lectio 2
Hic prosequitur liberationis partes: et primo promittit eis liberationem ab hostium servitute: secundo a multiplici
destructione quam sustinuerunt, ibi, quia haec dicit Dominus. Circa primum duo.
Primo proponit oppressionem pristinam, quam designat proponens hostium timorem: vocem terroris audivimus,
ante a prophetis praenuntiatam: formido et non est pax, aliquo auxilium ferente. Job 15: sonitus terroris semper
in auribus illius: et cum pax sit, ille semper insidias suspicatur. Timoris expressionem ex gestu corporis: quia ad
similitudinem parturientium manus ad lumbos convertebant prae stupore: interrogate. Psal. 47: ibi dolores ut
parturientis. Et ex immutatione ruboris: et conversae sunt in auruginem, quae est color niger permixtus rubedini,
contingens iratis.
Et ex vento urente. Isa. 12: facies combustae vultus eorum. Joel. 2: omnes vultus redigentur in ollam. Proponit
etiam timoris, et anxietatis magnitudinem: vae quia magna, magnitudine tribulationis, dies, captionis jerusalem.
Soph. 1: vox diei Domini amara; tribulabitur ibi fortis. Dies irae dies illa, dies tribulationis et angustiae; dies
calamitatis, et miseriae: dies tenebrarum, et caliginis, dies nebulae et turbinis; dies tubae, et clangoris, etc..
Secundo promittit salutem futuram: et primo promittit liberationem: et ex ipso salvabitur, scilicet tempore,
quamvis malo. Oseae 1: salvabo eos in Domino Deo suo. Secundo salutis modum et ordinem, promittens
liberationem a servitute excludens hostium imperium, et erit in die illa... Conteram jugum, ipsum
Nabuchodonosor.
Et non dominabitur, quod impletum est temporum simonis. 1 Mach. In fine. Vel referendum ad liberationem
factam per Christum de potestate Daemonum. Isa. 9: jugum enim oneris ejus, et virgam humeri ejus, et sceptrum
exactoris ejus superasti. Et promittens optatum imperium: sed servient, idest alicui qui erit vobis sicut David,
sicut simoni et jonathae. Vel zorobabel, qui fuit de stirpe David. Vel Christo. David autem imperium erat eis
maxime desideratum propter prosperitatem, et pacem quam tempore ipsius habuerunt, et quia non oppresserat
61

