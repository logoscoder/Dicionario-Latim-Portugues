Item notandum, quod est fons aquae sacramentalis munditiae. Ezech. 47: postquam venerint illuc aquae istae,
sanabuntur et vivent omnia ad quae venerit torrens. Aquae reficientis doctrinae. Isa. 55: omnes sitientes venite ad
aquas; et qui non habetis argentum properate, emite et comedite. Aquae refrigerantis gratiae joan. 4: fiet in eo
fons aquae salientis in vitam aeternam. Aquae nitentis gloriae. Apoc. Ult.
Ostendit mihi fluvium aquae vivae splendidum tamquam crystallum, procedentem de sede Dei et agni.
|+3 Capitulus 3
|#1 Lectio 1
Hic revocat eos ad poenitentiam; et primo ponit revocationem; secundo revocatorum obstinationem, cap. 8: et
dices ad eos etc.. Prima in duas.
In prima ponit revocationis monita; in secunda revocationis argumenta, cap. 4: si reverteris Israel, ait Dominus,
ad me convertere. Prima in duas.
In prima revocat populum; in secunda ponit responsionis fructum, ibi, sed quomodo si contemnat mulier
amatorem suum. Prima in duas. In prima revocat a culpa; in secunda a poena, ibi, vade, et clama sermones istos
contra Aquilonem. Prima in duas. In prima revocat monitis; in secunda exemplis, ibi, et dixit Dominus ad me in
diebus josiae regis. Circa primum duo facit. Primo revocat eos ex Dei clementia, ad quam probandum proponit
vulgare proverbium: si dimiserit vir uxorem suam; quod ortum habet deuter. 23: si dimiserit vir uxorem. Et
loquitur secundum permissionem factam de libello repudii, propter duritiam cordis ipsorum, Matth. 19, et
interdicebatur reditus, vel ut non proni essent ad dimittendum, vel ne dolo postmodum recipiente, interficerent.
Et ex hoc proverbio sumit divinae clementiae argumentum: tu autem fornicata es cum amatoribus, idolis. Isa. 55:
revertatur ad Dominum, et miserebitur ejus; et ad Deum nostrum, quoniam multus est ad ignoscendum.
Secundo revocat eos ex eorum culpa, primo proponens culpam, determinans locum: leva oculos in directum,
recta consideratione, vel undique, ubi non, quasi ubique, prostrata, sicut meretrix, idolatriae. Ezech. 16: fecisti
prostibulum in cunctis plateis. Et peccandi desiderium: in viis sedebas, sicut meretrix expectans amasios, et latro,
expectans quos spoliet. Proverb. 7: et ecce occurrit mulier cum ornatu meretricio praeparata ad decipiendas
animas. Oseae 6: Galaad civitas operantium idolum, supplantata sanguine, et quasi fauces virorum latronum. Et
determinans peccati effectum: et polluisti terram.
Supra 2: contaminastis terram meam, et hereditatem meam posuistis in abominationem. Et deinde pro culpa
ponit poenam: quamobrem prohibitae sunt stillae pluviarum, quarum virtute generatur pluvia vel imber isa. 5:
mandabo nubibus ne pluant super vineam meam imbrem.
Et ostendit peccantium inverecundiam, fons. Infra 6: quinimmo confusione non estis confusi.
Secundo comminatur poenitentiam: et primo hortatur ad recognoscendum beneficia, ergo, quasi dicat: sufficit
praeteritum tempus etc.. Pater per creationem, dux virginitatis meae tu es; quasi dicat: quando ducebas me per
desertum; tamen virgo eram. Prov. 2: reliquit ducem pubertatis suae. Isa. 63: spiritus Domini ductor ejus fuit.
Secundo hortatur ut petant misericordiam, et dicant haec: numquid irasceris in perpetuum, aut perseverabis in
finem? Ps. 84: numquid in perpetuum irasceris nobis, aut extendes iram tuam a generatione in generationem?
|#2 Lectio 2
Hic ostendit eorum contemptum quantum ad peccatum oris: ecce locuta es; quod exponitur pro verbis superbiae
etc.: quantum ad peccatum operis, et fecisti; cui respondet illud, implesti mala: quantum ad peccatum cordis, et
potuisti, cui illud, et ostendisti; quasi potentiam tuam in peccato jactasti.
Verum hoc non est in Hebraeo, et pro verbis etc. Nec in libris antiquis; sed videtur expositio Hieronymi. Job 24:
dedit ei Deus locum poenitentiae, et ille abutitur eo in superbiam.
Isa. 5: vae qui potentes estis ad bibendum vinum, et viri fortes ad miscendam ebrietatem.
|#3 Lectio 3
Hic revocat eos exemplo decem tribuum: et circa hoc tria facit. Primo ponit exemplum ad culpam idolatriae, abiit
sibimet, sequens motus suos, non praecepta mea; et inobedientiae, et dixi. 4 Reg. 17: fecerunt sibi statuas et
lucos in omni colle sublimi et subter omne lignum nemorosum: et adolebant ibi incensum super aras in morem
gentium. Et quantum ad poenam, quae eis innotuit: et vidit praevaricatrix soror, quia ex eisdem patribus ortae.
Dedissem ei libellum: servat similitudinem meretricis, in qua foeditas invenitur.
Sed contra. Isa. 50: quis est hic libellus repudii? et dicendum, quod Deus non dimittit aliquem, quantum ad se
pertinet; sed homo peccans ipsum dimittit: unde ibidem: in iniquitatibus vestris venditi estis, et in sceleribus
vestris dimisi matrem vestram.
Secundo ponit contemptum: et non timuit praevaricatrix Juda soror ejus. Cum lapide, idest idolo lapideo. 4 Reg.
17: sed nec ipse Judas custodivit mandata Domini Dei sui; verumtamen erravit, et ambulavit in erroribus Israel
quos operatus fuerat. Tertio aggravat reatum: et dixit Dominus ad me: justificavit, comparative, quia decem
tribus poenam aliarum non viderant, nec corrigebantur.
Ezech. 16: justificasti sorores tuas in omnibus abominationibus tuis quas operata es.
9

