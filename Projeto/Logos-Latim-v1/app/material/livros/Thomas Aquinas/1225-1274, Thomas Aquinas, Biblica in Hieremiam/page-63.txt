Et quantum ad hominis exaltationem: et glorificabo, vel corporaliter, vel spiritualiter quantum ad virtutis
sanctitatem, et erunt filii ejus sicut a principio, idest similes sanctis patribus, coram me, per vitae munditiam. Et
visitabo, quia defendam eos, et vindicabo. Job 29: quis mihi tribuat ut sim juxta menses pristinos, secundum dies
quibus Deus custodiebat me? tertio quantum ad rectorum bonitatem, ponens primo ipsorum propinquitatem quia
ex eodem genere: et erit dux ex eo. Hoc refertur ad zorobabel, vel ad Christum. Oseae 2: dabo eis vinitores ejus
ex eodem loco. Secundo eorum sanctitatem, et applicabo eum, et accedet, per justitiam, quis enim iste est qui
applicet cor suum? in quo ostenditur auctor applicandi, quia nullus applicatur nisi a Deo tractus.
Joan. 6: nemo potest venire ad me, nisi pater, qui misit me, traxerit eum. Tertio tangit justitiae utilitatem: et eritis
mihi in populum. Eccli. 10: qualis est rector civitatis, tales et inhabitantes in ea.
|#4 Lectio 4
Hic ponit modum vindictae: et primo comminatur poenam, ecce turbo, ut dispergat, sicut commotio aeris
pulverem, per captivitatem, procella, ut absorbeat per mortem, sicut fluctus maris, impiorum, qui afflixerunt
Judaeos, et qui de malis non sunt emendati, conquiescet, quasi poena permanens.
Isa. 30: erit transitus virgae fundatus quam requiescere faciet Dominus super eum. Secundo excludit
misericordiam: non avertet iram. Isa. 3: in omnibus his non est aversus furor Domini; sed adhuc manus ejus
extenta. Tertio promittit scientia horum: in novissimis intelligetis ea, quando scilicet omnia ista contigerint.
Psalm. 9: cognoscetur Dominus judicia faciens in operibus manuum suarum comprehensus est peccator.
|+31 Capitulus 31
|#1 Lectio 1
Hic consolatur eos ex promissione prosperitatis: et circa hoc duo facit. Primo promittit prosperitatem gentis;
secundo ampliationem civitatis, ibi, ecce dies veniunt etc.. Prima in tres. In prima consolatur decem tribus; in
secunda duas, ibi, haec dicit Dominus, etc., in tertia utrasque, ibi, ecce dies venient, etc.. Prima in duas. In prima
ponitur destructi populi restauratio; in secunda restaurationis ordo, ibi, quia haec dicit Dominus: exultate in
laetitia Jacob. Circa primum tria. Primo promittit eis restaurationem ad religionis cultum: in tempore illo, vel
post reditum de Babylone, universis, quantum ad illos de decem tribubus, qui duabus adhaeserunt; vel quantum
ad omnes, quia omnis Israel salvus fiet, postquam plenitudo gentium introjerit: ad Rom. 11. Apoc. 20: ipsi
populus ejus erunt, et ipse Deus cum eis erit eorum Deus. Secundo promittit restaurationem ad nativitatis locum,
promittens revocationis beneficium: populus qui remanserat a gladio, Babylonis, in deserto, in terra captivitatis,
in qua a Deo deserti videbuntur, per quam purgati ad terram suam redierunt, sicut per desertum ad terram
promissionis quondam, invenit gratiam, idest hanc misericordiam apud Deum, quod vadet ad requiem, idest ad
terram suam, in qua pacifice requiescet: quod potest mystice exponi quantum ad pacem quam tempore simonis
Machabaei habuerunt: 1 Mach. 14. Isa. 13: sedebit populus meus in pulchritudine pacis, et in tabernaculis
fiduciae, et in requie opulenta. Determinans revocationis tempus: longe, antequam futurum fit, apparuit, revelans
futuram liberationem. Supra 28: confringam jugum Nabuchodonosor regis Babylonis post duos annos dierum de
collo omnium gentium.
Habac. 2: adhuc visus procul, et apparebit in finem, et non mentietur. Et ostendens revocantis affectum: in
caritate perpetua dilexi te, quasi dicat: non ad tempus, sed in perpetuum tibi bona largitus est, attraxit, ad locum
tuum, miserans, misericordiam exterius beneficio complens. Oseae 11: in funiculis Adam traham eos, in vinculis
caritatis. Supra 2: recordatus sum tui, miserans adolescentiam tuam, et caritatem desponsationis tuae. Tertio
promittit revocationem ad prosperitatis statum: et primo promittit prosperitatem quantum ad reparationem gentis:
rursumque aedificabo, secundum metaphoram qua dicitur domus Israel. Supra 24: aedificabo eos, et non
destruam; plantabo eos, et non evellam.
Quantum ad jucunditatem cordis: virgo Israel, ornaberis tympanis tuis, idest ornata incedes ludens ad tactum
tympani. Isa. 30: laetitia cordis, sicut qui pergit cum tibia, ut intret in montem Domini ad fortem Israel. Et
quantum ad tranquillitatem pacis: adhuc plantabis vineas in montibus Samariae, propter tres civitates quae
additae sunt Judaeis: 1 Mach. 10: plantabunt donec tempus veniat; quasi dicat: propter timorem hostium non
praeoccupabunt tempus vindemiae.
Isa. 65: plantabunt vineas, et comedent fructus earum. Secundo assignat prosperitatis rationem: quia erit dies; in
quo significatur reversio ad cultum Dei, ad quem mutuo se exhortantur.
In sion, et non in bethel ad vitulos jeroboam: 3 Reg. 12. Et isa. 2: venite, ascendamus ad montem Domini, et ad
domum Dei Jacob; et docebit nos vias, et ambulabimus in semitis ejus.
|#2 Lectio 2
Hic prosequitur operationis ordinem: et circa hoc duo. Primo inducit eos ad exultationem: exultate in laetitia.
Psal. 80: exultate Deo adjutori nostro, jubilate Deo Jacob. Ad quam exultationem exprimendam indicit hostium
insultationem: et hinnite, insultantes, contra caput gentium, idest regem Babyloniae, vel Assyriorum, qui

63

