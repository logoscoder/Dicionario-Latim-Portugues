principibus ejus, et sacerdotibus, et populo terrae; et bellabunt adversum te, et non praevalebunt: quia ego tecum
sum, ait Dominus, ut liberem te. Secundo promittit defensionem, et bellabunt. Psal. 22: nam si ambulavero in
medio umbrae mortis, non timebo mala, quoniam tu mecum es. Tertio promittit liberationem, et liberabo. Isa. 43:
noli timere, quia redemi te, et vocavi te nomine tuo.
Notandum, quod sancti gloriantur in bono virtutis.
In tribulationum passione. Rom. 5: non solum autem, sed et gloriamur in tribulationibus.
In proximorum conversatione. 2 corinth. 7: multa mihi fiducia est apud vos, multa gloriatio pro vobis. In
conscientiae puritate. 2 Cor. 1: gloria nostra haec est, testimonium conscientiae nostrae. Item gloriantur sancti in
Deo, in divina dilectione ostensa per passionem.
Galat. Ult.: mihi absit gloriari nisi in cruce Domini nostri Jesu Christi. In divina cognitione.
Supra 9: in hoc glorietur, qui gloriatur, scire, et nosse me. In divina imitatione. Eccli. 23: magna gloria est sequi
Dominum; longitudo enim dierum assumetur ab eo.
|+16 Capitulus 16
|#1 Lectio 1
Hic interdicit Dominus prophetae, damnati populi consortium: et primo ponit sententiam; secundo assignat
causam, ibi, et cum annuntiaveritis etc.. Circa primum duo. Primo interdicit sibi consortium matrimonialis
conjugii, ponens jussionem: non accipies uxorem. 1 Cor. 7: solutus est ab uxore? noli quaerere uxorem. Et
assignans rationem ex universitate punitorum, quia nulli aetati, nulli parcetur sexui: quia haec dicit Dominus
super filios et filias. Infra 51: collidam in te virum, et mulierem, et collidam in te senem, et puerum, et collidam
in te juvenem, et virginem. Ex diversitate poenarum, comminans mortem ex causa interiori, mortibus
aegrotationum, pestilentia scilicet, et diuturnis languoribus.
Et adjungit congruam sepulturam: non plangentur. 1 Cor. 11: ideo inter vos multi infirmi et imbecilles, et
dormiunt multi. Infra 25: non plangentur, et non colligentur, neque sepelientur; in sterquilinium super faciem
terrae jacebunt.
Ex causa exteriori: et gladio, ex insultu hostium, fame, ex defectu necessariorum. Et adjungit congruam
sepulturam: et erit cadaver eorum in escam volatilibus caeli. Supra 14: erunt projecti in viis prae fame, et gladio,
et non erit qui sepeliat eos, ipsi, et uxores eorum, filii, et filiae eorum. Secundo interdicit consortium socialis
convivii: haec enim dicit Dominus. Et primo interdicit convivium tristitiae, quod in consolationem pro mortuis
fieri solet: ubi ponitur prohibitio, ne ingrediaris, neque plangens, neque sicut consolans.
Secundo assignatur ratio ex ablatione pacis: quia abstuli pacem meam, quam scilicet ad eos habebam, indignatus
eis: vel quam, me auctore, ad invicem, et ad alios habebant. Isa. 57: non est pax impiis, dicit Dominus. Ex
comminatione mortis, morientur. Job 3: parvus et magnus ibi sunt: et servus liber a Domino suo. Ex cessatione
officiosi funeris, quia carebunt obsequio sepulturae, non sepelientur. Supra 8: non colligentur, et non sepelientur;
in sterquilinium super faciem terrae erunt. Planctum etiam familiae: neque plangentur neque se incident,
vulnerantes, quod Judaeis prohibitum est. Deuter. 14: non vos incidetis, nec facietis calvitium super mortuo. Sed
job tonso capite cadens in terram etc.. (job 1) non peccavit, quia gentilis erat. Carebunt etiam convivio
parentelae, quod a consanguineis lugentibus fieri solet: et non frangent.
Prov. Ult.: date siceram moerentibus, et vinum his qui amaro sunt animo. Bibant, et obliviscantur egestatis suae,
et doloris sui non recordentur amplius. Secundo interdicit convivium laetitiae. Et primo ponitur prohibitio: et
domum convivii non ingrediaris, neque propter societatem, neque propter comestionem. 1 Cor. 5: si is qui frater
nominatur inter vos, est fornicator, avarus, aut idolis serviens, aut maledicus, aut rapax; cum hujusmodi nec
cibum sumere.
Secundo ponitur ratio: quia haec dicit Dominus.
Thren. Ult.: defecit gaudium cordis nostri, versus est in luctum chorus noster. Infra 25, idem.
|#2 Lectio 2
Hic assignatur causa praedictae poenae: et primo ponitur quaestio: quare locutus est Dominus super nos omne
malum grande istud? prover. 30: talis est via mulieris adulterae, quae comedit, et tergens os suum dicit: non sum
operata malum.
Secundo ponitur Domini responsio: dices ad eos. Et primo ponit culpam in transgressione patrum: quia
dereliquerunt. Supra 2: me dereliquerunt fontem, aquae vivae, et foderunt sibi cisternas dissipatas, quae
continere non valent aquas.
In imitatione filiorum, ne possent se excusare per id quod dicitur Ezech. 18: patres comederunt uvam acerbam, et
dentes filiorum obstupuerunt.
Sed et vos pejus operati estis. Matth. 23: implete mensuram patrum vestrorum. Secundo comminatur poenam: et
primo ponit poenae comminationem quantum ad captivitatem: et ejiciam vos; et quantum ad servitutem: et
servietis diis, serviendo eorum cultoribus.

38

