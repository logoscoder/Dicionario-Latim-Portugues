Et primo assignat comminationis causam; secundo comminatur poenam, ibi, propterea haec dicit Dominus
exercituum. Causam autem assignat ex inobedientia, propter quam ipsi aliis gentibus in poena connumerati sunt:
quam aggravat ex tribus.
Primo ex parte ipsius prophetae praedicantis, quia in praedicatione continuus: a tertio decimo anno josiae, a quo
usque ad finem vitae, et regni sui, cum regnaverit 31 annis sunt 18 anni, quibus additis quatuor anni joakim, et
tribus mensibus quibus regnavit joathan, invenitur annus praedicationis jeremiae quo haec gesta sunt, 23. De
nocte consurgens, ad modum ejus qui solicitus est ad explendum quodlibet opus. Prover. 6: discurre, festina,
suscita amicum tuum, etc.. Secundo ex parte ipsius mittentis, qui ex multitudine nuntiorum invenitur solicitus: et
misit Dominus supra 7: misi ad vos omnes servos meos prophetas per diem, consurgens diluculo, et mittens: et
non audierunt me; etc.. Ad designandam autem divinam solicitudinem, nominat diluculum, nominat et noctem,
quia Deus luxit in tenebris.
Hae sunt illae tenebrae, de quibus joan. 3, dicitur quod Nicodemus venit ad Jesum nocte; etc.. Ex parte
admonitionis, quae honesta est in se, utilis quantum ad promissam veniam. Unde primo inducit poenam de malis
praeteritis, ponens praeceptum: revertimini unusquisque a via sua mala.
Isa. 55: derelinquat impius viam suam, et vir iniquus cogitationes suas, et revertatur ad Dominum, et miserebitur
eis, et ad Deum nostrum; quoniam multus est ad ignoscendum.
Et promissum: et habitabitis in terra. Isa. 1: si volueritis, et audieritis me, bona terrae comedetis. Secundo indicit
cautelam pro malis futuris, ponens praeceptum: nolite ire post deos alienos, quantum ad idolatriam, neque me ad
iracundiam provocetis, quantum ad peccata moris. Exod. 20: non habebis deos alienos coram me etc.. Et
praecepti contemptum: et non audistis. Deut. 32: ipsi me provocaverunt in eo qui non erat Deus, et irritaverunt in
vanitatibus suis.
|#2 Lectio 2
Hic comminatur poenam: et primo quam Babyloni inflixerunt, describens hostem: ecce ego mittam, et
assumam... Servum, inquantum ministerium divinae voluntatis exercebat. Supra 6: ecce populos venit de terra
Aquilonis, gens magna consurgit a finibus terrae. Et describens poenam imminentem quantum ad interfectionem
hominum: et interficiam eos, et ponam eos in stuporem, et in sibilum, et in solitudines sempiternas. Et quod
nunquam reparentur, sed quasi ad similitudinem sempiternarum solitudinum redigantur. Supra 19: ponam urbem
hanc in stuporem, et in sibilum.
Omnis qui praeterierit per eam obstupescet, et sibilabit super universa plaga ejus. Et quantum ad cessationem
humanorum officiorum in gaudiis, perdamque, et in vitae commodis, vocem molae, supra 16: auferam de loco
isto in oculis vestris, et in diebus vestris, vocem gaudii, et vocem laetitiae, vocem sponsi, et vocem sponsae. Et
describens etiam poenam duriorem: et servient septuaginta annis: tantum enim regnum chaldaeorum duravit. Isa.
57: non in perpetuum irascar, quia spiritus a facie mea egredietur, etc.. Secundo ponit poenam quam chaldaei
sustinuerunt: cumque impleti fuerint septuaginta anni. Et primo ponit comminationem, visitabo. Apoc. 13: qui in
captivitatem duxerit, in captivitatem ibit, et qui gladio occiderit, oportet eum gladio occidi. Secundo
comminationis certitudinem: et adducam omnia quae locutus sum contra eam. Isa. 13, 21, 46 et 47: prophetavit
jeremias: infra 50 et 51: quia servierunt; tamen ipsi in superbiam abusi sunt Dei beneficio. Tertio ostendit poenae
aequitatem: et reddam eis. Psalm. 27: secundum opera manuum eorum tribue illis, redde retributionem eorum
ipsis, quoniam non intellexerunt opera Domini; et in opera manuum eorum destrues illos, et non aedificabis eos.
|#3 Lectio 3
Hic ponitur praedictae comminationis revelatio sub imaginaria visione: et primo ponit visionem; secundo
exponit, ibi, et tu prophetabis ad eos omnia verba haec. Circa primum duo. Primo mittit eum ad propinandum;
secundo invitantur illi quibus propinabatur ad bibendum, ibi, et dices ad eos. Circa primum duo. Primo Dominus
porrigit poculum secundum quod sibi videbatur visione imaginaria: sume calicem vini. Videbatur sibi quod
Dominus extensa manu calicem sibi porrigeret.
Per vinum signatur divina indignatio per calicem potestas tyrannorum, per quos haec indignatio in gentes
diffundenda erat. Propinabis, non quasi poenam infligens, sed quasi denuntians. Psal. 74: calix in manu Domini
vini meri plenus mixto. Infra 51: calix aureus Babylon in manu Domini, inebrians omnem terram; de vino ejus
biberunt gentes, et ideo commotae sunt.
Secundo ponit potationis effectum: et bibent, sustinendo afflictionem, turbabuntur, interius timore, et dolore,
insanient, exterius, adinvicem pugnando more ebrii. Isa. 24: amara erit potio bibentibus illam. Tertio propheta
exequitur injunctum officium, et accepi. Et primo propinat Judaeis, jerusalem.
Ezech. 9: a sanctuario meo incipite. 1 Petr. 4: tempus est ut judicium incipiat a domo Dei. Secundo amicis
adventitiis, incipiens ab Aegyptiis, de quibus confidebant: Pharaoni...
Ausitidis, quae alio nomine dicitur terra Hus, in confinio idumaeae et Arabiae: et reliquiis, hoc dicit pro Geth,
quae est quinta civitas Philisthinorum: et omnibus regnis. Isa. 14: hoc est consilium quod cogitavi super omnem
terram, et haec est manus extenta super universas gentes. Tertio ipsis Babylonis: et rex sesach, idest Babyloniae,
quae Hebraice dicitur Babel. Unde ad occultandum nomen, transposuit vocales, et immutavit consonantes in eis
54

