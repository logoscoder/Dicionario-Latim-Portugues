Nota, quod hereditas patriae caelestis est praeclara splendore divinae visionis. Sap. 6: clara est et quae nunquam
marcescit sapientia, et facile videtur ab his qui diligunt eam. Dulcedine divini amoris. Psal. 22: calix meus
inebrians quam praeclarus est. Familiaritate divinae allocutionis. Sapient. 8: praeclaritas in communicatione
sermonum ipsius. Magnificentia operationis. Eccl. 43: illic praeclara opera et mirabilia. Magnitudine
exultationis. Zach. 8: erit domus Juda et domus Israel, benedictio.
Solatio societatis. Ezech. 31: omnia ligna voluptatis quae erant in Paradiso Dei, etc..
|+4 Capitulus 4
|#1 Lectio 1
Hic ponit argumenta reversionis: et primo sumpta ex beneficiis quae promittuntur revertentibus, secundo ex
poenis quas comminatur contemnentibus; ibi, haec enim dicit Dominus, etc.. Circa primum duo. Primo docet
revertendi modum: si reverteris, ab idolis, ad me convertere. Vel si reverti disponis, toto corde convertaris. Vel si
reverteris a captivitate, convertere poenitendo. Isa. 21: si quaeritis, quaerite, convertimini, et venite.
Secundo ostendit conversionis fructum triplicem. Primo securitatis: si abstuleris offendicula, idest idola, in
quibus et tu procedens offendis, et me ad iram provocas, non commoveberis, idest a patria. Psalm. 124: qui
confidunt in Domino sicut mons sion, non commovebitur in aeternum qui habitat in jerusalem. Secundo fructum
sanctitatis in ipsis: juravit vivit Dominus, per Deum scilicet vivum, et non per idola mortua; in veritate, ex parte
jurantis, ut vere, et non simulate, vel ad deceptionem jurent; in judicio, quantum ad causam pro qua juratur, ut
non temere, sed praecedente debita discussione juretur; in justitia, quantum ad rem de qua juratur, ut sit justa et
licita. Isa. 65: qui jurat in terra, jurabit in Deo, amen tertio ampliationem religionis in gentibus: et benedicent
gentes, Dominum, videntes beneficia ipsius in te. Psal. 65: benedicite gentes Deum nostrum.
|#2 Lectio 2
Hic sumit argumentum reversionis a poenis: et primo comminatur poenas, si reverti noluerit; secundo excludit
falsa remedia, cap. 5: circuite vias jerusalem. Circa primum duo. Primo docet reversionis modum, quantum ad
boni operis fructum: novale, terra de novo culta, novate, idest, auferte spinas vitiorum, ut munda semina
suscipiant arva munda. Matth. 13: alius cecidit super spinas, et simul exortae spinae suffocaverunt illud. Et
quantum ad divinae religionis cultum, circumcidimini, ut scilicet de corde vestro ritum gentilium amoveatis.
Deut. 10: circumcidite praeputium cordis vestri. Secundo ostendit imminere periculum: et primo in generali: ne
forte egrediatur ut ignis indignatio mea. Isa. 1: succendetur utrumque simul, et non erit qui extinguat.
Secundo in speciali: annuntiate in Juda et in jerusalem. Et circa hoc tria facit. Primo praedicit hostium adventum;
secundo obsidionis incommodum, ibi, vox annuntiantis; tertio destructionis damnum, ibi, ventrem meum doleo.
Circa primum duo. Primo describit praeparationem civium; secundo adventum hostium, ibi, ascendit leo de
cubili suo.
Circa primum tria. Primo ponitur annuntiandi praeparationem jussio: annuntiate: ponens locum, in Juda, idest in
tribu illa, jerusalem, quae est regni metropolis: modum, aperte, canite tuba, ut omnes audiant: et constanter,
fortiter. Isa. 58: clama, ne cesses: exalta in fortitudine vocem tuam. Secundo inducitur praeparatio,
congregamini.
Infra 6: confortamini filii beniamin in medio jerusalem, et in thecua clangite buccina.
Tertio assignatur ratio: quia malum ego adduco ab Aquilone. Supra 1: ab Aquilone pandetur omne malum.
|#3 Lectio 3
Hic ponit adventum hostium: et primo quantum ad exitum de terra sua; secundo quantum ad viae progressum,
ibi, in tempore illo; tertio quantum ad viae terminum, ibi, ecce quasi nubes ascendet. Circa primum duo. Primo
describit hostium venientium conditionem quantum ad fortitudinem: leo, scilicet Nabuchodonosor, de cubili, de
Babylone. Prov. 30: leo fortissimus bestiarum, ad nullius pavebit occursum. Infra 50: ecce quasi leo ascendet de
superbia jordanis ad pulchritudinem robustam. Quantum ad crudelitatem, praedo gentium. Nahum 2: leo
sufficienter capit catulis suis, et necavit leaenis suis.
Quantum ad intentionem: ut ponat terram tuam in solitudinem. Isa. 10: ad conterendum erit cor ejus, et ad
internecionem gentium non paucarum.
Et quantum ad intentionis executionem, civitates tuae. Isa. 1: terra vestra deserta, civitates vestrae destructae
sunt. Secundo ponit Judaeorum stuporem et primo communiter omnium: super hoc accingite vos ciliciis. Infra 6:
accingere cilicio, et conspergere cinere. Secundo specialiter principum. Et erit in die illa, dicit Dominus, peribit
cor regis, et cor principum, ut scilicet non possint conveniens consilium resistendi invenire. Isa. 19: cor Aegypti
tabescet in medio ejus. Tertio specialiter stuporem suum: et dixi, heu. Dicens, pax erit vobis. Supra 3: in tempore
illo vocabunt jerusalem solium Domini, et congregabuntur ad eam omnes gentes in nomine Domini jerusalem.
Non attendens hoc proximum tempus dici, illud in longe post futurum.
Infra 8: expectavimus pacem, et non erat bonum; tempus medelae, et ecce formido.

11

