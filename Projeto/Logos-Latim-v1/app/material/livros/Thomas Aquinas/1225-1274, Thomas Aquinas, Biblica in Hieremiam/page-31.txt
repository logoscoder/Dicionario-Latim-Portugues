convenite, et properate, concurrite undique ad victimam meam, quam ego immolo vobis, victimam grandem
super montes Israel, ut comedatis carnes, et bibatis sanguinem. Carnes fortium comedetis, et sanguinem
principum terrae bibetis, etc.. Hostium afflictionem quantum ad interfectos, pastores multi, idest principes
chaldaeorum.
Supra 6: ad eam venient pastores, et greges eorum. Vineam, domum Israel. Isa. 5: vinea enim Domini, domus
Israel est. Vel pastores, principes populi, demoliti sunt, per occisionem.
Et quantum ad oppressos servitute, et captivitate, conculcaverunt. Isa. 5: auferam sepem ejus, et erit in
direptionem. Et terrae desolationem: dederunt portionem... Luxitque super me, quamvis tarde. Oseae 2: et dicet:
vadam, et revertar ad virum meum priorem, quia bene mihi erat tunc magis quam nunc. Secundo ponit poenae
causam: desolatione desolata est omnis terra, quia nullus est qui recogitet, Dei mandata, et beneficia. Isa. 5:
propter hoc captivus ductus est populus meus, quia non habuit scientiam.
Tertio ponit poenae mensuram, primo ostendens multitudinem hostium: super omnes vias; quasi dicat, omnes
vias implent, deserti, quod est inter jerusalem et Babyloniam. Supra 4: ventus urens in viis quae sunt in deserto
viae filiae populi mei, non ad ventilandum, et ad purgandum etc..
Secundo multitudinem interfectorum, quia gladius vel pestilentiae, vel etiam chaldaeorum. Deuteron. 32: gladius
meus devorabit carnes. Tertio consolationis defectum: non est pax; quasi dicat nullus immunis erit. Isa. 57: non
est pax impiis dicit Dominus Deus.
|#4 Lectio 4
Hic comminatur poenam sterilitatis: et primo seminis frustrationem, seminaverunt; quasi dicat, semina
corrumpentur. Matth. 13: nonne bonum semen seminasti in agro tuo? unde ergo habet zizania? isa. 5: expectavi
ut faceret uvas, et fecit labruscas. Secundo hereditatis amissionem: hereditatem acceperunt, et non proderit, quia
ab hostibus surripietur. Thren. Ult.: hereditas nostra versa est ad alienos. Tertio concludit confusionem,
confundemini, scilicet propter defectum fructuum. Isa. 24: luxit vindemia, infirmata est vitis; ingemuerunt omnes
qui laetabantur corde.
|#5 Lectio 5
Hic ponit consolationem ex hostium poena: et circa hoc tria. Primo ponit eorum transmigrationem: qui tangunt
hereditatem, laedendo eam.
Zach. 2: qui tangit vos, quasi qui tangit pupillam oculi mei. Supra 1: ecce constitui te hodie super gentes, et super
regna, ut evellas, et destruas, et disperdas, et dissipes, et aedifices, et plantes etc.. Secundo eorum eductionem: et
cum evulsero, tollam vos de gentibus, Ezech. 36. Tertio ponit eorum instructionem ex promissione bonorum, si
bene fecerint: et erit, si eruditi didicerint vias populi mei... Aedificabuntur; quasi dicat: computabuntur inter
populum meum: quod pertinet ad conversionem. Et comminationem poenarum: quod si non audierint, evellam
gentem illam evulsione, et perditione, perpetua. Isa. 1: si volueritis et audieritis me, bona terrae comedetis.
Nota, quod praelati destruunt populum propter operis perversitatem. Supra 10: quia stulte egerunt pastores, et
Dominum non quaesierunt, propterea non intellexerunt, et omnis grex eorum dispersus est. Propter doctrinae
falsitatem. Infra 50: grex perditus factus est populus meus, pastores eorum seduxerunt eos, feceruntque vagari in
montibus etc.. Propter timoris pusillanimitatem.
Zach. 11: o pastor, et idolum derelinquens gregem: gladius super brachium ejus, et super oculum dexterum ejus.
Propter dominii austeritatem. Ezech. 34: cum austeritate imperabatis, et cum potentia, et dispersae sunt oves
meae etc.. Propter curae remissionem.
Zach. 11: suscitabo pastorem in terra qui derelictum non visitabit, dispersum non quaeret, et contritum non
sanabit, id quod stat non enutriet, et carnes pinguium comedet, et ungulas eorum dissolvet.
|+13 Capitulus 13
|#1 Lectio 1
Hic ostendit populi dignitatem ex divina adhaesione.
Et dividitur in duas partes. In prima ponit similitudinem; in secunda similitudinis adaptationem, ibi, et factum est
verbum Domini ad me. Circa primum tria. Primo significatur populi assumptio ad divinam familiaritatem, ubi
ponitur Domini jussio: vade, ad litteram ad locum ubi talia venduntur: quia ipse Deus prior ad populum venit. 1
joan. 4: non quasi nos dilexerimus Deum; sed quoniam ipse prior dilexit nos.
Posside, a me, scilicet ut proprio jure possideas sicut Dominus hereditatem. Isa. 19: hereditas autem mea Israel.
Tibi, in usum tuum, sicut populus in gloriam Dei. Isa. 43: populum istum formavi mihi, laudem meam narrabit.
Lumbare, quod lumbis adhaeret, in quibus concupiscentia amoris: sic est populus in amorem divinum assumptus.
Oseae 11: in funiculis Adam traham eos, in vinculis caritatis. Lineum, quod rude de terra tollitur, sed cultu
humano decoratur: sic ille populus cultu divino. Ezech. 16: transiens autem per te, vidi te conculcari in sanguine
tuo etc..

31

