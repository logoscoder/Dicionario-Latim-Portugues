ecce veniet commotio magna de terra Aquilonis, ut ponat civitates Juda solitudines et habitacula draconum.
Secundo prosequitur totum rei ordinem. Et primo ponitur exercitus convocatio: quia ecce ego convocabo,
inspirando, regnorum, subjectorum Nabuchodonosor.
Isaiae 5: levabit signum in nationibus procul. Secundo ponitur civitatis obsidio: et veniet... Solium, tentorium, in
introitu portarum, quasi usque ad muros obsidebunt. Isa. 22: equites ponent sedes suas in porta, et revelabitur
operimentum Judae. Vel ponit ipsam captivitatem urbis: et tangitur id quod habetur infra 39: ingressi sunt omnes
principes regis Babylonis, et sederunt in porta media. Tertio ponitur habitantium punitio: et loquar judicio, non
verbis, sed poenis. Ezech. 16: judicabunt te judiciis adulterarum, et effundentium sanguinem.
Tu ergo accinge. Hic docet exercendi modum: et primo ut prompte exequatur: accinge lumbos tuos, quasi qui
parat se ad velociter eundum. Job 40: accinge sicut vir lumbos tuos. Secundo quod secure: et circa hoc primo
excludit timorem. Ne formides. Ezech. 3: ne timeas eos, neque metuas a facie eorum, quia domus exasperans est.
Isaiae 51: quis tu ut timeas ab homine mortali, et a filio hominis, qui quasi fenum ita arescet, et oblitus es
Domini factoris tui, qui tetendit caelos, et fundavit terram; et formidasti tota die a facie furoris ejus qui te
tribulabat, et paraverat ad perdendum? ubi est nunc furor tribulantis? secundo promittit fortitudinem ad
resistendum: ego quippe dedi te hodie in civitatem, ad alios sustentandum, in columnam. Isa. 50: Dominus dedit
mihi linguam eruditam, ut sciam sustentare eum qui lapsus est, verbo, et ut in se non deficiat. Et in murum
aereum. Ezech. 3: ut adamantem et ut silicem dedi faciem tuam. Tertio promittit hostium frustrationem: et
bellabunt, et non praevalebunt, non poterunt te a veritate avertere. Infra 15: dabo te populo huic in murum
aereum fortem; et bellabunt adversum te, et non praevalebunt, quia ego tecum sum, ut salvem te et eruam te:
dicit Dominus.
Circa praedicta sciendum primo, quod alicujus Deus potest habere notitiam approbationis, ut dictum est.
Praevisionis. Eccl. 23: Domino Deo antequam crearentur, omnia sunt agnita; sic et post perfectum respicit
omnia. Praedestinationis. 2 Tim. 2: novit Dominus qui sunt ejus.
Gratiae infusionis. Joan. 10: cognosco oves meas et cognoscunt me meae. Specialis familiaritatis.
Exod. 33: et teipsum novi ex nomine. Glorificationis.
Eccl. 44: cognovit illum in benedictionibus suis, et dedit illi hereditatem.
Item notandum, quod aliquos tangit Dominus corripiendo. Job 19: miseremini mei, miseremini mei saltem vos
amici mei, quia manus Domini tetigit me. A peccatis mundando. Matth. 8: et Jesus tetigit eum, dicens: volo
mundare.
Gratiam infundendo. Cant. 5: dilectus meus misit manum suam per foramen, et venter meus intremuit ad tactum
ejus. In gratia confortando.
Dan. 10: et ecce manus tetigit me, et erexit me super genua mea, et super articulos manuum mearum. Fervorem
excitando. Psal. 143: tange montes, et fumigabunt.
Item notandum, quod anima peccatrix dicitur olla propter concupiscentiae fervorem. Job 41: fervescere faciet
quasi ollam profundum maris, et ponet quasi cum unguenta bulliunt. Propter operis carnalitatem. Mich. 3: ossa
eorum confregerunt, et conciderunt sicut in lebete, et quasi carnem in medio ollae. Propter maculae nigredinem.
Nahum 2: facies omnium sicut nigredo ollae.
Item notandum, quod praedicta olla succenditur igne inordinati amoris. Psal. 79: incensa igne, et suffossa ab
increpatione vultus tui peribunt.
Irae, et contentionis. Isa. 50: ecce omnes vos accendentes ignem accincti flammis. Aeternae damnationis.
Deuter. 32: ignis succensus est in furore meo, et ardebit usque ad inferni novissima.
Item notandum, quod diabolus dicitur Aquilo propter tentationis impetum. Eccl. 43: vox tonitrui ejus verberavit
terram, tempestas Aquilonis, et congregatio spiritus. Quia impedit boni operis fructum.
Cant. 4: surge Aquilo, et veni Auster, perfla hortum meum, et fluent aromata illius. Quia siccat lacrymarum
fluvium. Prover. 25: ventus Aquilo dissipat pluvias, et facies tristis linguam detrahentem.
Item notandum, quod munitur ecclesia, vel anima, divino auxilio. Zach. 2: ego ero eis ignis in circuitu, et in
gloria ero in medio ejus. Angelorum praesidio. Isa. 33: munimenta saxorum sublimitas ejus. Sanctorum patrum
exemplo. Cant. 4: turris David collum tuum, quae aedificata est cum propugnaculis.
Fratrum subsidio. Prov. 18: frater qui adjuvatur a fratre quasi civitas firma. Sacramentorum remedio. Cant. 8:
ego murus, et ubera mea sicut turris, ex quo facta sum coram eo quasi pacem reperiens.
|+2 Capitulus 2
|#1 Lectio 1
Hic incipit vaticinium ipsius jeremiae jam in prophetali officio constituti; et dividitur in partes tres. In prima
praedicit captivitatem futuram; in secunda plangit jam factam, in threnis; in tertia inducit jam captivatos ad
poenam in libro baruch.
Prima in duas. In prima praedicit captivitatem per modum prophetiae; in secunda narrat eam per modum
historiae, in cap. 53: filius viginti et unius anni. Prima in duas. In prima prophetat ad populum Judaeorum; in
secunda ad diversos populos gentium, quia illis etiam propheta constitutus est, ut patet ex praecedenti parte; et
5

