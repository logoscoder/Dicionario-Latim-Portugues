Primo ponit consilium ad evitandam destructionem; secundo ponit consilii contemptum, ibi, cui loquar et quem
contestabor ut audiat; tertio comminatur destructionis judicium, ibi, idcirco furore Domini plenus sum. Circa
primum duo. Primo ponit consilium.
Erudire, scilicet flagellis praecedentibus castigata.
Isa. 28: sola vexatio intellectum dabit auditui. Secundo ponit imminens periculum in amissione divini amoris, ne
forte. Ezech. 16: auferetur zelus meus in vastatione regionis.
Psalm. 106: posuit flumina in desertum, et exitus aquarum in siti. Et in captivitate gentis: haec dicit Dominus
exercituum: usque ad racemum colligetur, inclusive, quia nec racemus relinquetur.
Metaphorice per vineam Judaeos: isa. 5: vinea Domini Sabaoth, domus Israel est: per racemos homines: per
vindemiam captivitatem significans.
O chaldaee, converte, servat metaphoram, quasi vindemiator, qui collectos racemos in vase, quod cartallum
dicitur, ponit, ut ad torcular portet. Ita Judaeos in carcere concludas, et in Babylonem ducas. Abdias: si
vindemiatores introissent ad te, numquid saltem racemum reliquissent tibi? vel usque ad racemum, exclusive,
quia reliquias populi, scilicet rusticos et viles, ibi dimittent. Converte; et significat reversionem ipsorum ad
terram suam, quae ostenditur juxta hoc per cartalli signum.
|#5 Lectio 5
Hic ostendit consilii dati contemptum: et primo propheta quaerit idoneum consilii auditorem: cui loquar,
fructuosa verba Domini, contestabor, adjurabo? in quo significat raritatem. Isa. 28: quem docebit scientiam, et
quem intelligere faciet auditum? secundo ostendit idoneitatem, quia audire noluerunt: ecce incircumcisae, quasi
gentilibus fabulis plenae. Act. 7: dura cervice, et incircumcisis cordibus et auribus. Et quia etiam audita
contemnunt: ecce verbum Domini factum est eis in opprobrium. Infra 20: et factus est mihi sermo Domini in
opprobrium et in derisum tota die.
|#6 Lectio 6
Hic comminatur eis destructionis flagellum: et primo ostendit illis justitiae zelum: furore Domini plenus sum,
igne scilicet zeli pro Domini justitia. Num. 25: zelo meo commotus est contra eos, ut non ipse delerem filios
Israel in zelo meo. Secundo dat hostibus destructionis praeceptum: effunde, o chaldaee, iram, scilicet tuam
abundanter, foris, in plateis et agris.
Eccli. 36: excita furorem, et effunde iram.
Parvulum, nulli pareatur aetati. Tertio ponit praecepti complementum, et quantum ad personas, et quantum ad
possessiones: vir enim cum muliere, uxore. Thren. Ult.: hereditas nostra versa est ad alienos, domus nostrae ad
extraneos.
|#7 Lectio 7
Hic ponit causam destructionis: primo avaritiam; secundo inobedientiam, ibi, haec dicit Dominus: state super
vias, et videte; tertio sacrorum abusum, ibi, ut quid mihi thus de Saba affertis? circa primum tria. Primo ponit
culpam, ponens avaritiae studium in desiderando: omnes avaritiae student. Isa. 56: omnes in viam suam
declinaverunt, unusquisque ad avaritiam suam a summo usque ad novissimum. Dolum in consequendo: et a
propheta usque ad sacerdotem, cuncti faciunt dolum. Ps. 37: dolos tota die meditabantur.
Et dolositatis modum, quia adulando, et curabant, scilicet verbis excusando culpas, et excludendo poenas. Ezech.
13: prophetae Israel qui prophetant ad jerusalem, et vident ei visionem pacis: et non est pax, ait Dominus Deus.
Secundo ponit inverecundiam etiam inter poenas: confusi non sunt, poenis, confusione, salubri, quae
poenitentiam provocet. Eccli. 4: est confusio adducens peccatum, et est confusio adducens gloriam et gratiam.
Tertio comminatur poenam: quamobrem cadent, ipsi prophetae, inter ruentes, plebeos, corruent, morte, vel
captivitate, ipsis sociati in poenis a quibus non sunt divisi in culpis.
|#8 Lectio 8
Hic ponitur ipsorum inobedientia: et primo ponit culpam, scilicet inobedientiam praecepti de imitatione
sanctorum, ponens praeceptum: state super vias, considerate diversas operationes bonorum et malorum, ut
utrorumque progressum et exitum videatis. Antiquis, quae sanctorum vestigiis sunt tritae. Thren. 3: scrutemur
vias nostras, et quaeramus, et revertamur ad Dominum. Vel super vias, prophetas. Praecepti fructum: et
invenietis refrigerium. Ps. 65: transivimus per ignem et aquam, et induxisti nos in refrigerium. Matth. 11: discite
a me, quia mitis sum et humilis corde, et invenietis requiem animabus vestris.
Et praecepti contemptum; et dixerunt. Non audiemus.
Et etiam quantum ad inobedientiam praecepti de obedientia praelatorum: et constitui speculatores, prophetas et
principes, vocem tubae, praedicationem ipsorum. Ezech. 3: fili hominis, speculatorem dedi te domui Israel, et
audies de ore meo verbum, et annuntiabis eis ex me.

17

