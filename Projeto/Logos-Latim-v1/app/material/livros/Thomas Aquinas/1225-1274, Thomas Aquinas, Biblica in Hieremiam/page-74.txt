successionis terminationem: non erit ex eo qui sedeat super solium David. Supra 22: non erit de semine ejus vir
qui sedeat super solium David, et potestatem habeat ultra in Juda. Cadaveris abjectionem: cadaver ejus
projicietur, sepultura asini. Isa. 14: tu autem projectus es de sepulcro tuo quasi stirps inutilis, pollutus et
obvolutus, cum his qui interfecti sunt gladio, et descenderunt usque ad fundamenta laci. Subditorum
destructionem quantum ad domesticos: visitabo contra eum et contra semen ejus. Psalm. 88: visitabo in virga
iniquitates eorum, et in verberibus peccata eorum.
Et quantum ad alios: et adducam super eos, et super habitatores jerusalem, et super viros Juda omne malum. Isa.
43: ego Dominus, et non est alter, formans lucem et creans tenebras, faciens pacem et creans malum. Ego
Dominus faciens omnia haec. Tertio ponit praecepti complementum: jeremias autem tulit volumen aliud.
Sap. 7: sapientia autem vincit malitiam.
|+37 Capitulus 37
|#1 Lectio 1
Hic ostenditur contradictio ex prophetae persecutione: et primo ponitur persecutio ipsius propter falsam
suspicionem; secundo propter veram praedicationem, cap. 38: audivit autem Saphatias filius mahan. Circa
primum tria. Primo ponit suspicionis occasionem; secundo ponit suspicionem, ibi, cumque pervenisset ad portam
beniamin; tertio persecutionem, ibi, et apprehendit jeremiam prophetam. Circa primum duo. Primo ponitur
occasio sumpta ex prophetae verbo; secundo occasio sumpta ex ipsius facto, ibi: cumque pervenisset etc.. Circa
primum duo. Primo ponitur consultatio; secundo ponitur prophetae displicens illis responsio, ibi, et factum est
verbum Domini ad jeremiam. Circa primum tria. Primo describit consultantium conditionem: quem constituit
regem Nabuchodonosor: 1 Reg. 24. Et non obedivit, ut tributum regi Babylonis solveret, et a peccatis cessaret.
Matth. 22: reddite quae sunt caesaris caesari, et quae sunt Dei, Deo. Servi, familiares, populus. Eccli. 10:
secundum judicem populi, sic et ministri ejus, et qualis rector est civitatis, tales et inhabitantes in ea. Secundo
ponitur consultatio: et misit rex... Dicens: ora pro nobis, ut indicet nobis quid agere debeamus ut ab hostibus
liberemur. Isa. 37: leva ergo orationem pro reliquiis quae repertae sunt. Tertio ponitur consultantis ratio:
fiduciam enim sumpserant ex prophetae libertate, quem nondum afflixerant: jeremias autem ambulabat in medio
populi: et ex obsidionis solutione: igitur exercitus Pharaonis egressus est de Aegypto: exiverat enim rex Aegypti
ut liberaret Judaeos. Quo devicto tamen exercitus rediit. Isa. 36: ecce confidis super baculum arundineum
confractum istum: super Aegyptum, etc..
|#2 Lectio 2
Hic ponitur prophetae responsio. Et primo excludit Aegyptiorum auxilium: ecce exercitus Pharaonis.
Isa. 30: Aegyptus frustra et vane auxiliabitur.
Secundo praedicit chaldaeorum reditum: et redient chaldaei. Nolite decipere, falsa spe. Thren. 1: vocavi amicos
meos, et ipsi deceperunt me. Tertio excludit impedimentum: sed si percusseritis. Deut. 32: quomodo
persequebatur unus mille, et duo fugabant decem millia? nonne ideo quia Dominus Deus tuus vendidit eos et
Dominus conclusit illos?
|#3 Lectio 3
Hic ponit occasionem sumptam ex facto: et divideret ibi possessionem, quam emerat: idest distingueret ab aliis
agris: vel distribueret aliis, ut ipse sine solicitudine remaneret. 2 corinth. 6: tamquam nihil habentes, et omnia
possidentes.
|#4 Lectio 4
Hic ponitur falsa suspicio. Psalm. 26: insurrexerunt in me testes iniqui, et mentita est iniquitas sibi.
|#5 Lectio 5
Hic ponitur persecutio in tribus. In captione.
Thren. 3: venatione ceperunt. In flagellatione, caesum. Simile Act. 8: Hebr. 11: ludibria, et verbera experti. Et in
carceratione: itaque ingressus est jeremias in domum laci. Psal. 87: aestimatus sum cum descendentibus in
lacum.
Ergastulum, et est proprie carcer in quo damnatur quis ad aliquod opus. Secundo ponitur liberatio, mittens; et
circa hoc tria. Primo ponitur liberationis occasio, ponens regis interrogationem: putasne est sermo a Domino?
scilicet praenuntians futura, tibi revelatus. Isa. 8: numquid non populus a Deo suo requirit visionem pro vivis ac
mortuis? et ponit responsionem: et dixit jeremias. 3 Reg. 14: ego autem missus sum ad te durus nuntius. Secundo
ponitur liberationis petitio: et dixit jeremias ad regem: ubi monstrat injustam poenam; quid peccavi? job 6: non
invenietis in lingua mea iniquitatem, nec in faucibus meis stultitia personabit. Excusat impositam culpam: ubi
sunt prophetae vestri? quasi dicat: patet eorum falsitas, et mea veritas. Jam enim exercitus chaldaeorum reversus
erat, quem illi reversurum negaverant. Supra 28: propheta, qui vaticinatus est pacem, cum venerit verbum ejus,
74

