|#4 Lectio 4
Hic describit adventum quantum ad viae progressum: dicetur, adventus, ventus urens, scilicet exercitus
chaldaeorum qui totam terram comburet, jam est in viis quae sunt in deserto, quod est inter chaldaeam et
Judaeam; quasi dicat: jam exercitus ad locum illum pervenit, non ad ventilandum, ut scilicet quidam captiventur,
sicut quando purgatur granum et palea; sed omnes captivabimini.
Spiritus plenus, idest indignatio perfecta super vos, ex his, scilicet hostibus, mihi, idest ad honorem meum. Isa.
30: spiritus ejus velut torrens inundans usque ad medium colli, ad perdendas gentes in nihilum, etc.. Et
comminatur per eos executurum se judicium: et nunc ego, quasi non possum me plus tenere: sed loquar judicia
mea cum eis. Vel nunc ego, consolatoria loquar. Supra 1: loquar judicia mea cum eis super omnem malitiam
eorum qui dereliquerunt me etc..
|#5 Lectio 5
Hic describit adventum quantum ad viae terminum: et circa hoc tria facit. Primo describit conditionem hostium
quantum ad multitudinem: quasi nubes, quae totam terram operit, ascendet, propter situm terrae. Quantum ad
impetuositatem, et quasi tempestas, cum magno tumultu. Isa. 5: rotae ejus quasi impetus tempestatis. Et quantum
ad velocitatem, velociores aquilis equi ejus.
Secundo ponit adventus effectum, vae nobis, ex persona populi. Isa. 1: sicut civitas quae vastatur.
Tertio concludit poenitentiae consilium, lava a malitia. Isai. 1: lavamini, mundi estote, auferte malum
cogitationum vestrarum ab oculis meis.
|#6 Lectio 6
Hic praedicit obsidionem: et primo obsidionis nuntium. A Dan, cujus terra primo occurrebat chaldaeis
venientibus jerusalem, de monte ephraim, quem postmodum inveniebant, idolum, idest hostes, quos pro idolatria
patiebantur: in quo designatur ordo nuntiorum sibi succedentium. Et determinat quid nuntiatum est, concitate
gentes, scilicet cives in medio jerusalem, praeparantes vos ad resistendum; vel gentes in circuitu, ut ex vestris
poenis territi corrigantur, ecce auditum, frequenter per multos nuntios, et primum per prophetas, custodes,
scilicet hostes ad obsidendum, vocem, ululatus exercitus.
Supra 2: super eum rugierunt leones, dederunt vocem suam. Secundo determinat obsidendi modum, quasi
custodes, sine aliqua resistentia undique obsidentes. Luc. 19: circumdabunt te inimici tui vallo, circumdabunt te,
et coangustabunt te undique. Tertio ponit obsidionis meritum: viae tuae, idest actiones, os, usque ad interiora
ossa pervenit, job 22: propter malitiam tuam plurimam, et infinitas iniquitates tuas etc..
|#7 Lectio 7
Hic praedicit terrae destructionem: et primo praedicit ipsam destructionem; secundo destructionis effectum, ibi,
aspexi terram, et ecce vacua erat et nihil. Circa primum tria. Primo propheta ostendit suam compassionem:
ventrem meum doleo, quantum ad afflictionem affectus, sensus cordis, quantum ad perturbationem intellectus.
Non tacebo, etiam exterius plorans. Thren. 2: defecerunt prae lacrymis oculi mei, conturbata sunt viscera mea.
Secundo prosequitur destructionis ordinem, ponens praelii congressionem: quoniam vocem buccinae audivit
anima mea, sophon. 1: dies tubae et clangoris. Regionis vastationem: contritio super contritionem: quia vastatio
super obsidionem, vel vastatio una super aliam. Job 16: concidit me vulnere super vulnus, irruit in me quasi
gigas. Ipsius urbis destructionem quantum ad domos: repente vastata sunt tabernacula, per quae significantur
domus, pelles quibus tentoria cooperiebantur.
Infra 10: tabernaculum meum vastatum est, omnes funiculi mei dirupti sunt. Et quantum ad civium fugam:
usquequo videbo fugientem? chaldaeorum exercitum. Thren. 1: abierunt absque fortitudine, ante faciem
subsequentis.
Tertio assignat vastationis rationem, scilicet privationem debitae scientiae: quia stultus, quantum ad cognitionem
divinorum, insipientes, quantum ad experientiam dulcedinis ipsorum; vecordes, quia sine corde quantum ad
electionem agibilium. Isa. 5: propterea captivus ductus est populus meus, quia non habuit scientiam. Et quantum
ad sagacitatem fraudulentiae, sapientes sunt, contra quod Rom. 16: volo vos sapientes in bono, et simplices in
malo.
|#8 Lectio 8
Hic ostendit effectum destructionis: et primo in regione; secundo in gente, ibi, a voce equitis etc..
Circa primum duo. Primo praedicit futuram desolationem communiter quantum ad campestria: vacua, habitatore,
nihil, privata fructibus, et aedificiis, non erat lux, ut videbatur afflictis quibus omnia videntur tenebrosa. Isa. 26:
et terra relinquetur deserta, et longe faciet Dominus homines.
Et quantum ad montuosa: vidi montes, et ecce movebantur, hyperbolice, quod si possibile foret, etiam montes in
tanta tribulatione commoverentur. Vel per montes, habitantes in montibus. Psal. 45: conturbati sunt montes in
fortitudine ejus. Et quantum ad animata: intuitus sum, et non erat homo: et omne volatile caeli recessit, quod
scilicet cum habitatore recedit.
12

