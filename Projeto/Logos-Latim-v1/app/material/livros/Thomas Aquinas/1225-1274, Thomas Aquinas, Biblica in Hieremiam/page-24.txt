Hic determinat poenam in speciali: et primo determinat poenam; secundo excludit falsam evadendi fiduciam, ibi,
haec dicit Dominus: non glorietur sapiens in sapientia sua. Circa primum tria.
Primo ponit vastationem terrarum. Secundo afflictionem hominum, ibi, idcirco haec dicit Dominus etc.. Tertio
abjectionem cadaverum, ibi, loquere: haec dicit Dominus, etc.. Circa primum duo. Primo determinat
destructionem terrae quantum ad possessiones, designans combustionem. Quoniam incensa sunt. Joel. 1: ad te
Domine clamabo, quia ignis comedit speciosa deserti, et flamma succendit omnia ligna regionis. Eo quod non sit
vir pertransiens. Supra 4: intuitus sum, et ecce non erat homo, et omne volatile caeli recessit. Et non audierunt
vocem possidentis, quia jam non ibat illuc. Et quantum ad civitates: et dabo jerusalem in acervos arenae. Isa. 17:
ecce Damascus desinet esse civitas, et erit sicut acervus lapidum in ruina. Secundo assignat rationem. Et primo
ponitur quaestio: quis est vir qui intelligat, per se, ad quem verbum oris Domini fiat? ut per revelationem
cognoscat. Isa. 42: quis est in vobis qui audiat hoc, attendat, et auscultet futura? secundo ponitur responsio: et
dixit Dominus, quantum ad adversionem, quia dereliquerunt, quasi non assidui ad meditandum, non audierunt,
quasi prompti ad obediendum, non ambulaverunt, quasi efficaces ad implendum. 1 Mach. 1: multi de populo
Israel definierunt apud se ut non manducarent immunda, et elegerunt magis mori quam cibis coinquinari
immundis, et noluerunt infringere legem Dei sanctam; et trucidati sunt. Et quantum ad conversionem, noluerunt;
idest secuti sunt prava desideria sua, baalim, pluralis numeri, et masculini generis. Eccli. 18: post
concupiscentias tuas non eas, et a voluntate tua avertere.
|#4 Lectio 4
Hic comminatur poenam quantum ad ipsos homines: et primo determinat poenam quantum ad afflictionem:
cibabo absinthio, angustiis quas a chaldaeis perpessi sunt, potum, quia auxilium Aegyptiorum vertetur eis in
amaritudinem, quo tribulationes se evadere credebant, sicut potu cibus facile traducitur. Thren. 3: replevit me
amaritudine, inebriavit me absinthio. Et quantum ad captivitatem, dispergam; et quantum ad occisionem, et
mittam, prius. Ezech. 5: tertiam partem disperges in ventum, et gladium nudabis post eos.
Secundo invitat ad planctus tristitiam: haec dicit Dominus: et primo invitat lamentatrices secundum
consuetudinem Judaeorum, ut ad fletum provocent: vocate lamentatrices; qui mos tangitur infra 22: non
concrepabunt ei: vae Domine, et vae inclyte.
Luc. 23: filiae jerusalem nolite flere super me, sed super vos ipsas flete, et super filios vestros.
Secundo ponit praeceptum flendi, primo ad populum indicens praesentem luctum: deducant oculi nostri
lacrymas. Thren. 2: deduc quasi torrentem lacrymas per diem et noctem, et non des requiem tibi, neque taceat
pupilla oculi tui.
Et praedicens futurum, quod est quasi materia praesentis: quia vox audita est, spiritu prophetiae; vel ponit
praeteritum pro futuro. Infra 31: vox in excelso audita est. Et assignat causam, quomodo (vox plangentium in
sion) vastati, quantum ad vastationem regionis, confusi quantum ad servitutem? dereliquimus, quantum ad
captivitatem.
Supra 4: vae nobis, quoniam vastati sumus.
Secundo ad ipsas lamentatrices indicens luctum: audite ergo mulieres verbum Domini. Isa. 32: mulieres
opulentae surgite, et audite vocem meam, etc.. Et determinans causam: quia ascendit mors, idest chaldaeus
mortem inferens, in quo designatur velocitas ipsorum et fortitudo, qui non contenti intrare per Ostia, per tecta, et
fenestras conscendebant. Joel. 2: domos conscendent, per fenestras intrabunt quasi fur.
|#5 Lectio 5
Hic ponit poenam quantum ad ipsa cadavera quae remanserunt inhumata, quasi fenum, quod a metente quasi vile
quiddam negligitur. Isa. 5: facta sunt morticina eorum quasi stercus in medio platearum.
|#6 Lectio 6
Hic excludit evasionis falsam fiduciam: non glorietur; quasi per hoc credens se liberari, in sapientia, quae
praecipua est inter humana bona animae, fortitudine, praecipua inter humana bona corporis, divitiis, quae
praecipua sunt in bonis exterioribus. 1 Reg. 2: nolite multiplicare loqui sublimia, gloriantes.
Et ostendit veram fiduciam: sed in hoc glorietur qui gloriatur, scire, per cognitionem in intellectu, et nosse, per
experientiam dulcedinis in affectu. Psal. 61: in Deo salutare meum, gloria mea, et spes mea in Deo est 2 Cor. 10:
qui gloriatur, in Domino glorietur. Et assignat causam: quia ego sum Dominus qui facio misericordiam, ut vos
liberem, judicium, ut hostes opprimam, justitiam, ut sit aequalitas, placent, in vobis. Mich. 6: indicabo tibi, o
homo, quid sit bonum, et quid Dominus requirat a te. Utique facere judicium, et diligere misericordiam, et
solicitum ambulare cum Deo tuo. Secundo excludit fiduciam legalium caeremoniarum, et circumcisionis
specialiter, quae praecipua est, quae etiam ex patribus est: quia est imperfecta, ex carne tantum, et non in corde.
Unde simul cum incircumcisis puniuntur. Ecce dies veniunt. Act. 7: dura cervice, et incircumcisis auribus et
cordibus, vos semper spiritui sancto restitistis.
Nota, quod homo non debet gloriari in sapientia, quia transitoria. Isa. 29: peribit sapientia a sapientibus ejus, et
intellectus prudentium ejus abscondetur. Quia imperfecta. Eccl. 8: intellexi, quod omnium operum Dei nullam
24

