eos servitute, sicut Salomon. Ezech. 37: David servus meus princeps eorum in perpetuum. Providet etiam
liberationem a captivitate, excludens timorem: tu ergo ne timeas.
Isa. 43: noli timere, quia ego tecum sum.
Ab oriente adducam semen tuum, et ab occidente congregabo te. Et ponens liberationem quantum ad terminum a
quo: quia ecce ego salvabo te de terra longinqua. Zachar. 8: ecce ego salvabo populum meum de terra orientis, et
de terra occasus solis, et adducam eos: et habitabunt in medio jerusalem, et erunt mihi in populum, et ego ero eis
in Deum, in veritate et in justitia. Et quantum ad terminum ad quem: et revertetur et quiescet, quantum ad pacis
tranquillitatem, et in cunctis, quantum ad rerum ubertatem.
Isa. 32: sedebit populus meus in multitudine pacis, et in tabernaculis fiduciae, et in requie opulenta. Tertio
ostendit salutis auctorem: et primo ponit salvatoris praesentiam: quoniam tecum ego sum. Supra 20: Dominus
mecum est tamquam bellator fortis: idcirco qui persequuntur me cadent, et infirmi erunt, et confundentur
vehementer, quia non intellexerunt opprobrium sempiternum, quod nunquam delebitur.
Secundo in hostes vindictam: faciam enim consummationem: ad finem consumptionis perducet eos. Isa. 10:
consummationem et abbreviationem Dominus Deus exercituum faciet in medio omnis terrae. Tertio ad vos
conservationis misericordiam: te autem non faciam in consummationem, ut scilicet non sint tuae reliquiae. Supra
5: verumtamen in diebus illis, ait Dominus, non faciam vos in consummationem. Quarto infert moderatam
poenam ad castigandum: castigabo te in judicio. Supra 10: corripe me, Domine, verumtamen in judicio, et non in
furore tuo, ne forte ad nihilum redigas me, in judicio, aequitatis.
|#3 Lectio 3
Hic promittit liberationem a destructione, et afflictione magna quam sustinuerant: et circa hoc duo. Primo
proponit praecedentem destructionem, ostendens ipsius magnitudinem, quia quasi haec erit castigationis
quantitas ut in virtute humana reparari non possit: fractura, quae dicit interruptionem continuitatis, et significat
destructionem hominum, vel civitatum, insanabilis, quantum in se est, licet Deus salvare possit, propter
magnitudinem pessima, propter profunditatem. Thren. 2: magna est velut mare contritio tua: quis medebitur tui?
excludens etiam humani auxilii subventionem, sive per judicium justitiae judicantis de injuria illata: non est qui
judicet, contra hostes, ad illigandum, sicut qui curant plagas ligant emplastra super ipsas. Isa. 59: vidit Dominus,
et malum apparuit in oculis ejus, quia non est judicium. Sive secundum affectum amicitiae subvenientis: utilitas
non est tibi, ab amicis scilicet, quia vere medicum offendisti. Thren. 1: omnes amici ejus spreverunt eam, et facti
sunt ei inimici. Ostendens etiam poenae aequitatem, assignans poenae causam: plaga enim inimici, qui percutit
ad mortem, quia est insanabilis, crudeli, quia profunda. Propter multitudinem: unde oportuit esse magnam
plagam, quae omnia apostemata comprehenderet: dura, quantum ad obstinationem; et ideo oportuit eam esse
vehementem: et profundam quae usque ad intima penetraret. Thren. 2: factus est Dominus velut inimicus,
praecipitavit Israel, praecipitavit omnia moenia ejus, dissipavit munitiones ejus, et replevit in filia Juda
humiliatum et humiliatam. Et excludit murmurantium querelam: quid clamas? murmurando.
Non possunt sanari nisi pulvere mordacissimo, quo putridas carnes et insanabiles amputarem.
Thren. 3: quid murmuravit homo vivens, vir pro peccatis suis? secundo promittit liberationem: et primo promittit
subventionis beneficium quantum ad vindictae judicium, contra injuriam illatam in personis, quia non est alius
qui liberet, qui comedunt, occidendo, hostes, captivantes te. Supra 2: omnes qui devorant eum derelinquunt, mala
venient super eos, dicit Dominus.
Et contra injuriam illatam in rebus: et qui te vastant, quantum ad bona immobilia praedatores, quantum ad
mobilia. Isa. 33: vae qui praedaris, nonne et ipse praedaberis? et quantum ad curatoris amicabilem affectum,
ponens curationem, obducam: idest, ita perfecte curabo quod nec vestigium appareat praecedentis plagae. Psal.
146: qui sanat contritos corde, et alligat contritione, eorum. Haec sub zorobabel quando Assyrios, idest Ninivem,
vastaverunt Babylonii et chaldaei, et ipsos medi et Persae. Et tunc obducta est cicatrix, etc.. Et assignat rationem:
quia ejectam vocaverunt te, scilicet hostes. Proverb. 24: cum ceciderit inimicus tuus ne gaudeas, et in ruina ejus
ne exultet cor tuum; ne forte videat Dominus, et displiceat ei, et auferat ab eo iram suam.
Insultatio enim hostium est causa divinae miserationis.
Secundo ostendit subveniendi modum: haec dicit Dominus: et primo quantum ad modum auxiliandi: ecce ego
convertam; secundo quantum ad modum vindicandi: ecce turbo Domini furor egrediens.
Circa primum primo promittit restaurationem aedificiorum omnium generaliter: convertam, idest restituam ad
statum pristinum, tabernaculorum, domorum. Isa. 61: aedificabunt deserta populorum, et ruinas antiquas erigent,
et instaurabunt civitates desertas, et dissipatas in generationem et generationem. Et quantum ad principalia
specialiter: et aedificabitur civitas, idest jerusalem.
Isa. 44: qui dico jerusalem, habitaberis; et civitatibus Juda, aedificabimini; et deserta ejus suscitabo. Secundo
promittit prosperitatem hominum quantum ad cordis jucunditatem: et egredietur de eis laus. Isa. 51: gaudium, et
laetitia invenietur in ea, et gratiarum actio, et vox laudis.
Quantum ad populi multitudinem: multiplicabo eos et non minuentur, quantum in me est, et nisi ex culpa eorum
proveniat. Psalm. 138: dinumerabo eos, et super arenam multiplicabuntur. Vel intelligendum de his qui ad
Christum convertuntur.
62

