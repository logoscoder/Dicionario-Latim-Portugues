|#2 Lectio 2
Hic describit prophetiae tempus, quia sub tribus regibus prophetavit, de quibus habetur 4 Reg. 20, et deinceps.
Sed cum supra dixerit, verba, quare hic singulariter dicit, verbum? ad quod dicendum, quod verba prophetalia
sunt quidem multa in se, sed sunt unum in sua origine, quia a verbo increato originantur.
Sed cum illud verbum sit aeternum, ut dicitur joan. 1, quomodo dicitur factum? et dicendum, quod non dicitur
factum simpliciter, sed ad aliquem; non quidem mutatione facta in verbo, sed in eo cui per verbum fit revelatio:
secundum quem modum dicitur Deus factus refugium nostrum.
Item quaeritur, quare non fit mentio de aliis duobus regibus, scilicet joathan filio josiae, et de joachim filio
joakim, qui et alio nomine jechonias dictus est.
Et dicendum, quod uterque istorum regnavit tantum tribus mensibus, ut dicitur 4 Reg. 24. Et quia sacra Scriptura
non curat minutias, computantur cum temporibus aliorum regum.
Mense quinto, quo fuit destructus, licet mense quarto capta, ut dicitur infra 39.
|#3 Lectio 3
Hic incipit tractatus ipsius libri et primo injungitur jeremiae prophetandi officium; secundo ponitur prophetae
jam constituti vaticinium, ibi, et factum est, cap. 2. Prima in duas. In prima injungit officium; in secunda ostendit
executionis modum, ibi. Tu ergo accinge. Prima in duas. In prima constituitur in prophetali officio; in secunda
designatur sibi prophetiae suae materia, ibi, et factum est verbum Domini ad me. Prima in duas.
In prima narratur prophetae praeparatio; in secunda doni prophetalis collatio, ibi, et misit Dominus manum suam.
Prima in tres. In prima ponitur praeparatio ex parte Domini; in secunda ponitur contradictio prophetae, ibi, et
dixi, a, a, a; in tertia contradictionis repulsio, ibi, et dixit Dominus.
Circa primum tria. Primo ponitur prophetae praeparatio: factum est verbum, vel exterius per subjectam
creaturam, vel interius per inspirationem.
Psal. 84: audiam quid loquatur in me Dominus Deus. Te formarem: in ipsa enim natura formante Deus operatur
formam, scilicet sicut causa prima in secunda. Job 10: pelle et carnibus vestisti me. Novi, notitia approbationis.
Isa. 49: Dominus ab utero vocavit me, de ventre matris meae recordatus est nominis mei. Secundo ponitur
privilegiata sanctificatio, et antequam. Eccl. 49: male tractaverunt illum qui a ventre matris consecratus est
propheta, etc..
Tertio ponitur officii praeordinatio. Et prophetam dedi, scilicet in mea ordinatione. Isa. 44: dedi te in lucem
gentium, ut sis salus mea usque ad extremum terrae.
Circa sanctificationem in utero quatuor videamus.
Primo tempus. Et videtur quod ante infusionem animae possit esse hujusmodi sanctificatio, per illud quod dicit
Glossa Ambrosii Luc. 1: nondum inerat spiritus vitae, et jam inerat spiritus gratiae. Praeterea hic dicitur:
priusquam te formarem in utero novi: et intelligitur de spirituali notitia, quae est approbationis: ergo ante
formationem gratiam habuit. E contra videtur, quod non, antequam ex utero nascatur, quia dicit Augustinus: non
potest renasci nisi jam natus: nullus autem habet gratiam nisi renatus, quia per gratiam fit quis filius Dei: ergo
nec gratiam sanctificationis.
Ad hoc dicendum, quod sanctificatio de qua loquimur, fit per gratiam, cujus subjectum est anima; et ideo ante
infusionem animae non potest esse; sed post infusionem, ante nativitatem ex utero, fit ex speciali privilegio. Ad
primum dicendum, quod spiritus vitae dicitur ibi aer exterius, libere respiratus. Vel dicitur inesse spiritus vitae, si
de anima accipiatur, quando innotescit. Ad aliud dicendum, quod intelligitur de notitia approbationis, quae est
secundum praedestinationem ad gratiam, et non dicitur secundum praesentem justitiam. Ad aliud dicendum,
quod nullus potest renasci lege communi, regeneratione quae est per sacramenta, antequam sit natus, quia
nondum subjacere potest operationibus ministrorum ecclesiae, per quos hujusmodi gratia dispensatur. Sed Deus
potentiam suam non alligavit sacramentis; et ideo ipse potest speciali privilegio aliquem in utero sanctificare.
Secundo quaeritur, quibus conveniat sanctificatio ista. Et videtur quod Christo, de quo dicitur in Glossa, quod
antequam de vulva exiret, sanctificatus est in utero. Sed contra. Sanctificari est de non sancto fieri sanctum: sed
ipse nunquam fuit non sanctus: ergo etc.. Item videtur quod conveniat rebus inanimatis, per id quod dicitur in
Psal. 45: sanctificavit tabernaculum suum altissimus.
In contrarium est quod hujusmodi non sunt susceptiva gratiae.
Et dicendum ad primum, quod non sanctum dicitur dupliciter. Vel privative, et tunc requiritur existentia subjecti;
et sic Christo non convenit: aut negative; et sic convenit Christo de non sancto fieri sanctum, quia antequam
esset homo, non erat sanctus sanctitate creata. Ad aliud dicendum, quod sanctum dicitur uno modo cultui divino
dicatum; et sic res animatae et inanimatae sanctificari possunt: aliquando autem sanctum dicitur firmum, vel
mundum vel a peccato, vel a carnali actu; et talis sanctificatio est per gratiam, et tantum in hominibus possibilis.
Cum autem omnis sanctificatio ordinetur ad illam sanctissimam filii Dei conceptionem, convenienter mater, in
cujus utero celebrata est illa conceptio, sanctificata fuit, et joannes baptista, qui adhuc clausus utero, clausum in
utero ostendit, et jeremias, qui inter alios expressus modum illius sanctissimae conceptionis disseruit. Infra 21:
creavit Dominus novum super terram: femina circumdabit virum.

3

