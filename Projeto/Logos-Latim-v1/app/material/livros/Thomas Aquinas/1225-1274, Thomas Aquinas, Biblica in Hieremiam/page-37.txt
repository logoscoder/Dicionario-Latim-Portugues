Omnes maledicunt. Ps. 108: maledicent illi, et tu benedices. Qui insurgunt in me confundantur, servus autem
tuus laetabitur.
Secundo ponitur Domini consolatio: dicit Dominus.
Et primo quantum ad salutem propriam in promotione sui, et suorum in bonis: si non reliquiae, idest qui
adhaerent tibi (non enim habuit filios ut infra 16), in bonum, erunt. Aposiopesis, supplendum, non mihi credatur.
Et quantum ad liberationem a malis: si non occurri, paratus ad auxilium. 2 Cor. 1: benedictus Deus, et pater
Domini nostri Jesu Christi, pater misericordiarum et Deus totius consolationis, qui consolatur nos in omni
tribulatione nostra. Secundo quantum ad adversariorum afflictionem, comminans hostem implacabilem. Et primo
excludit hostium concordiam, quia cum propheta concordare voluerunt: numquid Judaeorum populus, qui est
ferrum, propter duritiam, et aes, propter impatientiam, foederabitur ferro ab Aquilone, idest a chaldaeis? quasi
dicat, non. Supra 6: aes, et ferrum universi corrupti sunt. Defecit sufflatorium in igne, consumptum est plumbum.
Vel tu ferrum, dura praedicans illis, qui sunt ferrum et aes, foederari non potes. Joan. 15: nolite mirari si odit vos
mundus: scitote quoniam me priorem vobis odio habuit. Secundo excludit confoederationis fiduciam, tum ex
muneribus: divitias tuas, et thesauros tuos in direptionem dabo gratis; quasi dicat, nihil tibi proderunt, in
omnibus, idest pro omnibus. Nahum 2: diripite argentum, diripite aurum, et non est finis divitiarum ex omnibus
vasis desiderabilibus.
Tum etiam ex precibus: et adducam, quasi dicat: non poteritis eos rogare, quia non intelligent. Isa. 6: levabit
signum in nationibus procul, et sibilabit ad eum de finibus terrae. Tertio assignat causam: quia ignis succensus
est. Deuter. 32: ignis succensus est in furore meo, et ardebit usque ad inferni novissima, devorabitque terram
cum germine suo, et montium fundamenta comburet.
|#4 Lectio 4
Hic ponitur prophetae petitio: et primo ponitur ipsius oratio; secundo Domini responsio, ibi, propter hoc, haec
dicit Dominus. Circa primum tria. Primo ponit divinae consolationis solatium, proponens divinam cognitionem,
tu scis, quid patior, et quid feci. Recordare, per effectum misericordiae.
Thren. 3: recordare paupertatis et transgressionis meae, absinthii et fellis. Petit consolationem, et visita me,
consolando. Job 10: visitatio tua custodivit spiritum meum. Et excludit dilationem: noli in potentia. Eccl. 5:
altissimus enim est patiens redditor. Secundo allegat meritum, proponens opprobrium quod pro Deo sustinuit
patienter, ponens illatam injuriam; scito, effectu te scire ostende, propter te, dum mandatis tuis obediens, dura
populo nuntiabam.
Ps. 68: quoniam propter te sustinui opprobrium, operuit confusio faciem meam. Et spiritualem patientis
laetitiam: inventi sunt, quasi opere expleti, et comedi, delectatus in eis. Ps. 118: quam dulcia faucibus meis
eloquia tua. Super mel ori meo. Ponens etiam causam: quoniam invocatum est nomen tuum super me, dum
scilicet dicor propheta Domini. Supra 14: nomen tuum invocatum est super nos. Proponit etiam consortium quod
vitavit prudenter, ponens solitudinem: non sedi in Concilio ludentium, multo minus iniquorum, ne gravitatem,
cordis deponerem, et ut mandatis tuis vacarem.
Tob. 3: numquam cum ludentibus miscui me neque cum his qui in levitate ambulant participem me praebui.
Ponens interiorem exaltationem: et gloriatus sum a facie manus tuae, corrigentis. 2 Cor. 12: libenter gloriabor in
infirmitatibus meis. Vel manus consolantis spiritualibus donis. Ponens etiam solitudinis rationem: solus
sedebam, quoniam comminatione replesti me, quasi dicat: tot amaritudinibus opprimebar quod non vacabat mihi
ludere. Thren. 3: replevit me amaritudine. Tertio miratur inflicti doloris aculeum, ponens dolorem: quare factus
est dolor meus perpetuus? quasi dicat: unde est quod post tantas preces, post tot merita tribulatio non recedit?
infra 30: insanabilis fractura tua, pessima plaga tua. Secundum Judaeos, loquitur in persona jerusalem. Et
adjungit consolationem: facta est mihi quasi mendacium aquarum infidelium; quasi dicat: in hoc tamen
consolabor, quod cito transiturae sunt hujusmodi angustiae, sicut aquae infideles quae ex pluviis congregantur.
Psal. 68: intraverunt aquae usque ad animam meam. Vel hoc dicit propter dolum adversariorum.
|#5 Lectio 5
Hic ponitur Domini exaudientis responsio.
Et primo promittit promotionem in beatis, quantum ad vitae rectitudinem: si converteris, alios ad me a peccatis,
convertam te, ab angustiis, stabis, per vitae rectitudinem, vel contemplationis eminentiam. 3 Reg. 17: vivit
Dominus in cujus conspectu sto. Jac. Ult.: qui converti fecerit peccatorem ab errore viae suae, liberabit animam
ejus a morte, et operiet multitudinem peccatorum.
Et quantum ad praedicationis auctoritatem: et si separaveris pretiosum a vili, distinguendo scilicet opera mala a
bonis, os meum, quia per te loquar.
Matth. 10: non enim vos estis qui loquimini, sed spiritus patris vestri qui loquitur in nobis.
Secundo quantum ad liberationem a malis: et primo a malis culpae: convertentur ipsi ad te; quasi dicat: ipsi
imitabuntur te, et non tu eos. 1 Cor. 4: rogo vos, imitatores mei estote, sicut et ego Christi. Secundo a malis
poenae: et primo promittit fortitudinem: et dabo te populo huic in murum aereum fortem. Supra 1: dedi te in
civitatem munitam, et in columnam ferream, et in murum aeneum super omnem terram, regibus Juda, et
37

