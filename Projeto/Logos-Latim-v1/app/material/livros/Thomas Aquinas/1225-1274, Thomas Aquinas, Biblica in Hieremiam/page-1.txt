OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*IN_HIEREMIAM
|+P Prologus
|#1 Lectio 1
Hic est fratrum amator, et populi Israel; hic est qui multum orat pro populo et universa sancta civitate, jeremias
propheta Dei. 2 Mach. Ult.. Verba ista sunt Oniae summi sacerdotis ad Judam Machabaeum, in visione jeremiam
commendantis.
Ex quibus quatuor possunt accipi circa praesens opus quod prae manibus habetur; scilicet auctor, materia,
modus, et utilitas. Circa auctorem tria designat praesens auctoritas; scilicet officium, affectum et actum. In
officio ostenditur prophetalis dignitas: unde dicit: jeremias propheta Domini.
In affectu fraterna caritas: unde dicit: hic est fratrum amator. In actu compassionis pietas: unde dicit: hic est qui
multum orat pro populo, et universa sancta civitate. Dicitur autem propheta Dei ad differentiam aliorum qui non
sunt prophetae Dei. Sunt enim quidam prophetae caeli, quidam prophetae diaboli, quidam prophetae Dei.
Prophetae caeli sunt qui ex figuris caeli in motibus siderum futura conjicere student; et de istis dicitur isa. 47:
stent, et salvent te augures caeli, qui contemplabantur sidera, et supputabant menses, ut ex eis annuntiarent
ventura tibi. Et ad hunc modum prophetiae reducitur omnis divinatio, quae fit per aliquas causas vel signa in
rebus naturalibus inventa. Prophetae diaboli sunt qui ex revelatione Daemonum aliqua futura cognoscunt, quae
quidem, ut dicit Augustinus, ipsi Daemones cognoscunt experientia longi temporis, vel perspicacitate naturae,
vel revelatione supernorum spirituum. Et de istis dicitur infra 2: prophetae prophetaverunt in baal, et idola secuti
sunt. Prophetae autem Dei sunt qui mediantibus Angelis, ut dicit Dionysius, de futuris a Deo illuminationem
accipiunt.
Unde cassiodorus dicit, quod prophetia est divina inspiratio rerum eventus immobili veritate denuntians. Et ideo
dicitur Luc. 1: tu puer propheta altissimi vocaberis, etc.. Prima prophetia contemnenda est, quia vana: non enim
habet immobilem veritatem. Effectus enim recipiunt contingentiam a causis proximis, non necessitatem a causis
primis. Et ideo dicitur infra 10: a signis caeli nolite metuere. Secunda est fugienda omnino, quia deceptoria et
perniciosa. Zach. 13: pseudoprophetas, et spiritum immundum auferam de terra. Tertia est sequenda et tenenda,
quia illuminativa. 2 Petr. 1: habemus firmiorem propheticum sermonem, cui bene facitis attendentes, quasi
lucernae lucenti in caliginoso loco. Dicuntur autem isti sancti prophetae, prophetae Dei propter tria. Primo quia a
Deo inspirati. Joel. 2: effundam de spiritu meo super omnem carnem, et prophetabunt filii vestri, et filiae vestrae.
E contrario de falsis prophetis, qui per spiritum suum loquuntur, dicitur Ezech. 13: vae prophetis insipientibus
qui sequuntur spiritum suum, et nihil vident. Secundo quia a Deo missi. Matth. 23: ecce ego mitto ad vos
prophetas, et sapientes, et Scribas. Isa. 29: et nunc misit me Dominus, et spiritus ejus.
E contrario de falsis prophetis infra 23: non mittebam eos, et ipsi currebant; non loquebar ad eos, et ipsi
prophetabant. Tertio quia Deum testificati (Act. 10): huic omnes prophetae testimonium perhibent, etc.. Isa. 44:
vos estis testes mei. Affectus autem ostenditur fervens fraterna caritate: unde dicit: hic est fratrum amator.
Affectus autem prophetarum tripliciter variatur.
Quidam enim sunt amatores lucri. Isa. 56: dormientes, et amantes somnia: et canes impudentissimi nescierunt
saturitatem, etc.. Quidam amatores favoris humani, de quibus Matth. 23: amant primos recubitus in caenis. Sed
tertii sunt amatores populi, implentes illud apostoli ad Heb. Ult.: caritas fraternitatis maneat in vobis, et
hospitalitatem nolite oblivisci. Primi spoliabant divitiis. Michaeae 3: haec dicit Dominus super prophetas qui
seducunt populum meum, qui mordent dentibus, et praedicant pacem.
Ezech. 13: violabant me ad populum meum propter pugillum hordei et fragmen panis, ut interficerent animas
quae non moriuntur, et vivificarent animas quae non vivunt, mentientes populo meo credenti mendaciis. Secundi
decipiebant blanditiis. Ezech. 22: prophetae ejus liniebant eos absque temperamento, videntes vana et divinantes
1

