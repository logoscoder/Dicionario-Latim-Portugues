2 corinth. 5: scimus enim, quod si terrestris domus nostra hujus habitationis dissolvatur, quod aedificationem ex
Deo habemus, domum non manu factam, sed aeternam in caelis.
Item super illud, omnes pastores tuos pascet ventus, nota, quod pastores ecclesiae quandoque pascit ventus
elationis. Isa. 57: omnes eos auferet ventus, tollet aura. Ventus nimiae expectationis.
Eccli. 34: quasi qui apprehendit umbram, et persequitur ventum, sic et qui attendit ad visa mendacia. Ventus
captivitatis. Ezech. 5: tertiam partem disperges in ventum, et gladium nudabis post eos. Et futurae damnationis.
Supra 18: sicut ventus urens dispergam eos coram inimico; dorsum et non faciem ostendam eis in die perditionis
eorum.
|+23 Capitulus 23
|#1 Lectio 1
Hic ponitur comminatio contra omnes principes in generali: et primo ponitur comminatio contra malos principes;
secundo ponitur discretio bonorum a malis, ibi, ostendit mihi Dominus, cap. 24: prima dividitur in duas. Primo
ponitur comminatio contra praeminentes in populo ex auctoritate regiminis, scilicet praelatos; secundo contra
praeeminentes in populo ex privilegio divinae revelationis, scilicet prophetas, ibi. Ad prophetas: contritum est
cor meum in medio mei: circa primum duo. Primo arguit culpam; secundo comminatur poenam, ibi, ecce ego
visitabo. Circa primum duo. Primo ponitur populi dispersio: dispergunt, expellendo de terra sua, dilacerant,
occidendo, vel spoliando; vel propter tyrannidem quam in eos exercebant; vel quia fuerunt occasio ut populus
haec ab hostibus pateretur, dum in peccatis viventes, populum a peccatis non retrahebant. Infra 50: grex perditus
factus est populus meus, pastores eorum seduxerunt eos, feceruntque vagari in montibus. Secundo ponitur
pastorum increpatio.
Ideo haec dicit Dominus: ejecistis, occasionaliter, vel propter tyrannidem. Ezech. 34: cornibus vestris
ventilabatis omnia infirma pecora: donec dispergerentur foras.
|#2 Lectio 2
Hic comminatur poenam: et primo ponitur contra pastores comminatio. Visitabo. Supra 21: visitabo super vos
juxta fructum studiorum vestrorum.
Secundo ponitur consolatio dispersi gregis, ego congregabo: ubi primo ponit congregationem.
Ezech. 34: educam eas de populis, et congregabo eas de terris, etc.. Et status prosperitatem, et crescent. Genes. 1:
crescite, et multiplicamini, et replete terram. Secundo promittit eis praelatorum emendationem: et primo
promittit eis solicitos principes, ponens pastorum solicitudinem: et suscitabo, quando jam in nihilum decideritis,
pastores. Esdram, et alios secundum quosdam. Sed melius apostolos. Supra 3: dabo vobis pastores juxta cor
meum, et pascent vos scientia et doctrina. Et solicitudinis utilitatem, scilicet securitatem: non formidabunt,
quantum ad signa timoris exterius, et non pavebunt, interius, et nullus quaeretur ex numero, quasi dicat: nullus
de numero ecclesiae timebit, vel deficiet ex negligentia apostolorum. Vel refertur ad numerum praedestinatorum.
Joan. 17: nemo ex eis periit nisi filius perditionis. Ista tamen securitas non perficitur in vita ista, sed perficietur
quando perfecta caritas foras mittet timorem: 1 joan. 4, consummabitur autem in futuro. Secundo promittit eis
optimum regem, ostendens temporis congruitatem: ecce, propter certitudinem, dies, gratiae. 2 corinth. 6: ecce
nunc tempus acceptabile, ecce nunc dies salutis. Venientis regis conditionem quantum ad nobilitatem generis: et
suscitabo David germen justum. Infra 33: germinare faciam David germen justitiae, et faciet judicium, et
justitiam in terra. Quantum ad auctoritatem dignitatis: et regnabit rex, non solum super Judaeos, sed etiam super
omnes reges. Luc. 1: et regnabit in domo Jacob in aeternum. Dan. 7: cujus regnum, regnum sempiternum est, et
omnes reges servient ei, et obedient. Quantum ad sapientiam cordis: et sapiens erit, immo ipsa sapientia. Corinth.
1: Christum Dei virtutem, et Dei sapientiam. Et quantum ad executionem juris: et faciet judicium, in primo
adventu contra diabolum, qui dicebatur princeps mundi: joan. 12: nunc judicium est mundi, nunc princeps mundi
hujus ejicietur foras, scilicet in tenebras exteriores; in secundo vero contra omnes, puniendo per generalem
sententiam.
Joan. 5: pater non judicat quemquam, sed omne judicium dedit filio. Et justitiam, quam docuit servandam.
Matth. 5: nisi abundaverit justitia vestra plusquam Scribarum et Pharisaeorum, non intrabitis in regnum
caelorum. Et ad implendum auxilium gratiae: unde ponit adventus utilitatem, quantum ad salutem a poenalitate:
in diebus illis salvabitur: in primo adventu particulariter; in secundo adventu universaliter, quando omnis Israel
salvus fiet: Rom. 11. Isa. 10: si fuerit numerus filiorum Israel quasi arena maris, reliquiae convertentur ex eo. Et
quantum ad securitatem: et Israel habitabit confidenter. Et hoc exponendum est ut supra. Isa. 32 sedebit populus
meus in pulchritudine pacis, in tabernaculis justitiae, et in requie opulenta. Juda dicit, quantum ad duas tribus;
Israel, quantum ad decem, ad significandum quod in fide Christi concordes erunt. Oseae 1: et ponent sibimet
caput unum, etc..
|#3 Lectio 3

50

