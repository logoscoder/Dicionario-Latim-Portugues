refrigerium animabus vestris. Et inducunt conclusionem: itaque non faciamus. Psal. 7: convertetur dolor ejus in
caput ejus, et in verticem ipsius iniquitas ejus descendet. Secundo proponunt exemplum injustitiae ad cavendum,
ne malis mala adjungant; fuit quoque vir prophetans.
Et primo ponitur ipsius praedicatio; et prophetavit. 1 Cor. 14: non enim est Deus dissensionis, sed pacis. Et ideo
omnes idem dicebant. Secundo ponitur persecutio, et fuga; et audivit... Fugitque.
Matth. 10: si persecuti vos fuerint in una civitate, fugite in aliam. Tertio ipsius interfectio; et misit rex; quia
Aegyptiis foederatus erat. Ideo autem iste occisus est, et jeremias liberatus, quia Deus aliquos permittit occidi de
sanctis ad condemnationem malorum, et exemplum patientiae bonorum, Jacobi ult.: exemplum accipite fratres
exitus mali, et longanimitatis, et laboris, et patientiae, prophetas qui locuti sunt in nomine Domini. Similiter Act.
12, Jacobus occiditur, Petrus liberatur. Tertio ponitur sententiae executio de liberatione jeremiae: igitur manus
Ahicam filii Saphan fuit cum jeremia. Et planum est.
|+27 Capitulus 27
|#1 Lectio 1
Hic praemisso claro titulo, excludit falsas consolationes prophetarum: et primo in generali; secundo descendendo
ad quosdam speciales prophetas, cap. 28: et factum est in anno illo. Circa primum duo. Primo excludit
consolationes prophetarum gentilium; secundo prophetarum Judaeorum, ibi, et ad Sedeciam regem Juda locutus
sum.
Circa primum duo. Primo praesignat prophetiam facto: fac tibi vincula, in signum servitutis gentium, in manu
nuntiorum, qui missi fuerant ad confoederandum se regi jerusalem, vel ad resistendum Nabuchodonosor. Oseae
12: ego visiones multiplicavi, et in manibus prophetarum assimilatus sum. Ezech. 3: et tu fili hominis, ecce data
sunt super te vincula, et ligabunt te in eis, et non egredieris de medio eorum etc..
Secundo exprimit eam verbo, et praecipies. Inducit autem eos ad subdendum se regi Babylonis, contra consilium
prophetarum tripliciter. Primo ex Nabuchodonosor potentia, quam ostendit duobus modis. Primo ex divina
concessione, ponens rerum creationem: ego feci terram, quantum ad opus creationis et dispositionis, homines,
quantum ad opus ornatus, brachio, quod dicit applicationem potentiae ad opus. Isa. 42: firmans terram, et quae
germinant ex ea. Et concludens concedendi auctoritatem: et dedi eam ei, homini, vel cuicumque. Daniel. 4:
dominatur excelsus in regno hominum, et cuicumque voluerit dat illud.
Et ostendens concessionem factam a Deo Nabuchodonosor, quantum ad homines: et nunc itaque ego dedi omnes
terras istas in manu Nabuchodonosor.
Dan. 5: Deus altissimus regum, magnam gloriam, et honorem dedit Nabuchodonosor patri tuo. Et propter
magnificentiam quam dederat ei, universi populi, tribus, et linguae tremebant, et metuebant eum etc.. Et quantum
ad bestias: insuper et bestias, et est locutio hyperbolica. Vel per bestias significantur feroces homines, qui sub eo
fuerunt. Vel quia subjectis hominibus, etiam bestiae eis subjectae illi subduntur. Unde Dan. 4: bestiae
requiescebant sub umbra arboris, per quam significabatur Nabuchodonosor. Alio modo ostendit potentiam ejus
ex gentium subjectione, et servient.
Eccl. 3: omnia tempus habent. Tertio inducit eos ex rebellium poena, ponens poenam rebellium: gens autem, et
regnum. Et ideo Rom. 13: necessitate subditi estote, non solum propter iram, sed etiam propter conscientiam. Et
excludit consilium prophetarum: vos ergo nolite audire prophetas, quos dicunt gentiles per fulgorem
intelligentiae agentis in animas ipsorum, etiam futura posse praescire, divinos, qui in templis idolorum,
somniatores qui ex somniis, augures, qui ex garritu avium, maleficos, qui ex conjuratione Daemonum futura
praedicunt.
Supra 23: nolite audire verba prophetarum qui prophetant vobis, et decipiunt vos. Visionem cordis sui loquuntur,
non de ore Domini etc.. Et assignat pro causa, prophetarum mendacium: quia mendacium prophetant, et
imminens periculum, ut longe faciant, et est ut consecutivum. 3 Reg. Ult.: ero spiritus mendax in ore omnium
prophetarum. Tertio inducit eos ex obedientium gratia, quam a Domino consequentur: porro gens. Infra 40:
nolite timere servire chaldaeis: habitate in terra, et servite regi Babylonis, et bene erit vobis.
|#2 Lectio 2
Quia illi nuntii possent dicere, quare talia suae genti intentae ad rebellionem non dixit; hic respondet se eis
eadem dixisse. Et primo ponitur admonitio ipsius ad regem; secundo ad sacerdotes, et ad plebem, ibi, et ad
sacerdotes, et ad populum istum locutus sum. Circa primum duo. Primo ponit bonum consilium, ponens ipsum:
subjicite colla. 1 Pet. 2: servi subditi estote in omni timore dominis, non tantum bonis et modestis, sed etiam
discolis. Et proponens imminens periculum: quare moriemini? supra 21: qui habitaverit in urbe hac, morietur
gladio, et fame, et peste; qui autem egressus fuerit, et transfugerit ad chaldaeos, qui obsident vos, vivet, et erit ei
anima sua quasi spolium. Secundo excludit falsum consilium prophetarum: nolite audire, tribus de causis. Primo
propter fallacem promissionem, quia mendacium. Ezech. 22: prophetae ejus liniebant eos absque temperamento,
videntes vana, et divinantes eis mendacium; dicentes: haec dicit Dominus, cum Dominus non sit locutus.

57

