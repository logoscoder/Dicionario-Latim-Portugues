Eccl. 15: ante hominem vita et mors, bonum et malum, et quod placuerit ei, dabitur illi. Secundo ponitur regis
excusatio: et dixit rex... Solicitus sum propter Judaeos, quorum bona destruxerat propter hoc quod ad chaldaeos
confugerant.
Supra 9: unusquisque a proximo suo se custodiat, et in omni fratre suo non habeat fiduciam: quoniam omnis
frater supplantans supplantabit, et omnis amicus fraudulenter incedet. Tertio ponitur responsionis exclusio:
respondit jeremias: in qua excludit timorem, si consilium audiat: non te tradant. Isa. 1: si volueritis et audieritis
me, bona terrae comedetis. Ponit comminationem, si audire contemnat: quod si nolueris. Comminatur autem
mulierum insultationem: ecce omnes mulieres dicent. Insultando autem improperant stultum amicorum
consilium: seduxerunt, quantum in se fuit, et praevaluerunt, quia eis credidisti, pacifici tui, qui pacem tibi
promittebant. Isa. 3: popule meus, qui beatum te dicunt, ipsi te decipiunt, et viam gressuum tuorum dissipant.
Consequens damnum: demerserunt te in coeno, peccati, in lubrico, poenae. Psalm. 34: fiant viae illorum tenebrae
et lubricum. Et eorum recessum: et recesserunt a te. Eccli. 6: est amicus secundum tempus suum, et non
permanebit in die tribulationis.
Comminatur etiam captionem familiae: et omnes uxores. Isa. 39: de filiis tuis qui exibunt de te quos genueris,
tollent, et erunt eunuchi in palatio regis Babylonis. Et personae propriae: et tu non effugies. Thren. 2: non fuit in
die furoris Domini, qui effugeret et relinqueretur.
Comminatur etiam urbis captionem: et civitatem hanc comburet igni. Amos 1: succendam ignem in muro rabaa,
et devorabit aedes ejus. Quarto petitur a rege consilii dati occultatio: dixit ergo Sedecias ad jeremiam.
Et circa hoc tria facit. Primo petit occultari consilium, nullus sciat. Tob. 12: sacramentum regis abscondere
bonum est; opera autem Dei revelare et confiteri honorificum est. Secundo docet celandi modum: si autem
audierint principes, ut veritatem taceat, et falsum non dicat. Prov. 10: qui moderatur labia sua prudentissimus est.
Tertio ponitur petitionis complementum: venerunt ergo omnes principes ad jeremiam. Prov. 11: qui ambulat
fraudulenter, revelat arcana; qui autem amicus est, caelat amici commissum.
|#3 Lectio 3
Hic ponitur petitionis observatio, in vestibulo non missus in lacum, secundum petitionem suam.
|+39 Capitulus 39
|#1 Lectio 1
Hic ponitur instructio reliquiarum populi, post ipsius populi captivitatem. Et dividitur in tres partes. In prima
ponitur captivatio; in secunda reliquiarum conservatio, cap. 40: sermo qui factus est ad jeremiam a Domino;
tertio reliquiarum instructio, cap. 42: et accesserunt omnes principes bellatorum. Circa primum duo. Primo
ponitur populi captivatio; secundo quorumdam liberatio, ibi, et de plebe pauperum qui nihil penitus habebant.
Circa primum tria. Primo ponit obsidionem, et obsidebant. Isa. 29: circumdabo quasi sphaeram in circuitu tuo, et
jaciam contra te aggerem, et munimenta ponam in obsidionem tuam.
Secundo ponit captionem urbis: undecimo anno, mense quarto, scilicet Julio. Tamen combusta est mense quinto,
septima die mensis: sicut habetur 2 Reg. Ult.: quinta mensis. Contra 2 Reg. Ult.: dicitur, quod nona mensis. Et
potuit esse quod quinta die coeperunt homines fugere prae fame; et nona, civitas aperta est, custodibus ablatis. Et
quia primo ceperunt antemurale; et tunc habebant urbem quasi captam; et postea ceperunt urbem: unde sequitur:
sederunt in porta media, idest in medio duorum murorum; vel quae erat inter duas portas ex eadem parte
civitatis. Supra 1: ponet unusquisque solium suum in introitu portarum jerusalem, et super muros ejus in circuitu,
et super universas urbes Juda. Ponit etiam captionem regis designans fugam: cumque vidisset eos Sedecias rex
Juda, et omnes viri bellatores, fugerunt, et egressi sunt nocte de civitate per viam horti regis, et per portam quae
erat inter duos muros, qui conjungebantur muro civitatis juxta domum regis, et cingebant hortum regium, inter
quos erat et via, et porta secundum aequidistantiam ab utroque. Thren. 1: facti sunt principes ejus velut arietes
non invenientes pascua, abierunt absque fortitudine ante faciem subsequentis.
Et subjungit captionem: persecutus est autem eos exercitus chaldaeorum. Thren. 4: velociores fuerunt
persecutores nostri aquilis caeli. Tertio ponit captorum condemnationem: et primo regis, et principum, in
occisionem, et captum, regem, adduxerunt ad Nabuchodonosor, scilicet in sententiae pronuntiationem: et locutus
est ad eum judicia.
Ezech. 10: judicabo te judiciis adulterarum, et effundentium sanguinem. Et executionem sententiae principum, et
occidit. Sap. 6: potentes potenter tormenta patientur. Et oculorum caecitatem: oculos quoque Sedeciae eruit... Ut
duceretur in Babylonem. 4 Reg. 25, idem. Secundo condemnationem urbis in destructionem: domum quoque
regis, et domum vulgi succenderunt chaldaei igni. Thren. 2: praecipitavit omnia moenia ejus dissipavit
munitiones ejus. Tertio condemnationem plebis in transmigrationem: et reliquias populi transtulit Nabuzardan
Magister militum in Babylonem. Baruch. 4: delicati mei ambulaverunt vias asperas: ducti sunt enim ut grex
directus ab inimicis.
|#2 Lectio 2
76

