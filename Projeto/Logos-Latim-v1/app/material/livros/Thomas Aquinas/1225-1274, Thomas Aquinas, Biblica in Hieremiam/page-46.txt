insaniam te deduxerunt. Tertio resignat injunctum officium et dixi. Et primo abjicit officium, non recordabor,
idest, non cogitabo ulterius loqui ad populum. Nolebat enim margaritas ante porcos spargere. Matth. 7: nolite
sanctum dare canibus. Secundo officium abjectum resumit: et factus est quasi ignis; quanto enim magis quis
exterius a verbis abstinet, magis intus fervorem amoris sentit. Ps. 38: concaluit cor meum intra me, et in
meditatione mea exardescet ignis. In ossibus, in intimis mentis, defeci, a proposito, ferre non sustinens, interius
incendium, audivi enim contumelias multorum.
Hic conqueritur de officio assumpto, ex eo quod persecutiones sustinebat. Et primo ponitur adversariorum
persecutio: et primo ponit persequentium multitudinem, multorum, quibus resisti non potest.
Persequimini; in quo notatur ipsorum conjuratio.
Ponit etiam familiaritatem: ab omnibus viris qui erant pacifici mei; in quo notatur imminens periculum Abdias:
omnes viri foederis tui illuserunt tibi, invaluerunt contra te viri pacis tuae. Secundo ponitur prophetae
confortatio, ponens divinum auxilium: Dominus autem mecum, ad defendendum.
Isa. 50: Dominus Deus auxiliator meus, et ideo non sum confusus. Et ipsius officium: et idcirco cadent, quia
persequuntur. Isa. 40: deficient pueri, et laborabunt, et juvenes infirmitate cadent. Confundentur, quia opprobria
dixerunt, quia non intellexerunt, idest intelligere noluerunt, opprobrium, aeternae damnationis, vel futurae
captivitatis. Psal. 39: confundantur, et revereantur qui quaerunt animam meam ut auferant eam. Tertio ponitur
petitio: ubi captat benevolentiam, commendans justitiam, probator, idest approbator vel inquisitor et discussor:
scientiam, qui videt renes, quantum ad affectiones, et corda, quantum ad cogitationes. Supra 17: ego Dominus
scrutans cor, et probans renes, qui do unicuique juxta viam suam, etc.. Petit vindictam: videam, quaeso, ultionem
meam ex eis: assignat causam: tibi enim revelavi, non hoc ignoranti, sed totam causam meam in te ponens. Supra
11: tibi enim revelavi causam meam. Quarto ponitur gratiarum actio, cantate Domino. Psal. 71: quia liberavit
pauperem a potente, pauperem cui non erat adjutor.
|#3 Lectio 3
Hic plangit nativitatis suae ortum.
Sed objicitur contra hoc quod hic dicitur. Sanctorum enim est gloriari in tribulationibus, ut dicitur ad Rom. 5,
ergo videtur quod jeremias non debuerit pro tribulationibus in maledictionem prorumpere.
Praeterea dies creatura Dei est; maledicere autem creaturae Dei, est peccatum: ergo etc..
Praeterea dies transitorium quid est, et huic poenam maledictionis aptare stultum est: ergo etc..
Praeterea nullus debet innocenti maledicere; sed ille homo in hoc quod jeremiam non interfecit, innocens fuit:
ergo peccavit ipsi maledicendo.
Ad primum dicendum, quod tribulationes in se consideratae malae sunt inquantum contrariantur naturae bonae,
ut dicit Augustinus; et sic eas abhorrere naturali odio, peccatum non est. Si tamen propter eas ratio a sua
rectitudine deduceretur, hoc esset peccatum. Consideratae autem secundum quod promovent in bonum, sic sancti
in ipsis gloriantur, sicut infirmus in sectione per quam sanatur.
Ad secundum dicendum, et ad tertium, quod diei in sua natura consideratae non maledicit, quia hoc esset stultum
et peccatum, sed inquantum mala est, prout scilicet aliquid mali in ipsa accidit; sicut e contra dies festus agitur
propter aliquod bonum quod die illo accidit: et hoc significat, illa maledictio, Gregorius tamen respiciens ad
naturam ipsius diei dicit, quod ad litteram non potest intelligi. Et similiter dicendum ad ultimum, quod non
maledicit illis hominibus nisi inquantum relationem habent ad suum actum. Unde per hoc dat intelligere
horrorem suum, hyperbolice loquens, et taedium vitae suae propter angustias quas patiebatur.
Circa hoc ergo duo facit. Primo ponit maledictionem contra nativitatis tempus: maledicta dies.
Job 3: pereat dies in qua dictum est: conceptus est homo. Contra nativitatis nuntium: maledictus vir qui
annuntiavit patri meo, dicens: natus est tibi puer masculus et quasi gaudio laetificavit eum. Gen. 21: gaudium
fecit mihi Dominus, et quicumque audierit, corridebit mihi.
Et explicat maledictionis modum: sit homo ille ut sunt civitates quas subvertit Dominus. Isa. 25: posuisti
civitatem in tumultum, urbem fortem in ruinam. Et contra vitae ministrum, qui scilicet vitam conservavit: audiat
clamorem, scilicet mortis ut fieret mihi mater mea sepulcrum, quasi non computatus esset inter homines,
conceptus aeternus, qui scilicet numquam ad debitum partum pervenisset.
Job 3: quare non in vulva mortuus sum, egressus ex utero non statim perii. Secundo ponitur maledictionis ratio:
quare de vulva egressus sum? supra 15: vae mihi, mater mea, quare genuisti me virum rixae, virum discordiae, in
universa terra? 1 Mach. 2: vae mihi, ut quid natus sum videre contritionem populi mei, et contritionem civitatis
sanctae, et sedere illic cum datur in manibus inimicorum? nota super illo verbo, seduxisti me, Domine, et
seductus sum; fortior me fuisti, et invaluisti, quia Dominus seducit trahendo persuasionibus. 2 Cor. Ult.: cum
essem astutus, dolo vos cepi.
Alliciendo consolationibus. Apocal. 10: cum devorassem eam, amaricatus est venter meus.
Confortando promissionibus. Supra 4: ergo ne decepisti populum istum, et jerusalem, dicens: pax erit vobis? et
ecce pervenit gladius usque ad animam. Invalescit autem Dominus corrigendo.
Isa. 8: in forti manu sua erudivit me, ne irem in via populi hujus. A noxiis retrahendo.

46

