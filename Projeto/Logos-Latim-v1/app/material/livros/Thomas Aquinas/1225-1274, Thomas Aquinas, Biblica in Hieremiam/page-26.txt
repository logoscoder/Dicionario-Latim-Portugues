regnis eorum nullus est similis tui. Pariter insipientes, in divinis, fatui, in humanis. 1 ad Cor. 3: sapientia hujus
mundi stultitia est apud Deum.
|#3 Lectio 3
Hic ostendit differentiam quantum ad aeternitatem: et primo ostendit idolorum inceptionem quantum ad eorum
substantiam, quae de ligno facta sunt: doctrina vanitatis eorum, sapientum in gentibus, lignum, idest idolum de
ligno factum.
Ab hoc enim sapientia vana ipsorum cernitur. Et quantum ad argentea, argentum; et quantum ad aurea, aurum de
Ophir, opus, scilicet haec sunt, artificis, et opus manus; quasi etiam vile opus.
Ps. 113: simulacra gentium, argentum et aurum, opera manuum hominum. Et quantum ad eorum ornamenta,
hyacinthus: constat enim, illud quod factum est, incepisse. Baruch ult.
Opertis autem illis veste purpurea, extergunt faciem ipsorum propter pulverem domus, qui est plurimus inter eos.
Secundo proponit Dei aeternitatem, adjungens veritatem, et majestatem: quia Deus verus et sempiternus. Isa. 40:
Deus sempiternus, Dominus qui creavit terminos terrae, non deficiet. Et ex his concludit timorem: ab
indignatione ejus commovebitur terra; quasi dicat: etiam insensibilia ipsius iram sentiunt: non sustinebunt prae
timoris magnitudine. Ps. 17: commota est, et contremuit terra, fundamenta montium conturbata sunt.
|#4 Lectio 4
Hic ostendit differentiam quantum ad divinitatis veritatem: quam primo excludit ab idolis, ostendens in eis non
esse divinam operationem: sic ergo dicetis eis, cultoribus idolorum. Unde in Hebraeo, chaldaeo sermone
scriptum est: pereant, idest cultus eorum cesset Ps. 18: caeli enarrant gloriam Dei, et opera manuum ejus
annuntiat firmamentum. Secundo ostendit in Deo esse divinam operationem: et primo quantum ad creationem
essentialium partium mundi: qui facit terram, quantum ad infima, praeparat orbem, quantum ad summa. Prov. 3:
Dominus sapientia fundavit terram, stabilivit caelos prudentia. Ps. 103: extendens caelum sicut pellem, qui tegis
aquis superiora ejus. Secundo quantum ad passiones aeris, ut non solum priora a primis esse credantur, sicut
quidam Philosophi dicunt; sed etiam omnium auctor, quasi operans in omnibus.
Et primo quantum ad ea quae fiunt ex materia humida, sicut nubes, et pluviae: ad vocem, ad praeceptum, ab
extremitatibus, propter abundantiam aquarum in circuitu terrae. Secundo quantum ad ea quae fiunt ex materia
humida et sicca, fulgura: immutat ordinem, quia post fulgura frequenter sequitur pluvia. Tertio quantum ad ea
quae fiunt ex sicca materia: et educit de thesauris, de occultis causis, et locus in quibus generantur. Psal. 134:
educens nubes ab extremis terrae, fulgura in pluviam fecit.
|#5 Lectio 5
Hic concludit destructionem cultorum: et primo ponit idolatrarum ignominiam quantum ad stultitiam: stultus
factus est, apparuit, a scientia sua, qua idolum finxit. 1 Cor. 1: stultam fecit Deus sapientiam hujus mundi. Et
quantum ad confusionis poenam, confusus est. Ps. 96: confundantur omnes qui adorant sculptilia, et qui
gloriantur in simulacris suis. Et assignat causam ex idolorum falsitate: quoniam falsum est, vanitate, vana, et
finitione. In tempore visitationis suae peribunt. Sap. 14: quod factum est, cum illo qui fecit, tormenta patietur.
Secundo excludit Judaeorum gloriam: non est his similis pars Jacob. Psalm. 15: Dominus pars hereditatis meae,
et calicis mei, tu es qui restitues hereditatem meam mihi: quia felicitas cujuslibet est sua pars. Thren. 3: pars mea
Dominus, dixit anima mea, propterea expectabo eum. Virga hereditatis, quasi sceptrum ipsius, quia hereditarium
regnum ipsius est. Vel virga, quasi sors.
Deut. 32: pars autem Domini populus ejus, Jacob funiculus hereditatis ejus.
|#6 Lectio 6
Hic comminatur eis poenam, quia hanc dignitatem non servaverunt: et primo comminatur poenam; secundo
propheta petit misericordiam ibi, scio, Domine, quia non est hominis via ejus.
Circa primum tria. Primo comminatur poenam; secundo, poenae causam, ibi, quia stulte egerunt pastores; tertio,
poenae ordinem, ibi, vox auditionis ecce venit. Circa primum duo. Primo Dominus praesignat poenam
obsidionis: congrega, in urbe, de terra, de agris, confusionem, idest fructus tuos, qui sunt confusione digni. Supra
8: congregans congregabo eos, ait Dominus. Et poenam captivitatis: quia haec dicit Dominus: ecce ego longe
projiciam habitatores terrae in hac vice, quasi dicat: ulterius non parcam: ita ut non inveniantur, in urbe: vel quia
major pars mortua est. Thren.
Ult.: projiciens repulisti nos. Secundo populus ex hoc territus plangit futuram poenam: et primo in generali,
plangens poenam, vae mihi.
Infra 30: insanabilis fractura tua, quia pro peccatis. Et promittit patientiam: ego autem dixi: plane haec infirmitas
mea est, quasi pro peccatis mihi debita, et portabo illam, patienter. Mich. 7: iram Domini portabo, quoniam
peccavi ei.
Secundo in speciali quantum ad destructionem domorum: tabernaculum, quia domus ita facile sicut tentoria
destructa sunt, funiculi, quibus tentoria extenduntur.
26

