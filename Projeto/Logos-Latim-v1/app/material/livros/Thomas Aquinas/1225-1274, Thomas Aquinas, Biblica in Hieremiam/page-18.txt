Secundo comminatur poenam, primo excitans audientiam: ideo audite gentes, et cognoscite congregatio, omnium
nationum. Isa. 1: audite caeli, et auribus percipe terra. Secundo comminatur poenam: ecce ego. Isa. 3: fructum
adinventionum suarum comedet.
|#9 Lectio 9
Hic ponit sacrorum abusum, inquantum peccatis polluti, Deo sacrificia offerre praesumebant, quae propter hoc
accepta non erant: et circa hoc duo. Primo ex hoc quod non sunt accepta, designat ipsorum culpam. Et quantum
ad ea quae offerebantur in altare thymiamatis: ut quid mihi thus de Saba: regio ubi nascitur thus, calamum,
cinnamomum, quod ponebatur in thymiamate, cujus compositio habetur Exod. 34: longinqua, scilicet india.
Isa. 66: qui recordatur thuris, quasi qui benedicat idolo. Et quantum ad altare holocaustorum, holocaustomata.
Isa. 1: holocausta arietum et adipem pinguium et sanguinem vitulorum et agnorum et hircorum nolui. Secundo
ponit poenam. Propterea haec dicit Dominus isa. 3: corruet populus vir ad virum, et unusquisque ad proximum
suum.
|#10 Lectio 10
Hic describit aperte hostes venientes: et primo describit hostium conditionem; secundo populi incorrigibilitatem,
ibi, probatorem dedi te in populo meo robustum. Circa primum tria. Primo describit hostes gentem fortem
multitudine: gens magna, et armis, sagittam, crudelem, crudelis est quasi mare, ut et voce terreat et intentione: et
super equos ascendent praeparati quasi vir ad praelium. Infra 50: ecce populus veniet ab Aquilone, gens magna,
et reges multi consurgent a finibus terrae. Arcum et scutum apprehendent: crudeles sunt, et immisericordes.
Secundo ponit ex fama, Judaeorum timorem: audivimus famam ejus, dissolutae sunt manus nostrae: prae timore
nihil facere possumus. Ps. 47: ibi dolores ut parturientis. Et timoris effectum: nolite exire. Deut. 32: foris vastabit
eos gladius, et intus pavor. Tertio hortatur ad poenitentiae dolorem: filia populi mei, accingere cilicio. Supra 4:
super hoc accingite vos ciliciis, et ululate: quia non est aversa ira furoris Domini a vobis.
|#11 Lectio 11
Hic ostendit populi incorrigibilitatem: et primo inducit prophetae testimonium, probatorem, ut quasi experimento
discas eorum duritiam, dum eos flectere ad bonum non vales. Proverb. 27: diligenter agnosce vultum pecoris tui,
tuosque greges considera. Secundo ponit universale peccatum: omnes isti principes declinantes. Aes et ferrum;
quasi dicat: non solum sunt immundi, sed tecti sunt immunditia, sicut ferrum, et aes est immunditia argenti. Vel
ferrum propter duritiam, aes propter impatientiam, quia tremulum est. Job 40: ossa ejus velut fistulae aeris etc..
Ps. 13: corrupti sunt, et abominabiles facti sunt in studiis suis. Tertio ponit incorrigibilitatis exemplum: defecit
sufflatorium: argentum enim admixtum plumbo in fornace ponitur, et sufflante argentario faeces consumuntur et
argentum melioratur, sed plumbum minuitur. Isti autem positi in fornace tribulationis, consumpti malis quasi
plumbo, non sunt correcti. Frustra, verbum Dei, conflavit conflator, Deus, vel praedicator. Eccli. 2: in igne
probatur aurum et argentum, homines vero receptibiles in camino humiliationis. Quarto concludit reprobationis
argumentum: argentum reprobum.
Thren. Ult.: sed projiciens repulisti nos, iratus es contra nos vehementer.
Notandum, quod peccatum dicitur frigus, quia extinguit calorem dilectionis. Matth. 24: quoniam abundavit
iniquitas, refrigescet caritas multorum.
Quia congelat humorem devotionis.
Eccli. 43: frigidus ventus Aquilo flavit et gelavit chrystallus ab aqua. Quia retardat motum bonae operationis.
Prov. 20: propter frigus piger arare noluit, mendicabit ergo aestate, et non dabitur illi.
Item nota, quod quaedam sunt viae praeceptorum.
Psal. 118: viam mandatorum tuorum cucurri, cum dilatasti cor meum. Actionum. Thren. 3: scrutemur vias
nostras, et quaeramus, et revertamur ad Dominum. Virtutum. Prover. 4: viam sapientiae monstrabo tibi et ducam
te per semitas aequitatis. Doctorum. Ibid. 3: viae ejus viae pulchrae, et omnes semitae ejus pacificae.
Ipse Christus, joan. 14: ego sum via, veritas, et vita.
|+7 Capitulus 7
|#1 Lectio 1
Hic excludit tertium remedium in quo poterant confidere, scilicet de cultu divinae religionis; et primo quantum
ad templi sanctitatem; secundo quantum ad orationis devotionem, ibi, tu ergo noli orare pro populo hoc; tertio
quantum ad sacrificiorum oblationem, ibi, haec dicit Dominus exercituum Deus Israel. Circa primum duo. Primo
ponit quasi salubre consilium, ostendens veram fiduciam: sta in porta, ut saltem religione loci cogantur audire:
quasi dicat: alias audire contemnunt: bonas facite vias, actiones, studia, cogitationes, quibus deliberatis de
agendis. Isa. 40: dirigite viam, rectas facite in solitudine semitas Dei nostri.
Et primo ponit fructum: et inhabitabo.

18

