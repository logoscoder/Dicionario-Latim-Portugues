Isa. 50: veni, et non erat vir; vocavi, et non erat qui audiret. Et specialiter quantum ad fertiles regiones, quae
minus vacuari debebant. Aspexi, et ecce carmelus desertus. Isa. 1: terra vestra deserta, civitates vestrae
destructae sunt.
Secundo confirmat per Domini sententiam: et primo ponit misericordiae admixtionem: haec dicit Dominus...p
consummationem non faciam, ut scilicet omnes moriantur, sicut dixerat de decem tribubus. Isa. 9:
consummationem et abbreviationem Dominus Deus exercituum faciet in medio omnis terrae. Secundo ponit
sententiae dominationem: lugebit; terra: quasi dicat: sterilis erit, sicut florens dicitur ridere; vel quasi
compassione, hyperbolice. Isa. 24: luxit, et defluxit terra, et infirmata est: defluxit orbis, et infirmata est altitudo
populi terrae. Tertio divinae sententiae firmitatem, cogitavi. Isa. 14: hoc consilium quod cogitavi super omnem
terram, et haec manus extenta super universas gentes. Dominus exercituum decrevit; et quis poterit infirmare?
|#9 Lectio 9
Hic ostendit effectum destructionis in plebe Judaeorum: et primo ponit timorem, qui significatur ex desertione
urbium: equitis, scilicet chaldaei. Isa. 21: a facie gladiorum fugerunt, a facie gladii imminentis, a facie arcus
extenti, a facie gravis praelii. Et quantum ad inhabitationem montium: ingressi sunt ardua.
Infra 48: relinquite civitates et habitate in petra, habitatores Moab, et estote quasi columba nidificans in summo
ore foraminis. Secundo ponit spei frustrationem ab idolis: tu autem vastata quid facies? cum vestieris. Ad
similitudinem meretricis quae parat se ut placeat amatoribus, ita ornabant aras idolorum ut eis placerent stibio,
idest unguento crocei coloris, quo mulieres supercilia tingunt, sicut dicitur 4 Reg. 9, quia: jezabel depinxit oculos
suos stibio, et ornavit caput suum etc.. Prov. 7: occurrit illi mulier in ornatu meretricio etc.. Et ab amicis,
praecipue Aegyptiis, in quibus confidebant. Contempserunt.
Thren. 1: omnes amici ejus spreverunt eam. Tertio ponit dolorem sicut in partu, vocem puerperae, quae primo
filium parit, et gravius dolet. Et sicut in morte filii, inter morientes. Psal. 47: ibi dolores ut parturientis, etc..
Notandum, quod multiplex est circumcisio: scilicet mentis a pravis cogitationibus. Lev. 26: donec erubescat
incircumcisa mens eorum. Cordis a pravis affectionibus. Roman. 2: circumcisio cordis in spiritu non littera. Oris
a pravis locutionibus.
Exod. 6: incircumcisus labiis ego sum.
Auris a detractionibus et pravis verbis. Infra 6: incircumcisae aures eorum, et audire non possunt.
Carnis, significans circumcisionem a carnalibus concupiscentiis. Genes. 17: circumcidetis carnem praeputii
vestri, ut sit in signum foederis inter me et vos.
Item notandum, quod lavatur cor aqua baptismatis Ezech. 16: lavi te aqua, et emundavi sanguinem tuum ex te.
Lacrymis compunctionis.
Ps. 6: lavabo per singulas noctes lectum meum, lacrymis meis stratum meum rigabo. Vino divini amoris. Gen.
49: lavabit in vino stolam suam, et in sanguine uvae pallium suum. Lacte divini sermonis. Cant. 5: oculi ejus
sicut columbae super rivulos aquarum, quae lacte sunt lotae. Ardore correctionis. Isai. 4: si abluerit Dominus
sordem filiarum sion, et sanguinem jerusalem laverit de medio ejus in spiritu judicii, et in spiritu ardoris.
Sanguine dominicae passionis. Apoc. 7: laverunt stolas suas, et candidas eas fecerunt in sanguine agni.
|+5 Capitulus 5
|#1 Lectio 1
Hic excludit remedia in quibus confidere poterant: et primo hominum sanctitatem; secundo regiae urbis
fortitudinem, cap. 6: confortamini; tertio divini cultus religionem, cap. 7: verbum quod factum est ad jeremiam a
Domino, dicens etc..
Circa primum duo. Primo ostendit eorum malitiam in generali; secundo prosequitur vitia in speciali, ibi, super
quo tibi propitius esse potero? circa primum duo. Primo ostendit culpam; secundo comminatur poenam, ibi,
idcirco percussit eos leo de sylva.
Circa primum duo. Primo ostendit malitiam praelatorum: secundo subditorum, ibi, ego autem dixi etc.. Circa
primum duo. Primo proponit Dominus universalem populi malitiam quantum ad pravitatem actionis: virum,
etiam unum, facientem judicium, idest juste se habentem ad proximum suum, secundum regulam justi judicii,
quaerentem fidem, idest fideliter agere; et propitius ero ei, non tantum propter decem, sicut dixit Abraham de
sodomitis, Gen. 18. Sed poterat dici: non est qui faciat bonum, non est usque ad unum: Psal. 13: et quantum ad
perversitatem actionis in his, si qua bona exterius videbantur: quod si etiam, vivit Dominus, dixerint; et hoc falso
jurabunt: quia in corde Dominum non venerabantur, sicut ore ostendebant; vel quia ad litteram perjurabant.
Supra 4: jurabis, vivit Dominus, in veritate, et in judicio, et in justitia. Isa. 29: populus hic labiis me honorat, cor
autem eorum longe est a me. Secundo propheta confirmat Domini sententiam: et primo ponit sententiae
veritatem: Domine, oculi mei respiciunt fidem, idest quod rectum est; quasi dicat: recte judicasti. Prov. 16:
omnes viae hominum patent oculis ejus, spirituum ponderator est Dominus. Hab. 1: mundi sunt oculi tui ne
videas malum, et respicere ad iniquitatem non poteris. Secundo adjungit populi incorrigibilitatem, quia nec

13

