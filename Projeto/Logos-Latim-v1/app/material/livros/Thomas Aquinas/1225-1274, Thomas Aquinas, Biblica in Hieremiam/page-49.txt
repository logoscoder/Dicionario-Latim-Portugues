Isa. 14: omnes reges gentium, universi dormierunt in gloria, vir in domo sua; tu autem projectus es de sepulcro
tuo, quasi stirps inutilis, pollutus, et obvolutus cum his qui interfecti sunt gladio, et descenderunt ad fundamenta
laci.
De illo autem joakim diversa in diversis inveniuntur 4 enim Reg. 24, dicitur, quod immisit Dominus latrunculos
vicinarum gentium contra ipsum, qui interfecerunt ipsum; et dormivit cum patribus suis. 2 vero Paral. 36, dicitur,
quod ascendit contra eum rex Babyloniae, et duxit eum in Babyloniam quasi captivum. Josephus autem dicit,
quod cum ingressus esset civitatem Nabuchodonosor, vel Nabuzardam, fregit pactum, et interfecit multos
juvenes, cum quibus et joakim. Hic autem dicitur, quod fuit insepultus. Et ideo ad concordiam omnium horum
sciendum est, quod iste joakim substitutus fuit a Pharaone joatham fratri suo, et regnavit post cum rege Aegypti.
Tandem VIII anno regni ejus, venit Nabuchodonosor contra eum, et tradidit se sibi. Et factus est ei tributarius
duobus annis. In decimo autem anno rebellavit. Unde Nabuchodonosor venit contra eum, et captivum ducebat in
Babyloniam: cui in via confoederatus est, et reversus est in jerusalem.
Sed Nabuzardam, congregatis latrunculis vicinarum gentium, intravit jerusalem, et frangens pactum, interfecit
eum: quo sepulto in sepulcris regiis a populo terrae, Nabuzardam indignatus fecit eum effodi, et projici bestiis
devorandum. Secundo contra principes ipsius ponens eorum contritionem: ascende Libanum, montem templi, in
basan, quae subjacet monti jerusalem. Isa. 40: super montem excelsum ascende tu qui evangelizas sion.
Amatores, principes et defensores.
Ponens etiam hujus rationem ex inobedientia: locutus sum ad te in abundantia tua, idest quando bonis a me
traditis abundabas. Supra 6: audite vocem tubae. Et dixerunt, non audiemus.
Et ex antiqua consuetudine: haec est via, scilicet inobedientia, ab adolescentia, scilicet a tempore quo egressa est
de Aegypto. Isa. 48: transgressorem ex ventre vocavi te. Supra 2: a saeculo confregisti jugum meum, rupisti
vincula mea, et dixisti: non serviam. Et ponit contritionis modum et ordinem: omnes pastores tuos, idest
principes, pascet ventus, dispersionis in captivitatem, amatores, Aegyptii. Oseae 12: ephraim pascit ventum, et
sequitur aestum. Tertio comminatur contra ipsam civitatem regalem, confusionem: et tunc confunderis... Quae
sedes in Libano, in quo designatur superbia. Roman. 6: quem ergo fructum habuistis tunc in illis in quibus nunc
erubescitis? et dolorem. Quomodo congemuisti cum venissent tibi dolores, quasi dolores parturientis?
praeteritum pro futuro. Psal. 47: ibi dolores ut parturientis.
|#3 Lectio 3
Hic ponitur comminatio contra jechoniam: et primo comminatur captivitatem: secundo sterilitatem, ibi, terra,
terra, terra. Circa primum duo.
Primo ponitur captivitatis comminatio quia comminatur dignitatis amissionem, et divini auxili destitutionem: si
fuerit jechonias filius joakim regis Juda annulus in manu: quantumcumque in loco murato ut, quamvis rex populi
mei; evellam, privando ipsum dignitate sua, et auxilio meo. Apocalyp. 2: amovebo candelabrum tuum de loco
suo, nisi poenitentiam egeris. Comminatur etiam hostium servitutem: et dabo te. Thren. 1: dedit me Dominus in
manu de qua non potero effugere. Comminatur etiam captivitatem: et mittam. Baruch 3: quid est, Israel, quod in
terra inimicorum es? inveterasti in terra aliena.
Secundo ponitur comminationis admiratio: numquid vas fictile, atque contritum vir iste jechonias? quasi, nullam
soliditatem virtutis, vel potentiae habens, voluptate, quia Dominus in ipso non delectatur.
Eccli. 21: cor fatui quasi vas confractum et omnem sapientiam non tenebit.
|#4 Lectio 4
Hic comminatur sterilitatem, quae nec tenebit fructum praesentis prosperitatis: terra, terra, terra, quasi dicat: ex
quo homines non audiunt, saltem insensibilia obediant. Vel est methonimia, continens pro contento. Et dicit ad
majorem expressionem; vel propter tres partes terrae. Deut. 32: audiat terra verba oris mei. Scribe, quasi
sententiam, quae scripto traditur, ut in memoria conservetur.
Supra 17: peccatum Juda scriptum est stylo ferreo in ungue adamantino. Sterilem, quia mente non concipiet ea
quae sibi forent utilia.
Non prosperabitur, in operibus suis. Erit etiam sterilis, quantum ad fructum successionis in dignitate regali. Nec
enim erit vir, qui sit purus homo: Christus enim de semine ejus fuit; sed fuit Deus et homo, Matth. 1. Nec illo
regnandi modo rex fuit, sed regnat aeternaliter ad dexteram Dei patris.
Potestatem habeat, quasi regiam. Quia zorobabel nepos ejus, rex populi non fuit. Infra 36: non erit ex eo qui
sedeat super solium David etc..
Nota super illud, nolite flere super mortuum, quod non multum plorandum est super mortuum propter planctus
inutilitatem. Eccli. 38: ne dederis in tristitia cor tuum, sed repelle eam a te.
Propter mortis communitatem. 2 Reg. 14: omnes morimur, et quasi aquae dilabimur in terram, quae non
revertuntur. Propter culpae immunitatem.
Sapien. 4: raptus est ne malitia mutaret intellectum illius, aut ne fictio deciperet animam illius. Propter laboris
quietem. Apocalyp. 14: amodo jam dicit spiritus ut requiescant a laboribus suis. Propter gloriae consecutionem.

49

