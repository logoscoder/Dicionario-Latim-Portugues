Item notandum, quod verbum Dei dicitur ignis, quia illuminat. Psal. 118: lucerna pedibus meis verbum tuum.
Quia inflammat. Psal. 104: eloquium Domini inflammavit eum.
Quia infirma penetrat. Infra 20: et factus est sermo Domini in corde meo quasi ignis aestuans, claususque in
ossibus meis. Hebr. 4: vivus est sermo Dei, et efficax, et penetrabilior omni gladio ancipiti, et pertingens usque
ad divisionem animae ac spiritus, compagum quoque ac medullarum, et discretor cogitationum et intentionum
cordis. Quia liquefacit. Psal. 147: emittet verbum suum, et liquefaciet ea; flabit spiritus ejus, et fluent aquae.
Quia consumit inobedientes.
Isa. 30: labia ejus repleta sunt indignatione, et lingua ejus quasi ignis devorans.
Joan. 15: si non venissem, et locutus non fuissem eis, peccatum non haberent. Nunc autem excusationem non
habent de peccato suo.
|+6 Capitulus 6
|#1 Lectio 1
Hic excludit secundum remedium in quo confidere poterant, scilicet in fortitudine urbis regiae, cujus
destructionem prophetat in hoc capite: et circa hoc facit duo. Primo ponitur civium praeparatio, scilicet ad
resistendum, confortamini, ut designet quomodo se invicem, advenientibus hostibus, exhortabuntur. Vel irrisorie
dicit. Fili beniamin, quia jerusalem in sorte illius tribus erat quantum ad superiorem partem; sed quantum ad
inferiorem, in tribu Juda. Josue 15: ascenditque per convallem filii ennon ex latere jebusaei ad meridiem: haec
est jerusalem. Et in thecua clangite buccina, et super bethatarem, loca munita prope jerusalem. Supra 4: levate
signum in sion. Secundo ponit ipsius civitatis destructionem, ibi, speciosae et delicatae assimilavi filiam sion. Et
primo ponitur conditio hostium vastantium, sub quibusdam metaphoris; secundo describuntur aperte et expresse,
ibi, haec dicit Dominus. Circa primum duo. Primo describit urbis obsidionem; secundo congressionem, ibi,
sanctificate super eam bellum. Circa primum tria. Primo describitur civitatis pulchritudo: speciosae. Quantum ad
decora aedificia et multitudinem habitantium, delicatae, quantum ad fertilitatem terrae. Ezech. 16: similam et
mel et oleum comedisti, et decora facta es vehementer nimis. Secundo describitur obsidio: ad eam venient
pastores, metaphorice, principes chaldaeorum quasi ubertate pascuorum illecti. Infra 12: pastores multi demoliti
sunt vineam meam, conculcaverunt partem meam.
Fixerunt, ad obsidionem urbis. Tertio describitur exercitus debita ordinatio pascet, idest gubernabit, sub manu,
potestate: diversis enim turmis, diversi principes erant.
|#2 Lectio 2
Hic ponitur congressio ad capiendam urbem: et circa hoc tria ponit. Primo congrediendi praeceptum, sanctificate,
idest formate; vel sanctum ostendite et justum, quasi Dei voluntate assumptum.
Et est vox principum ad milites. Michaeae 3: si quis non dederit in ore quippiam, sanctificant super eum
praelium. Secundo ponitur congredientium desiderium, quod ostenditur in tribus.
In mutua exhortatione. Surgite, vox militum adinvicem, ascendamus, ad impugnandum, quamvis in monte sitam:
et quia non retrahuntur temporis importunitate neque calore diei, in meridie, neque horrore noctis, in nocte: et
quia conqueruntur de temporis brevitate: vae nobis quia declinavit dies, in qua erat tempus aptum ad bellandum.
Longiores: quanto enim sol magis appropinquat ad zenith capitis, tanto fit longior umbra in parte opposita.
Isa. 10: confortamini, adhuc dies est, ut in Nobe stetur. Sed secundum Glossam, vae nobis, dicitur ex persona
populi timentis noctis insidias, quia etiam in meridie resistere vix valebat. Tertio ostendit aggrediendi modum:
quia haec dicit Dominus; quasi, secure possumus pugnare, quia Domini praeceptum est: caedite lignum, ad
faciendas machinas, fundite aggerem, quem fecerant ad defensionem murorum suorum, destruentes ipsum: vel
fundite, erigentes terram in acervum ad ponendas munitiones contra civitatem. Habac. 1: ipse super omnem
munitionem ridebit, et comportabit aggerem, et capiet eam.
|#3 Lectio 3
Hic ponit obsidionis causam ex culpa: et circa hoc tria. Primo ponit malitiae universalitatem: haec est civitas
visitationis, quasi correctione digna, omnis calumnia, omnis calumniandi modus. Psal. 54: non defecit de plateis
ejus usura et dolus.
Secundo cordis obdurationem: sicut frigidam facit cisterna aquam suam, et ita conservat quasi illaesam a calore.
Supra 2: foderunt sibi cisternas dissipatas, quae continere non valent aquas.
Tertio peccati continuitatem. Iniquitas. Isa. 59: vastitas et contritio in viis eorum: viam pacis nescierunt etc..
Infirmitas, quasi poena respondens praedictis duabus culpis.
|#4 Lectio 4
Hic ostendit destructionem: et circa hoc tria.

16

