Dominus dabit benignitatem, et terra nostra dabit fructum suum. Per proximorum conversionem. Joan. 15: ut
eatis, et fructum afferatis, et fructus vester maneat.
Item notandum, quod sequitur aliquis Christum per carnis integritatem. Apoc. 14: virgines enim sunt, et
sequuntur agnum quocumque ierit.
Per cordis intentionem. Philip. 3: sequor si quo modo comprehendam. Per tribulationis passionem. 1 Petr. 2:
Christus passus est pro nobis vobis relinquens exemplum, ut sequamini vestigia ejus. Per mandatorum
observationem job 23: vestigia ejus secutus est pes meus, viam ejus custodivi et non declinavi ex ea. Per gloriae
receptionem. Eccli. 25: magna gloria est sequi Dominum; longitudo enim dierum assumetur ab eo.
|+18 Capitulus 18
|#1 Lectio 1
Hic ostendit obstinationem ipsius populi quasi per experimentum: et primo quia contemnunt praedicationem;
secundo quia persequuntur praedicatorem, ibi, et dixerunt: venite, et cogitemus contra jeremiam cogitationes.
Circa primum duo.
Primo ponitur praedicatio revocans eos ad poenitentiam; secundo ponitur contemnentium desperatio, ibi, qui
dixerunt: desperavimus: post cogitationes enim nostras ibimus. Circa primum duo.
Primo designat Dominus prophetae revelationis locum: in domum figuli, ut ex ipsius operis similitudine
prophetia sumeretur: in quo significatur quod descendenti in considerationem suae infirmitatis, verba Domini
revelantur. Prov. 3: cum simplicibus sermocinatio ejus. Descendi, accessi in inferiorem partem civitatis, ubi
hujusmodi artifices morabantur. Secundo ponitur revelatum verbum.
Et primo ponit similitudinem; secundo ex similitudine sumit rationem, ibi, repente loquar adversus gentem.
Circa primum duo. Primo ponitur factum figuli, unde similitudo sumitur, ponens vasis destructionem: et ecce
ipse faciebat opus super rotam, Eccl. 58: figulus sedens ad opus suum, et convertens pedibus suis rotam, qui in
solicitudine positus est semper propter opus suum, et innumera est omnis operatio ejus. Et destructi vasis
restaurationem: conversusque fecit illud vas alterum. Sapien. 15: figulus mollem terram premens, laboriose fingit
ad usus nostros unumquodque vas, et de eodem luto fingit quae munda sunt in usum vasa, et similiter quae his
sunt contraria. Secundo ponit similitudinis adaptationem: et factum est verbum Domini ad me. Et primo ponitur
quaestio: numquid sicut figulus iste non potero vobis facere, domos Israel? isa. 64: et nunc Domine, pater noster
est tu, nos vero lutum; et fictor noster tu, et opera manum tuarum omnes nos. Secundo responsio: ecce sicut
lutum: sapien. 7: in manu ipsius et nos, et sermones nostri, et omnis sapientia, et operum scientiae disciplina.
|#2 Lectio 2
Hic sumit rationem ex praedicta similitudine.
Sed objicitur contra id quod dicitur hic, illud quod habetur Num. 23: non est Deus ut homo ut mentiatur, neque
ut filius hominis ut mutetur. Sed hoc non potest esse sine mendacio, quod aliquis dicat futurum quod non
eveniat, neque sine mutatione, si poenitentiam agat.
Ergo etc..
Ad quod dicendum quod est duplex prophetia secundum Hieronymum in Glossa super Matth. Cap. 1, scilicet
praedestinationis in his quae non dependent ex libero arbitrio, sed tantum ex Dei dispositione, quae immutabilis
est; et ideo hanc necesse est omnibus modis evenire. Alia est praescientiae de his etiam quae libero arbitrio non
subjacent, sed procedunt a Deo secundum quod Deus praescit finaliter eventum uniuscujusque rei.
Et sic etiam sententia divina non mutatur, facta mutatione in homine, sed non in Deo. Et ideo poenitentia
accipitur non secundum mutationem divinae dispositionis, sed divinae sententiae prolatae secundum causas
inferiores. Et ideo dicit, repente, et subito, loquens de Deo ad similitudinem hominis: dicitur enim aliquis repente
loqui, quando sine praemeditatione loquitur. Hoc autem convenit quando tantum ad praesens, omissa futuri
consideratione, respicit.
Circa hoc ergo duo facit. Primo ponit divinae sententiae revocabilitatem in malis, ponens sententiae
pronuntiationem, ut eradicem, auferendo omnem firmitatem. Supra 1: constitui te hodie super gentes, et super
regna, ut evellas, et destruas, et disperdas, et dissipes, et aedifices, et plantes. Et sententiae revocationem: si
poenitentiam egerit gens illa a malo suo...
Agam et ego poenitentiam. Oseae 11: conversum est in me cor meum, pariter conturbata est paenitudo mea. Et in
bonis, ponens sententiae promulgationem, et subito. Job 22: si reversus fueris ad omnipotentem, aedificaberis, et
longe facies iniquitatem a tabernaculo tuo. Et revocationem, si fecerit malum. Ezech. 18: si averterit se justus a
justitia sua, et fecerit iniquitatem juxta omnes abominationes quas operari solet impius numquid vivet? omnes
justitiae ejus quas fecerat, non recordabuntur: in praevaricatione qua praevaricatus est, et in peccato suo quod
peccavit, in ipsis morietur. Secundo inducit cognitionem: et primo proponit excogitatam poenam: nunc ergo dic
viro Juda...p haec dicit Dominus, ecce ego fingo, sicut figulus, malum, poenae. Isa. 45: ego Dominus faciens
pacem, et creans malum. Secundo concludit poenitentiam: revertatur unusquisque a via sua mala, et vias, opera,
studia, cogitationes, dirigite, recta facite.
42

