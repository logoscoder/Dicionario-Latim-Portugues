Supra 15: divitias tuas, et thesauros in direptionem dabo gratis in omnibus peccatis tuis, et in omnibus terminis
tuis. Idest, cum malitia tua ita consummata fuerit ut filii patres imitentur, in omnibus locis idola colentes, tunc
fortitudinem tuam, et omnes thesauros tuos in direptionem dabo. Et bonorum quae pertinent ad cultum idolatriae,
excelsa tua, in quibus idola colebant.
Ezech. 6: ecce ego inducam super vos gladium, et disperdam excelsa vestra, et demoliar aras vestras, et
confringentur simulacra vestra, et dejiciam interfectos vestros ante idola vestra. Comminatur etiam captivitatem:
relinqueris, o jerusalem, ab hereditate, a populo tibi subjecto. Vel, o gens, a terra, dum in captivitatem ibis.
Thren. 1: quomodo sedet sola civitas plena populo, facta est quasi vidua domina gentium, princeps provinciarum
facta est sub tributo? comminatur et servitutem: et servire faciam te inimicis tuis.
Deut. 28: servies inimico tuo quem immittet tibi Dominus, in fame, et siti, et nuditate, et omni penuria; et ponet
jugum ferreum super cervicem tuam, donec te conterat. Et tangens proximam poenae causam, scilicet divinam
iram, quae est voluntas puniendi: quoniam ignem succendisti.
Deut. 32: ignis succensus est in furore meo, et ardebit usque ad inferni novissima.
Secundo tangit aliam causam, scilicet fiduciam impunitatis: maledictus homo qui confidit in homine.
Promittebant autem sibi impunitatem ex tribus.
Primo ex potentia amicorum, scilicet Aegyptiorum: et hanc primo tollit. Secundo ex multitudine divitiarum, et
hanc, ibi, perdix fovit quae non peperit.
Tertio ex incredulitate divinarum comminationum; et hanc ibi, ecce ipsi dicunt ad me; ubi est verbum Domini?
circa primum duo. Primo ponit discretionem eorum qui confidunt in Domino et in hominibus; secundo inducit
discretionis auctorem ibi, pravum est cor hominis. Circa primum duo. Primo ponitur maledictio eorum qui
confidunt in auxilio humano, ubi ponit maledictionem: maledictus, quasi malo addictus. Et ponit carnem
brachium, idest fortitudinem; in quo ponitur spei irrationabilitas, quia per carnem signatur humana fragilitas. Et a
Domino recedit; in quo ostenditur ratio maledictionis: licet enim confidere in homine sub Deo, non tamen ut
relinquatur Deus. Et hoc dicitur propter Judaeos, qui, Deo contempto, in Aegyptiis spem ponebant. Isa. 31: vae
qui descendunt in Aegyptum ad auxilium, in equis sperantes, et habentes fiduciam super quadrigis, quia multae
sunt, et super equitibus, quia praevalidi sunt; et non sunt confisi super sanctum Israel, et Dominum non
requisierunt.
Psalm. 145: nolite confidere in principibus, in filiis hominum, in quibus non est salus. Et ponit maledictionis
similitudinem: erit enim quasi myricae, quae viles habentur. Simmachus: quasi lignum infructuosum in
solitudine. Non videbit: quia ante liberationem de captivitate, fere omnes mortui sunt. Sed habitabit; in quo
ostenditur horror loci captivitatis, non quod in se malus esset, sed eis qui in servitute opprimebantur, in siccitate,
in deserto, quod non colitur, sed est sicci aeris, qui facit arbores infructuosas, salsuginis, quantum ad siccitatem
terrae, ex adustione humoris a sole. Ps. 106: posuit flumina in desertum, et exitus aquarum in sitim. Secundo
ponitur benedictio eorum qui confidunt in divino auxilio.
Et primo ponit benedictionem: benedictus vir qui confidit in Domino, et erit Dominus fiducia ejus, ut scilicet in
quocumque confidit, confidendi ratio sit Deus. Ps. 2: cum exarserit in brevi ira ejus, beati omnes qui confidunt in
eo. Isa. 30: beati omnes qui expectant eum. Secundo ponit similitudinem sumptam ex arbore, primo quantum ad
radicum firmitatem: et erit quasi lignum, in quo figuratur firmitas divinae protectionis. Ps. 1: et erit tamquam
lignum quod plantatum est secus decursus aquarum, quod fructum suum dabit in tempore suo. Secundo quantum
ad foliorum viriditatem: et erit folium; in quo significabitur prosperitas temporalis, et viror spiritualis.
Proverb. 11: justi quasi virens folium germinabunt.
Tertio quantum ad fructuum ubertatem; in quo significatur copia bonorum operum: nec aliquando desinet facere
fructum. Apocal. 21: per menses singulos reddens fructum suum. Et quia Judaei possent dicere, non posse fieri
discretionem praemiorum pro diversitate cogitationum; ideo consequenter inducit hujus discretionis auctorem. Et
primo ponit quaestionem, pravum est, idest multis malitiis involutum. Proverb. 20: sicut aqua profunda, sic
consilium in corde viri, sed homo sapiens exhauriet illud. Secundo ponit responsionem: et ponit duo quae
sufficientem faciunt discretionem judicii: scilicet scientiam: ego Dominus scrutans corda; quantum ad
cogitationes, renes, quantum ad affectiones.
Rom. 8: qui scrutatur corda scit quid desideret spiritus, quia secundum Deum postulat pro sanctis. Et justitiam:
qui do unicuique iuxta viam suam, quantum ad cordis dispositionem, fructum, quantum ad opus exterius. Isa. 3:
dicite justo, quoniam bene, quoniam fructum adinventionum suarum comedet.
|#2 Lectio 2
Hic tangit secundum, unde scilicet spes impunitatis proveniebat, scilicet divitiarum abundantiam: et primo tangit
fiduciam malorum, quae est in divitiis, sub similitudine perdicis, quae ova aliena furatur, et super ea incubat, et
tandem a pullis deseritur, tangens, injustam congregationem, perdix fovit, et exponit: fecit divitias, et non in
judicio. Habac. 2: vae ei qui multiplicat non sua. Usquequo et aggravat contra se densum luctum.
Et ipsarum amissionem: in dimidio dierum suorum derelinquet eas: quia in juventute morietur: vel quia adhuc
ipso vivente eas amittet, diripientibus chaldaeis. In novissimo, idest in divino judicio, vel in morte, quando
invenientur ei divitiae nihil profuisse, erit insipiens, idest apparebit.
40

