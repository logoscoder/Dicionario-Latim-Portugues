enim isa. 40, dicitur: quis consiliarius ejus fuit? volebant debilitare comminationes prophetarum, ne eis
crederetur, quasi divina consilia ignorantibus: perverse intelligentes, quia per verbum illud non excluditur
cognitio divini consilii per revelationem, sed per humani ingenii comprehensionem, et vidit, quasi praesens,
consideravi, quasi absens. Matth. 22: erratis nescientes Scripturas. Secundo ostendit eorum falsitatem: et primo
quantum ad falsam promissionem, ponens poenam: ecce turbo, dispergens captivatos tempestas gravis
afflictionis, super caput impiorum, quibus pacem promittebant: unde constat eos non esse bonos prophetas.
Deuter. 18: quod in nomine Domini propheta ille praedixerit, et non evenerit, hoc Dominus non est locutus. Psal.
96: ignis ante ipsum praecedet et inflammabit in circuitu inimicos ejus.
Et excludit misericordiam: non revertentur. Isa. 55: sic erit verbum quod egredietur de ore meo: non revertetur ad
me vacuum, sed faciet quaecumque volui, et prosperabitur in his ad quae misi illud. Et inducit poenae effectum:
in novissimis, quando poenas sustinueritis, intelligetis per experimentum. Psalm. 9: cognoscetur Dominus judicia
faciens. Secundo quantum ad praesumptam auctoritatem: non mittebam. Supra 14: non misi eos, et non praecepi
eis, neque locutus sum ad eos. Tertio quantum ad falsam probationem: si stetissent in consilio meo, sicut veri
prophetae, avertissem, populum, vel ipsos prophetas.
Supra 15: si converteris, convertam te.
|#7 Lectio 7
Hic ponit alium modum deceptionis per somnia: et circa hoc tria. Primo inducit probans divinum testimonium,
ostendens testem idoneum, quia habet scientiam remotorum: e vicino, ut tantum quae in caelis sunt cognoscam,
ubi sedes mea dicitur; vel etiam bona, et non mala quae a me longinqua sunt. Sap. 8: attingit a fine usque ad
finem fortiter, et disponit omnia suaviter. Et quia habet scientiam occultorum: et si occultabitur vir in
absconditis, cogitationum vel locorum. Eccl. 16: non dicas: a Deo abscondar, et ex summo quis mei
memorabitur? et probat utrumque: numquid non caelum et terram, et ita non est a mea cognitione remotum,
impleo? quasi interius penetrans; et ita non est mihi occultum. Isa. Ult.: caelum mihi sedes est, terra autem
scabellum pedum meorum. Audivi. Eccl. 34: vana spes et mendacium viro insensato, et somnia extollunt
imprudentes. Secundo increpat deceptionis vitium quantum ad culpae continuitatem: usquequo istud? Psal. 4:
filii hominum usquequo gravi corde, ut quid diligitis vanitatem, et quaeritis mendacium? et quantum ad
intentionem operis vel operantis: qui volunt facere ut obliviscatur populus meus nominis mei. Ezech. 23:
violabant me ad populum meum propter pugillum hordei, et fragmen panis, ut interficerent animas quae non
moriuntur, et vivificarent animas quae non vivunt, mentientes populo meo, etc.. Tertio inducit verae doctrinae
praecepta: propheta qui habet somnium narret; quasi dicat, quicumque gradus prophetalis visionis. Rom. 12:
unicuique sicut Deus divisit mensuram fidei. Et ponit rationem: quid paleis ad triticum? quasi dicat: verba mea
sunt triticum ad reficiendum. Supra 14: inventi sunt sermones tui, et comedi eos; et factum est mihi verbum tuum
in gaudium et laetitiam cordis mei. Psal. 118: quam dulcia faucibus meis eloquia tua, super mel ori meo.
Et ignis, ad accendendum. Psal. 118: ignitum eloquium tuum vehementer. Et iterum 104: eloquium Domini
inflammavit eum. Malleus, ad emolliendum dura corda. Oseae 6: propter hoc dolavi in prophetis, et occidi eos in
verbis oris mei. Et ideo non sunt miscenda spinis. 2 Cor. 6: quae societas luci ad tenebras; aut quae conventio
Christi ad belial.
|#8 Lectio 8
Hic recolligit tres modos deceptionis. Et primus est ex Scripturae depravatione: qui furantur verba mea, quasi ad
alium sensum quam prophetae veri voluerint. Joan. 10: qui non intrat per Ostium in ovile ovium, ille fur est et
latro.
Secundus est ex verborum fictione: ad prophetas, idest contra eos, qui assumunt linguas suas, fingentes verba.
Supra 9: docuerunt linguas suas loqui mendacium, ut inique agerent laboraverunt.
Tertius est ex somniorum adhaesione: ecce ego ad prophetas somniantes mendacium... In miraculis, ampullosis
verbis. Isa. 56: videntes vana, dormientes, et amantes somnia.
|#9 Lectio 9
Hic comminatur contra prophetarum irrisiones; sicut enim Isaiae temporibus irridebant: manda, remanda,
expecta, reexpecta, etc.. Isa. 28, ita modo verbum quod Isaias adinvenerat quasi ad designandum poenae
gravitatem, scilicet onus Domini, irridebant. Unde circa hoc tria facit. Primo increpat irridentem populum,
comminans poenam quantum ad interrogantes: si interrogaverit, irrisorie, dices ad eos: vos estis onus, ut per quae
quis peccat per haec et torqueatur. Sapient. 11. Isa. 1: facta sunt mihi molesta, laboravi sustinens, etc.. Et
quantum ad colloquentes: et propheta. Ps. 88: visitabo in virga iniquitates illorum, et in verberibus peccata
eorum. Secundo prohibet irrisiones verborum: et primo ponitur praeceptum, in quo ostenditur modus loquendi:
haec dicetis.
Et prohibetur irrisio: quia onus Domini... Onus erit, idest pro verbis suis gravi poenae obligatur.
Matth. 12: ex verbis tuis justificaberis, et ex verbis tuis condemnaberis. Et assignatur irrisionis ratio, et
pervertistis; quasi dicat: ideo prohibeo, quia in derisum pervertistis. Et concludit.
52

