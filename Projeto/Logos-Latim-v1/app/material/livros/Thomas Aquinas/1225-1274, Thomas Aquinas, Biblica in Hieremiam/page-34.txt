Circa primum duo. In prima ponitur populi afflictio, quae est orationis occasio, in secunda ponitur prophetae
cum Deo disceptatio, ibi, si iniquitates nostrae. Circa primum duo. Primo ponit prophetiae titulum, hoc est
verbum, interioris revelationis, quod factum est de sermonibus, exterius annuntiandis, siccitatis, quae imminente
captivitate eis supervenit. Vel de sermonibus siccitatis, idest de siccitate sermonibus digna. Secundo prosequitur
siccitatis incommodum: et primo quantum ad afflictionem hominum, quantum ad potus penuriam, ponens
tristitiam: luxit Judaea, afflicta siti. Isa. 24: luxit vindemia, et infirmata est vitis, et ingemuerunt omnes qui
laetabantur corde. Portae, judices qui in portis sedebant, corruerunt, a pristina laetitia, obscuratae sunt, idest
involutae tenebris tribulationis. Thren. 2: defixae sunt in terra portae ejus, perdidit, et contrivit vectes ejus. Vel
quia prae nimia siccitate muri dissolvebantur, et ita cadentibus portis, propter aquae defectum reparari non
poterant. Clamor, conquestionis et planctus. Isa. 24: clamor erit super vino in plateis, deserta est omnis laetitia,
translatum est gaudium terrae. Et assignat tristitiae causam: majores miserunt minores suos ad aquam.
Isa. 41: egeni et pauperes quaerunt aquas, et non sunt, lingua eorum siti aruit. Et quantum ad sterilitatem terrae,
plagam in possessionibus: confusi sunt, et afflicti, et operuerunt capita sua, in signum confusionis. Supra 12:
confundemini a fructibus vestris propter iram furoris Domini. Et in cultoribus: quia non venit.
Joel. 1: confusi sunt agricolae, ululaverunt vinitores super frumento et hordeo, quia periit messis agri, vinea
confusa est, et ficus elanguit.
Secundo ponit afflictionem sylvestrium animalium, quantum ad cervos: nam et cerva in agro peperit, et reliquit;
quae multum circa custodiam filiorum solicitatur.
Job 39: numquid nosti tempus partus ibicum in petris, vel parturientes cervas observasti? et quantum ad onagros.
Et onagri, qui tamen diu sitim sustinent: psalm. 103: expectabunt onagri in siti sua: in rupibus, in quibus magis
stat ventus, traxerunt, in sitis refrigerium, quasi dracones, qui propter sitim ventum trahunt.
Supra 2: onager assuetus in solitudine, in desiderio animae suae attraxit ventum amoris sui.
|#2 Lectio 2
Hic incipit orare ad Deum pro populo: et primo inducit argumentum misericordiae ex divina conditione; secundo
ex prophetarum praenuntiatione, ibi: et dixi a, a, a; tertio, ex pristina populi dilectione, ibi, numquid projiciens
abjecisti Judam? circa primum duo. Primo ponit prophetae orationem, in qua proponit tria, misericordiam
confitens: si iniquitates nostrae responderint, in poenam. Isa. 59: multiplicatae sunt iniquitates nostrae coram te,
et peccata nostra responderunt nobis etc.. Ps. 45: adjutor in tribulationibus quae invenerunt nos nimis. Deinde
proponit constantiam: quare quasi colonus futurus es in terra? ac si dicat: indignum constantiae tuae est ut
vineam tuam relinquas, quasi colonus alienum agrum, quasi viator, domum tuam, quasi viator nocturnum
hospitium. Quare futurus es quasi vir vagus? hereditatem tuam, quasi homo vagus, et indeterminatae mansionis,
proprium habitaculum.
Supra 12: reliqui domum meam dimisi hereditatem meam. Proponit etiam potentiam: et fortis qui non potest
salvare; quasi dicat: indecens est potentiae tuae ut non salves quos semel in protectionem suscepisti. Num. 14:
dicent Aegyptii: non poterat introducere populum in terram pro qua juraverat: idcirco occidit eos in solitudine. Et
proponit ei debitam esse illorum curam: tu autem in nobis, quasi in hereditate, et nomen tuum, sicut sub nomine
regis, subditi defenduntur. 2 corinth. 6: inhabitabo in illis, et inambulabo inter eos, et ero illorum Deus, et ipsi
erunt mihi populus. Et concludit: ne derelinquas nos, ne tua constantia et potentia blasphemetur.
Psalm. 26: ne derelinquas me, Domine, neque despicias me, Deus salutaris meus.
Secundo ponitur Domini responsio: haec dicit Dominus.
Et primo proponit culpam: qui dilexit movere pedes, affectus, propter inconstantiam in bono, et de malo in
malum. Prov. 7: mulier vaga, quietis impatiens, nec valens in domo consistere pedibus suis. Vel mittens in
Aegyptum pro auxilio. Isa. 30: Aegyptus frustra et vane auxiliabitur.
Ideo clamavi super hoc: superbia tantum est; quiesce. Secundo comminatur poenam: tunc recordabitur, poenam
inferens. Psal. 88: visitabo in virga iniquitates eorum, et in verberibus peccata eorum. Tertio excludit remedia: et
primo orationum. Et dixit Dominus: noli orare pro populo isto in bonum. Supra 7: tu ergo noli orare pro populo
hoc, nec assumas pro eis laudem et orationem, et non obsistas mihi: quia non exaudiam te. Secundo jejunii, cum
jejunaverint. Isa. 58: quare jejunavimus, et non aspexisti; humiliavimus animas nostras, et nescisti? tertio
sacrificii. Si obtulerint, Malach. 1: non est mihi voluntas in vobis, dicit Dominus exercituum, et munus non
suscipiam de manu vestra.
|#3 Lectio 3
Hic sumit argumentum a prophetarum praenuntiatione: et primo ponitur prophetae allegatio, a, a, a, pro triplici
poena, quam immediate tetigerat.
Prophetae, falsi, pacem veram, diuturnam, et non simulatam ab hostibus. Supra 4: ergo ne decepisti populum
istum, et jerusalem dicens: pax erit vobis? et ecce pervenit gladius usque ad animam. Secundo ponitur Domini
responsio: et dixit Dominus. Et primo ostendit prophetarum falsitatem quantum ad actionem quam assumunt:
non misi, ad exequendum, non praecepi, injungendo officium, neque locutus sum, inspirando prophetiae donum.
Infra 23: non mittebam prophetas, et ipsi currebant; non loquebar ad eos, et ipsi prophetabant. Et quantum ad
34

