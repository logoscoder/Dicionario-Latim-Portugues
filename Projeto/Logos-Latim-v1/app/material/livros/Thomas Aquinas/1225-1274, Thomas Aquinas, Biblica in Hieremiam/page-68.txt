Exod. 20: ego sum Dominus Deus tuus, fortis, zelotes, visitans iniquitatem patrum in filios in tertiam et quartam
generationem eorum qui oderunt me. Et prorumpit in potentiae condemnationem, ex quo potentia in
misericordiae justitiam vertitur: fortissime, inquantum omnia sustentat. Hebr. 1: portans omnia verbo virtutis
suae. Job 9: si fortitudo quaeritur, robustissimus est. Magne, inquantum virtutem ejus multitudo creaturarum non
exhaurit, quin infinita adhuc producere possit, potens, ad omnia faciendum.
Sapient. 12: subest enim tibi cum volueris, posse.
Dominus exercituum, quantum ad gubernationem, et praecipue rationalium, caelestium, terrestrium et
infernorum. Job 25: numquid est numerus militum ejus? secundo ostendit perfectionem scientiae, primo
communicans scientiae perfectionem: magnus consilio, idest perfectus in sapientiae dispositione, et
incomprehensibilis cogitatu, humano. Job 36. Ecce Deus magnus vincens scientiam nostram. Rom. 11: o altitudo
divitiarum sapientiae et scientiae Dei. Quam incomprehensibilia sunt judicia ejus, et investigabiles viae ejus.
Secundo ponit justitiae executionem: cujus oculi aperti sunt super omnes vias filiorum Adam. Job 34: oculi ejus
super vias hominum, et omnes gressus eorum considerat.
|#4 Lectio 4
Hic ponit poenam Judaeis inflictam ex divina justitia: quae ut ostendatur justa, tria facit. Primo ponit
beneficiorum exhibitionem in liberatione miraculosa: usque ad diem hanc, tua signa complentur.
Vel tua fortitudo in salutem Israel, et aliorum apparet. Ps. 77: fecit mirabilia in terra Aegypti, in campo thaneos.
Et in habitatione opulenta: et dedisti eis terram hanc. Lev. 20: possidete terram eorum quam dabo vobis in
hereditatem, terram fluentem lacte et melle. Secundo ponit ingratitudinem: et ingressi sunt. Deut. 32: incrassatus
est dilectus, et recalcitravit: incrassatus, impinguatus, dilatatus, dereliquit Deum factorem suum, et recessit a Deo
salutari suo. Isa. 1: filios enutrivi, et exaltavi; ipsi autem spreverunt me. Tertio poenae inflictionem: et evenerunt.
Habac. 1: ipse super omnem munitionem ridebit, et comportabit aggerem, et capiet eam.
|#5 Lectio 5
Hic miratur divinam jussionem: et tu dicis mihi...p eme agrum? quod mirum est, cum non sit nunc tempus
emendi. Ezech. 7: qui emit non laetetur, et qui vendit non lugeat: quia ira super omnem populum ejus.
|#6 Lectio 6
Hic ponitur Domini responsio. Et primo proponit potentiam suam: numquid mihi difficile erit omne verbum?
Gen. 18: quare risit Sara uxor tua dicens: numquid vero paritura sum anus? num Deo quicquam est difficile?
secundo ostendit ex tali potentia juste inflictam poenam, praedicens poenam: propterea haec dicit Dominus.
Supra 19: erunt domus jerusalem, et domus regum Juda sicut locus tophet, immundae.
Et subjungit culpam, ostendens culpae continuitatem: erant enim facientes malum in oculis meis ab adolescentia
sua, quando exierunt de Aegypto. Supra 3: peccavimus nos, et patres nostri ab adolescentia nostra usque ad diem
hanc. Ostendens etiam culpae universalitatem: quia in furore, et in indignatione mea facta est mihi civitas haec a
die qua aedificaverunt eam. 1 Paral. 11: propter malitiam. Isa. 3: a planta pedis usque ad verticem non est in eo
sanitas.
Supra 21. Posui faciem meam super civitatem hanc in malum, et non in bonum, ait Dominus.
Ostendens etiam culpae gravitatem quantum ad divinum contemptum, et verterunt ad me terga, per
inobedientiam, ad modum contemnentium. Zach. 7: verterunt ad me scapulas recedentes, et aures suas
aggravaverunt, ne audirent. Quantum ad sacrilegium in pollutione templi: et posuerunt idola.
Supra 11: quid est quod dilectus meus in domo mea fecit scelera multa? et quantum ad sacrilegium junctum
homicidio: et aedificaverunt excelsa.
Psal. 105: immolaverunt filios suos, et filias suas Daemoniis. Tertio promittit misericordiam.
Et primo tangit desperationem: et nunc propter ista, haec dicit Dominus: quia quantum ad omnia potens sum:
sicut potenter punivi, ita potenter liberabo. Dicitis, desperando, quod tradatur, supra 15: qui ad gladium, ad
gladium; et qui ad famem, ad famem; et qui ad captivitatem, ad captivitatem. Secundo ponit promissionem: ecce
ego vos: et primo promittit revocationem. Congregabo: Ezech. 36: tollam quippe vos de gentibus, et congregabo
vos de universis terris, et adducam vos in terram vestram. Et promittit revocatis securitatem: et habitare eos
faciam confidenter.
Supra 23: in diebus illis salvabitur Juda, et Israel habitabit confidenter. Secundo promittit reversis prosperitatem:
et primo quantum ad bona spiritualia; secundo quantum ad temporalia, ibi, et plantabo eos in terra ista.
Circa primum tria. Primo promittit sanctitatem, scilicet obedientiam ad Deum: et erunt mihi in populum.
Apoc. 21: ipsi populus ejus erunt, et ipse Deus cum eis erit eorum Deus. Et concordiam ad proximum: et dabo
eis cor unum.
Act. 4: multitudinis credentium erat cor unum et anima una. Secundo sanctitatis firmitatem: et feriam eis pactum
sempiternum, et non desinam eis benefacere, quantum ad fructum sanctitatis quem tetigerat, timorem quantum
ad sanctitatis donum.

68

