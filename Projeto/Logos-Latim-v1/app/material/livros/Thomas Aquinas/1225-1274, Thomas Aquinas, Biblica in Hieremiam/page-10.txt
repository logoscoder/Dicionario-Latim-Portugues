|#4 Lectio 4
Hic revocat eos a poena captivitatis: et primo revocat; secundo ostendit revocationis causam, ibi, ego autem dixi.
Circa primum duo. Primo ponit revocationem; secundo revocatorum responsionem, ibi, et assumam vos, unum
de civitate, et duos de cognatione, et introducam vos in sion.
Circa primum duo. Primo revocat illos de decem tribubus, vocans ad revertendum, contra Aquilonem, ubi captivi
tenentur in terra Assyriorum. Psal. 102: non in perpetuum irascetur, neque in aeternum comminabitur. Et ad
peccata recognoscendum, verumtamen scito. Dispersisti vias tuas alienis, quasi multis idolis. Supra 2: vide vias
tuas in convalle, scito quid feceris. Secundo illos de duabus tribubus convertimini, poenitendo, revertentes, ad
me. Vel revertentes, a captivitate. Oseae 2: et erit in die illa, dicit Dominus, vocabit me vir meus, et non vocabit
ultra baalim.
|#5 Lectio 5
Hic ponit revocatorum responsionem: et primo duarum tribuum, promittens eis restitutionem patriae: unum de
civitate, quia dispersi erant, vel quia non omnes reversi. Ezech. 36: tollam quippe vos de gentibus, et congregabo
vos de universis terris, et adducam vos in terram vestram.
Et reintegrationem justitiae in emendatione praelatorum: et dabo vobis pastores juxta cor meum, et pascent vos
scientia, quantum ad fidem, doctrina, quantum ad mores. Isa. 1: restituam judices tuos ut fuerunt prius, et
consiliarios tuos sicut antiquitus. Tertio quantum ad augmentationem gloriae, quam signat ex praeteritorum
oblivione: cumque multiplicati fueritis...
Non dicent ultra: arca testamenti Domini: quasi pro nihilo computabunt illud in quo modo gloriamini: quia arca
absconsa fuit nec inventa; sicut dicitur 2 Mach. 1. Ex futurorum promissione: in tempore illo vocabunt
jerusalem, totam, quod completum fuit in fama sanctitatis in qua habebatur, sicut dicitur 1 Mach. 3. Ezech. 43:
locus solii mei, et locus vestigiorum pedum meorum, ubi habito in medio filiorum Israel in aeternum.
Et quantum ad cultus ampliationem: et congregabuntur omnes gentes, ex omnibus aliqui: undique enim
veniebant orare in jerusalem. Vel intelligitur de conversione gentium ad fidem Christi.
Ps. 85: omnes gentes quascumque fecisti, venient, et adorabunt coram te Domine. Secundo ponit conversionem
decem tribuum: in diebus illis ibit domus Juda ad domum Israel: quia et ex illis qui redierunt, duabus tribubus
adjuncti sunt. Quod notatur in hoc quod dicit: venient simul. Infra 50: in diebus illis, et in tempore illo, ait
Dominus, venient filii Israel, ipsi, et filii Juda simul, ambulantes et flentes properabunt, et Dominum Deum
suum quaerent. Quidam tamen exponunt totum hoc de ultimis temporibus.
|#6 Lectio 6
Hic assignat causam revocationis: et primo ponit quaestionem, quomodo? idest, quid potest movere quod tot
bona tibi conferam, cum in tot peccatis sis? in filiis, idest in multitudine filiorum, exercituum gentium, idest ubi
ab antiquo exercitus congregabantur, sicut usque hodie, propter ejus delicias. Psal. 105: pro nihilo habuerunt
terram desiderabilem. Item psalm. 15: funes ceciderunt mihi in praeclaris; etenim hereditas mea praeclara est
mihi. Secundo ponit responsionem, et dixi; idest, praevidens bona quae facies, haec tibi promitto. Psalm. 88: ipse
invocabit me: pater meus es tu, Deus meus et susceptor salutis meae.
|#7 Lectio 7
Hic ponit reversionis fructus: et primo dicit necessitatem revocandi quantum ad ipsorum culpam, amatorem, non
virum. Oseae 3: vade, et dilige mulierem dilectam ab amico, et adulteram.
Quantum ad poenam, vox in viis. Infra 31: vox in excelso audita est, lamentationis, luctus, et fletus, Rachel
plorantis filios suos. Secundo ponit conversionis utilitatem: convertimini, ut supra, aversiones, quibus a Deo
aversi estis. Ps. 102: qui sanat omnes contritiones tuas. Isa. 45: convertimini ad me, et salvi eritis. Tertio ponit
eorum reversionem: et primo profitetur obedientiam: ecce venimus, sicut tu praecepisti.
Oseae 6: venite, revertamur ad Dominum, quia ipse cepit, et sanabit nos; percutiet, et curabit nos. Secundo
confitentur Dei magnificentiam, confitentes ipsius divinitatem: tu enim es. Exod. 15: iste Deus meus, et
glorificabo eum. Idolorum falsitatem: vere mendaces: quia non conferebant idola quae ibi colebamus, auxilium
quod sperabamus, nec habebant divinitatem quam praetendebant.
Isa. 28: posuimus mendacium spem nostram, et mendacio protecti sumus. Et divini cultus utilitatem: vere in
Domino Deo nostro salus Israel. Ps. 61: in Deo salutare meum, Deus auxilii mei, et spes mea in Deo est.
Tertio confitentur culpam et poenam ipsorum et patrum: confusio comedit laborem patrum nostrorum ab
adolescentia nostra. Infra 17: Domine, omnes qui te derelinquunt, confundentur; recedentes a te in terra
scribentur: quoniam dereliquerunt fontem aquarum viventium, Dominum.
Nota, quod Deus dicitur pater creatione. Matth. 11: confiteor tibi pater, Domine caeli et terrae.
Adoptione. Rom. 8: accepistis spiritum adoptionis filiorum Dei, in quo clamamus, abba pater.
Instructione. Isa. 38: pater filiis notam faciet veritatem tuam. Correctione. Proverb. 3: quem enim diligit
Dominus corripit, et quasi pater in filio complacet sibi.
10

