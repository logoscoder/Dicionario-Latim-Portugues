possit homo invenire rationem eorum quae fiunt sub sole. Quia nociva. 1 Cor. 8: scientia inflat, caritas vero
aedificat. Quia laboriosa. Eccl. 1: in multa sapientia multa indignatio; et qui addit scientiam, addit et laborem.
Item non debet gloriari in fortitudine, quia fragilis.
Job 6: nec fortitudo lapidum, fortitudo mea, nec caro mea aenea est. Quia frequenter inutilis. Eccl. 9: vidi sub
sole, nec velocium esse cursum, nec fortium bellum, nec sapientium panem, nec doctorum divitias, nec artificum
gratiam; secundum tempus, casumque in omnibus.
Quia non Domino acceptabilis. Psalm. 146: non in fortitudine equi voluntatem habebit, neque in tibiis viri
beneplacitum erit ei. Quia peccati occasio. Sap. 2: sit autem fortitudo nostra lex justitiae: quod enim infirmum
est, inutile invenitur.
Item non debet gloriari in divitiis, quia transitoriae.
Jac. 5: divitiae vestrae putrefactae sunt, et vestimenta vestra a tineis comesta sunt. Quia insufficientes. Prov. 17:
quid prodest stulto habere divitias, cum sapientiam emere non possit? quia verbum Dei impedientes. Matth. 13:
fallacia divitiarum suffocat verbum, et sine fructu efficitur.
Quia nocivae. Eccl. 5: divitiae congregatae in malum Domini sui.
|+10 Capitulus 10
|#1 Lectio 1
Hic ostendit populi dignitatem, ut ex hoc appareat eorum culpa gravior, et poena justior. Et dividitur in tres
partes. In prima ostendit eorum dignitatem ex divina majestate; in secunda ex divino foedere, cap. 11: verbum
quod factum est a Domino ad jeremiam; in tertia ex dimissa adhaesione, vel protectione, cap. 13: haec dicit
Dominus ad me. Circa primum duo. In primo ostendit dignitatem eorum in comparatione ad alios populos, ex
hoc ipso quod verbum Domini colebant; in secunda comminatur poenam, quia cultum Dei repulerunt per
idolatriam, ibi, congrega de terra confusionem tuam. Circa primum duo. Primo ostendit differentiam deorum;
secundo ex hoc concludit destructionem cultorum, ibi, stultus factus est omnis homo. Circa primum tria. Primo
discernit Deum verum a falsis diis, quantum ad dominii majestatem: secundo quantum ad durationis
aeternitatem, ibi, doctrina vanitatis eorum; tertio quantum ad divinitatis veritatem, ibi, sic ergo dicetis eis. Circa
primum duo. Primo ostendit idolorum vanitatem, et infirmitatem, secundo divinam majestatem, ibi, non est
similis tui, Domine. Circa primum duo.
Primo proponit praeceptum, ut non flectantur ad idolatriam, neque gentium imitatione, juxta vias; neque
caelestium magnitudine, a signis caeli nolite metuere, ita scilicet quod in eis divinitatem credatis; vel quod
necessitatem habeant super ea quae dependent ex libero arbitrio. Deut. 4: ne forte elevatis oculis ad caelum,
videas solem et lunam et omnia astra caeli, et errore deceptus adores ea, et colas quae creavit Dominus Deus ut
ministerium cunctis gentibus quae sub caelo sunt.
Secundo probat propositum, ponens idolorum vanitatem: leges populorum, quibus ad idolatriam se obligant,
vanae, quia inutiles, et sine veritate divinae scientiae. Sap. 13: vani sunt omnes homines in quibus non subest
scientia Dei. Et hanc vanitatem probat ex substantiae vilitate quantum ad materiam, quia lignum. Isa. 44: succidit
cedros, tulit ilicem, et quercum, quae steterat inter ligna saltus. Quantum ad causam efficientem principalem.
Opus manus; et instrumentalem, in ascia. Sap. 13: infelices sunt, et inter mortuos spes illorum est qui
appellaverunt deos opera manuum hominum, etc.. Isa. 44: fecit illud in angularibus, et in circino tornavit illud, et
fecit imaginem viri quasi speciosum hominem habitantem in domo. Quantum ad formam decoris. Argento.
Baruch ult.: ligna eorum polita a fabro, ipsa etiam inaurata, et inargentata, falsa sunt, et non possunt loqui. Et
compositionis, clavis, et malleis. Isa. 41: confortavit faber aerarius percutiens malleo, eum qui cudebat tunc
temporis, dicens: glutino bonum est: et confortavit eum clavis, ut non moveretur.
Probat etiam ex operis infirmitate, quia non habent operationem sensitivam, neque intellectivam: in
similitudinem palmae quae non intelligit, quamvis decora sit, et non loquentur, quantum ad actum rationis,
portata, scilicet ab aliis, quia incedere non valent, quantum ad operationem sensitivae animae. Ps. 113: os habent,
et non loquentur; oculos habent, et non videbunt; aures habent, et non audient; nares habent, et non odorabunt;
manus habent, et non palpabunt; pedes habent, et non ambulabunt; non clamabunt in gutture suo. Tertio
concludit intentum: nolite ergo timere: quaedam enim colebantur, ut bene facerent; quaedam, ne male. Isa. 41:
bene quoque, aut male si potestis facite, et loquemur, et videamus simul.
|#2 Lectio 2
Hic ostendit divinae dominationis majestatem: et primo ostendit singularem potentiam: magnus, in seipso, et
magnum nomen, in hominum opinione. Et ex hoc concludit timorem: quis non timebit? supra 5: me ergo non
timebitis, ait Dominus, et a facie mea non dolebitis? secundo ostendit suam singularem scientiam: et primo
excludens sapientiae aequalitatem: tuum est enim decus.
Apoc. 7: benedictio et claritas et sapientia et gratiarum actio, honor et virtus et fortitudo Deo nostro in saecula
saeculorum. Amen. Secundo ostendens eorum fatuitatem in comparatione ad divinam sapientiam; et in universis

25

