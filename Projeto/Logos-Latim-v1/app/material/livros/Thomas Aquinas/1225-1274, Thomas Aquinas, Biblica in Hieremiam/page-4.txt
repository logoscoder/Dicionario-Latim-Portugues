Quaeritur tertio de effectu sanctificationis. Et sciendum est, quod sanctificatio ordinatur contra immunditiam
peccati originalis, in quo est considerare reatum carentiae divinae visionis ex carentia debitae justitiae; et hunc
totaliter amovit, quantum pertinet ad impedimentum personae, licet nondum esset solutum pretium quo
amoveretur impedimentum naturae. Est etiam considerare fomitem, qui est pronitas ad omne malum; et hic
quidem manet, sicut habitus impeditus non inclinans ad id ad quod est: sed in aliis inclinabat ad veniale, quamvis
non ad mortale; in beata autem virgine ad neutrum horum.
Quarto quaeritur de comparatione gratiae sanctificationis ad gratiam sacramentalem. Et dicendum, quod
simpliciter praevalet gratia sanctificationis, quia post gratiam sacramentalem manet inclinatio ad peccatum
mortale. Sed secundum quid praevalet gratia sacramentalis, scilicet quo ad impressionem characteris et
hujusmodi.
Et dixi. Hic ponitur prophetae contradictio: et primo ponit suum stuporem, a, propter defectum vitae, a, propter
defectum scientiae, a, propter defectum eloquentiae.
Ezech. 4: et dixi, a, a, a. Secundo ponit stuporis rationem: et allegat defectum eloquentiae: ecce nescio loqui.
Exodi 4: non sum eloquens ab heri et nudius tertius. Et aetatem pueritiae: quia puer ego sum, unde non convenit
aetas mea praedicationis officio. Job 32: sperabam, quod aetas prolixior loqueretur, et annorum multitudo
doceret sapientiam. Eccl. 32: loquere major natu, docet enim te. Quare autem hic recusavit officium
praedicationis, ad quod Isaias se obtulit, isa. 6: ostendit Gregorius in Glossa illa: officium (inquit) praedicationis
alii laudabiliter appetunt, ad quod alii laudabiliter coguntur, etc.. Quia hic ex amore quo ferebatur in Deum,
damna contemplationis timebat, et ille per dilectionem proximi, salutem proximorum cupiebat. Nec tamen ille
ante purgationem se obtulit, nec iste pertinaciter recusavit.
Et dixit Dominus. Repellit hanc contradictionem.
Et quia ille allegabat pueritiam, promittit tria contra tres defectus puerorum. Pueri enim sunt inconstantes; et
contra hoc promittit constantiam: noli dicere, te excusando, ad omnia, exequendum.
Infra 10: non est hominis via ejus, nec viri est ut ambulet, et dirigat gressus suos.
Pr. 3: in omnibus viis tuis cogita illum, et ipse diriget gressus tuos. Item promittit eloquentiam contra hoc quod
pueri sunt elingues, et universa.
Sap. 10: sapientia aperuit os mutorum, et linguas infantium fecit disertas. Promittit audaciam contra timiditatem
puerorum: ne timeas quia tecum sum, ut eruam te, non quod angustiis careas, sed quod omnia patienter feras.
Psal. 12: non timebo mala, quoniam tu mecum es. Et misit Dominus. Hic offert prophetiae donum per modum
sacramenti. Unde primo ponitur actio: misit Dominus, imaginaria visione, ut humana membra videns puer non
expavesceret: per quam signatur liberalitas divinae bonitatis. Psalm. 103: aperiente te manum tuam, omnia
implebuntur bonitate. Non autem purgatur ante ignito calculo, ut Isaias: quia propter pueritiam et sanctificationis
gratiam peccata nulla habebat. Secundo ponuntur verba: et dixit ad me: quae tria continent.
Primo exprimit donum, ecce dedi. Psalm. 67: Dominus dabit verbum evangelizantibus, virtute multa. Secundo
ostendit gradum. Ecce constitui te super gentes, diversas, quibus praedicavit, quasi mediator inter ipsas et Deum.
Exod. 7: ecce constitui te Deum Pharaonis. Psalm. 17: constitues me in caput gentium. Tertio exponit officium:
ut evellas, mala quantum ad radicem, destruas, quantum ad malae ordinationis machinationem, disperdas,
malorum adunationem, dissipes, mali defensionem, aedifices bona quantum ad ordinem, plantes, quantum ad
radicem. Non enim indigent exteriori munimine quasi sepe. Eccl. 49: consecratus est propheta, evertere, eruere et
perdere, et iterum aedificare et renovare.
|#4 Lectio 4
Hic determinat materiam ad quam specialiter prophetandam constituitur: scilicet destructionem jerusalem, et
captivitatem populi. Et primo ostendit prophetiae certitudinem; secundo ostendit ipsam captivitatem ibi (cap.
32), et factum est. Circa primum tria. Primo ponitur prophetae excitatio ad videndum. Quid tu vides? quasi dicat:
ex quo propheta es, tuum est videre. 1 Reg. 9: qui nunc dicitur propheta, olim dicebatur videns. Secundo ponitur
visio: et dixi, virgam, quasi virgam in manu Domini paratam ad percutiendum, video, imaginaria visione. Thren.
1: vigilavit jugum iniquitatum mearum; in manu ejus convolutae sunt, et impositae collo meo. Quidam
intelligunt virgam vigilantem, virgam latronum ad attrahenda spolia de domibus per fenestras, dum ipsi vigilant
aliis dormientibus; sed primum melius.
Tertio ponitur expositio: et dixit, bene; quasi dicat: congruunt veritati. Vigilabo, solicitus ero. Isa. 55: verbum
quod egredietur de ore meo.
|#5 Lectio 5
Hic ponit ipsam destructionem civitatis: et primo ponitur excitatio ad videndum: quid tu vides? ut supra.
Secundo visio: et dixi: ollam succensam, quod signat combustionem civitatis, et faciem, fundum, Aquilonis,
unde ignis accendebatur. Ezech. 24: pone ollam super prunas vacuam, ut incalescat, et liquefiat aes ejus, et
confletur in medio ejus inquinamentum ejus, et consumatur rubigo ejus. Tertio ponitur expositio: et dixit
Dominus, et primo exponitur in generali: ab Aquilone, idest a rege Babylonis, qui ad Aquilonem erat respectu
terrae sanctae, habitatores terrae, jerusalem, vel aliarum adjacentium, quae per ipsum vastatae sunt. Infra 10:
4

