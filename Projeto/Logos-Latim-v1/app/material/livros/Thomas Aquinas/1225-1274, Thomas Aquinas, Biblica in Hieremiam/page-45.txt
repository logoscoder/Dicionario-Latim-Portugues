|#3 Lectio 3
Postquam dixerat praedicta in valle tophet ad populum, revertitur ad templum, ut annuntiaret ea populo qui
ipsum sequi noluit. Et planum est. Act. 7: dura cervice, et incircumcisis cordibus, et auribus, vos semper spiritui
sancto restitistis; sicut et patres vestris, ita et vos.
|+20 Capitulus 20
|#1 Lectio 1
Finita comminatione contra populum, incipit comminatio contra principes. Et primo ponitur comminatio
prophetae contra principes; secundo conspiratio principum contra prophetam, infra 26 cap.: in principio regni
joakim filii josiae regis Juda.
Circa primum duo. Primo comminatur contra principes Judaici populi; secundo contra illos, et alios, infra 25
cap.: verbum quod factum est ad jeremiam a Domino. Prima in duas.
In prima comminatur contra principes in summo dignitatis gradu constitutos; in secunda contra omnes
comminatur, infra 23 cap.: vae pastoribus qui dispergunt, et dilacerant gregem. Circa primum duo. Primo
comminatur contra summum in dignitate spirituali, scilicet contra summum sacerdotem; secundo contra
summum in dignitate temporali, scilicet contra regem, infra 21 cap.: verbum quod factum est ad jeremiam a
Domino.
Circa primum duo. Primo ponitur comminatio contra summum sacerdotem; secundo propter pericula quae ex
hoc prophetae imminebant, ponitur ipsius conquestio, ibi, seduxisti me, Domine.
Circa primum duo. Primo ponitur comminationis occasio ex prophetae persecutione: ubi ponitur persecutionis
ratio: prophetantem sermones istos, contra civitatem: hoc enim erat officium summi sacerdotis, ut scilicet falso
prophetantes corriperet.
Infra 29: dedit te Dominus sacerdotem pro jojade sacerdote, ut sis dux in domo Domini super omnem virum
arreptitium, et prophetantem, ut mittas eum in nervum, et in carcerem, etc..
Prophetae persecutio: et percussit... Et misit eum in nervum, in carcerem, genus tormenti ad detinendum
captivos, beniamin, quae ducebat in tribum beniamin; erat enim civitas sita in confinio duarum tribuum.
Superiori, quia forte plures erant portae ducentes in terram illam, in domo Domini: unde in illa porta exercebatur
judicium de prophetis, et de ministris templi, et ibi claudebantur in carcere. Thren. 3: circumaedificavit adversum
me ut non egrediar, aggravavit compedem meum. Et prophetae liberatio: cumque illuxisset in crastinum, eduxit
Phassur jeremiam de nervo.
Act. 4: factum est autem in crastinum, ut congregarentur principes eorum, et seniores, et Scribae in jerusalem.
Psalm. 67: qui educit vinctos in fortitudine. Secundo ponitur comminatio: et primo ponitur poenae designatio ex
immutatione nominis: et dixit ad eum: loquitur ad modum hominis timidi, qui undique circumspicit.
Prov. 10: pavor his qui operantur malum. Secundo ponitur poenae comminatio: quia haec dicit Dominus: et
primo quantum ad ipsius amicos: te, et omnes amicos. Ps. 77: sacerdotes eorum in gladio ceciderunt. Secundo
quantum ad subditos, ponens captivitatem hominum: et omnem Judam. Thren. 1: migravit Judas propter
afflictionem, et multitudinem servitutis; habitavit inter gentes, nec invenit requiem.
Et direptionem bonorum: et dabo universam substantiam civitatis hujus. Isa. 39: auferentur omnia quae in domo
tua sunt, et quae thesaurizaverunt patres tui usque ad diem hanc, in Babylonem. Non relinquetur quicquam, dicit
Dominus. Tertio quantum ad ipsius domesticos: tu autem Phassur, et omnes habitatores domus tuae, ibitis in
captivitatem... Et omnes amici tui quibus prophetasti mendacium; promittens prospera. Isa. 22: quasi pilam
mittet te Dominus in terram latam et spatiosam. Ibi morieris, etc.. Amos 7: filii tui, et filiae tuae in gladio cadent,
et humus tua funiculo metietur; et tu in terra polluta morieris, et Israel captivus migrabit de terra sua.
|#2 Lectio 2
Hic ponitur prophetae conquestio: et primo plangit injunctum officium, secundo nativitatis ortum.
Circa primum duo. Primo plangit injunctum officium propter consecutam irrisionem; secundo propter
persecutionem, ibi, audivi enim contumelias multorum.
Circa primum tria. Primo quasi conquerendo notificat injunctionis modum, seduxisti; idest occasionem
deceptionis ex verbis tuis accepi: credebam enim me prophetaturum contra gentes, et non contra Judaeos a
quibus persecutionem patior. Non autem vult imponere crimen deceptionis in Deum, quia blasphemaret.
Invaluisti, imponens officium mihi renitenti, ut supra 1. Et hoc praecipue quia fructum praedicationis suae non
vidit. Isa. 49: in vacuum laboravi, sine causa et vane fortitudinem meam consumpsi. Secundo proponit
praedicationis eventum, ponens irrisionem: factus sum in derisum...
Omnes subsannant rugatione nasi, irrisionem propalantes. Thren. 3: factus sum in derisum omni populo meo,
canticum eorum tota die. Et assignat rationem, ponens praedicationis verbum, quo arguebat aperte culpas, et
comminabatur poenas: quia jam olim loquor vociferans iniquitatem, et vastitatem, quae tamen nondum venit.
Isa. 16: his qui laetantur super murum cocti lateris, loquimini plagas suas. Et consequens opprobrium: et factus
est mihi sermo Domini in opprobrium, idest opprobrii causa. Act. 26: festus Paulo dixit: multae litterae ad
45

