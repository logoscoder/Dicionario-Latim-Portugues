captivavit vos. Habac. 2. Numquid non repente consurgent qui mordeant te, et suscitabuntur lacerantes te, et eris
in rapinam eis? et etiam divinam laudem, personate, in Psalteriis, et hujusmodi.
Secundo ponit liberationis ordinem: ecce ego adducam eos, describens reversionis terminum a quo, de terra
Aquilonis, et revertentium caetum, inter quos; quasi dicat: nullus vel aliqua corporis infirmitate a reditu
impedietur; hoc quia securi venient. Isa. 35: erit saliens sicut cervus claudus. Et etiam reversionis modum, in
fletu: quidam propter laetitiam reversionis, et quidam videntes terrae vastitatem. 1 esdr. 3: nec poterat quisque
cognoscere vocem clamoris laetantium, et vocem fletus populi.
Et in misericordia reducam eos, a rubore mentis.
Isa. 54: in miserationibus magnis congregabo te. Per torrentes aquarum, per quas navigantes faciliter vadunt, et
juxta eos sunt viae bonae; in quo excluditur labor itineris, et taedium. Prov. 3: ambulabis fiducialiter in via tua, et
pes tuus non impinget. Tertio assignat rationem ex paterno affectu, quo ad eos movetur: quia factus sum pater:
unde sicut pater non possum dimittere quin eorum miserear. Inter omnes enim populos primogenitus Israel.
Exod. 4: filiis autem joseph data sunt primogenita, sicut dicitur 1 Paral. 5, in quo ephraim Manassi praelatus est:
Gen. 48: unde relinquitur ephraim primogenitum esse.
|#3 Lectio 3
Hic ponitur divulgatio liberationis. Et primo excitat gentes ad attentionem. Audite, ut omnes in ipso confidant
qui taliter liberare potest. Isa. 49: audite insulae, et attendite populi de longe.
Secundo praenuntiat populi liberationem, non impediente divina indignatione, quia qui dispergit Israel
congregabit eum. Isa. 40: sicut pastor gregem suum pascet in brachio suo congregabit agnos, et in sinu suo
levabit, fetas ipse portabit.
Nec impediente detinentium potestate: redemit, quondam ab Aegyptiis, et de manu potentioris, scilicet chaldaei.
Psal. 71: liberavit pauperem a potente, et pauperem cui non erat adjutor.
Tertio promittit liberatis prosperitatem: et primo quantum ad omnes promittit religionis debitam observantiam: in
monte sion, non in bethel ad vitulos.
Isa. 51: qui redempti sunt a Domino revertentur, et venient in sion laudantes, et laetitia sempiterna super capita
eorum. Et temporalium bonorum affluentiam, ponens bonorum fertilitatem quantum ad terrae nascentia quae in
cibum nostrum producuntur, et condiuntur, quantum ad animalia. Et confluent, et laudabunt, Deum, super
frumento et vino. Genes. 27: frumento, vino, et oleo stabilivi eum. Et possidentium satietatem: eritque anima
eorum quasi hortus irriguus, qui pluviam non expectat. Hoc potest intelligi de bonis spiritualibus collatis per
Christum; quod nunc ex parte, in futuro ex toto complebitur.
Apoc. 7: non esurient, neque sitient amplius, neque cadet super illos sol, neque ullus aestus.
Et cordis laetitiam, quantum ad signa laetitiae: laetabitur virgo. Supra 30: egredietur de eis laus, voxque
ludentium, et multiplicabo eos etc..
Et quantum ad cessationem tristitiae: convertam luctum eorum in gaudium. Tob. 3: post tempestatem
tranquillum facis, et post lacrymationem et fletum, exultationem infundis. Secundo specialiter quantum ad
sacerdotes: inebriabo, idest abundanter satiabo, pinguedine, abundantia oblationum et sacrificiorum, et populus
adimplebitur, ut Deo offerre possit. Hoc autem spiritualiter intelligitur de pinguedine devotionis. Psal. 62: sicut
adipe et pinguedine repleatur anima mea, et labiis exultationis laudabit os meum.
|#4 Lectio 4
Hic ponitur gentium consolatio. Et primo inducit matris fletum: Rachel, quae fuit mater joseph, plorantis,
destructionem filiorum suorum.
Figurative loquitur, secundum quod dicitur hyperbolice, in parentes mortuos tristitiam redundare de filiorum
adversitate. Vel quia in Romana captivitate juxta sepulcrum Rachelis Judaei captivi ducti sunt, et venditi. Vel
quia figurative dicitur plorare pueros juxta se occisos, cum ipsa juxta bethleem sepulta sit, sicut habetur Gen. 35,
lamentationis, quae fit verbis dolorem exprimentibus, fletus, quantum ad emissionem lacrymarum, luctus,
quantum ad quamdam observantiam in expressione doloris, sicut fit in mutatione vestium, et hujusmodi. Supra 3:
vox in viis audita est, ploratus, et ululatus filiorum Israel: quoniam iniquam fecerunt viam suam, obliti sunt
Domini Dei sui. Excludit consolationis remedium: et nolentis consolari super eis, quia non sunt, reversi cum
aliis, quia ad nihilum redacti sunt. Oseae 13: consolatio abscondita est ab oculis meis, quia ipse inter fratres
dividet. Secundo impendit consolationis remedium: haec dicit Dominus: quiescat vox, quantum ad
lamentationem, oculi, quantum ad fletum.
Apoc. 21: absterget Deus omnem lacrymam ab oculis sanctorum: et mors ultra non erit, neque luctus, neque
clamor, neque dolor erit ultra: quia prima abierunt. Tertio promittit liberationis beneficium: et primo quantum ad
terminum a quo, quia merces, in quo ostenditur per meritum sanctorum patrum eos liberatos. Inimici, chaldaei.
Isa. 40: ecce merces ejus cum eo, et opus illius coram illo. Secundo quantum ad terminum ad quem: et est spes
novissimis ad significandum quod in novissimis temporibus revertentur ad veram fidem, et forte etiam ad terram
suam mortuo Antichristo. Proverb. 10: expectatio justorum laetitia, spes autem impiorum peribit.

64

