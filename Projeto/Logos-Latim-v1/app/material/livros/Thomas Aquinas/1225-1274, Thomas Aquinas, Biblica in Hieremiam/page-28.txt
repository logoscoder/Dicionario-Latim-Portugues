quod promittis. Deut. 27: et dicet omnis populus, amen. Tertio inducitur conclusio, ut scilicet observent: et dixit
Dominus. Isa. 40: exalta in fortitudine vocem tuam.
|#2 Lectio 2
Hic ostendit quomodo pactum transgressi sunt: et primo peccando in Deum; secundo peccando in prophetam,
ibi, tu autem, Domine, demonstrasti mihi, et cognovi. Circa primum duo.
Primo proponit culpam; secundo comminatur poenam, ibi, quamobrem haec dicit Dominus. Circa primum tria.
Primo ostenditur diligens admonitio, tum ex juratione, contestans, quasi adjurans; tum ex temporis continuitate,
in die qua eduxi, tum ex temporis opportunitate, mane consurgens, quando homo magis paratus est ad
intelligendum. Supra 7: et locutus sum ad vos mane consurgens, et loquens. Secundo ponitur inobedientis populi
transgressio: et non audierunt. Isa. 56: omnes in viam suam declinaverunt, unusquisque ad avaritiam suam, a
summo usque ad novissimum.
Tertio ponitur culpae aggravatio ex obstinatione: et induxi super eos: quia nec per poenas, nec per beneficia,
quae in pacto legis continebantur eis indicto correcti sunt. Prov. 1: quia vocavi, et renuistis; extendi manum
meam, et non fuit qui aspiceret; despexistis omne consilium meum, et increpationes meas neglexistis: ego
quoque in interitu vestro ridebo et subsannabo, cum vobis id quod timebatis advenerit. Ex conjuratione: inventa
est conjuratio; quasi dicat: omnes communiter peccant, ac si ad hoc conjurassent: est enim conjuratio, consensus
juramento firmatus ad aliquid faciendum. Isa. 8: omnia quae loquitur populus iste conjuratio est. Et ex
consuetudine, reversi sunt. Oseae 7: reversi sunt ut essent absque jugo, facti sunt quasi arcus dolosus.
Quarto inducitur conclusio: irritum fecerunt. Oseae 6: ipsi autem sicut Adam transgressi sunt pactum, ipsi
praevaricati sunt in me. Prov. 2: reliquit ducem pubertatis suae, et pacti Dei sui oblita est.
|#3 Lectio 3
Hic contra incorrigibilem culpam comminatur inevasibilem poenam: et primo ponitur poena, ecce ego. Isa. 24:
qui explicuerit se de fovea, tenebitur laqueo. Secundo excludit evasionis remedia: et primo quod non juvabuntur
orationibus propriis fusis ad Deum: clamabunt ad me, et non exaudiam eos. Proverb. 1: invocabunt me, et non
exaudiam. Et fusis ad idola: et ibunt civitates Juda. Isa. 45: nescierunt qui levant signum sculpturae suae, et
rogant Dominum non salvantem. Et adjungit idolorum multitudinem: secundum numerum enim civitatum
tuarum erant dii tui, Juda. Ezech. 16: fecisti prostibulum in cunctis plateis, ad omnem caput viae aedificasti
signum prostitutionis tuae. Supra 2 idem.
Neque etiam orationibus alienis: tu ergo noli orare pro populo hoc, et ne assumas pro eis laudem, ut me quasi
misericordem laudans, ad misericordiam provoces. 1 Reg. 16: usquequo tu luges Saul, cum ego projecerim eum,
ne regnet super Israel? supra 7 idem. Secundo quod non juvabuntur sacrificiorum oblationibus, assignans
reprobationis rationem: quid est quod dilectus? scilicet populus Juda, in domo, in templo colens ibi idola. Ezech.
8: fili hominis, putas ne vides tu quod isti faciunt, abominationes magnas, quas domus Israel facit hic, ut procul
recedant a sanctuario meo? et ponit sacrificiorum reprobationem: numquid carnes? scilicet animalium
immolatorum.
Heb. 10: impossibile est sanguine hircorum et taurorum auferri peccata. Tertio ostendit quod non juvabuntur
propriis viribus: et circa hoc duo. Primo commemorat pristinam gloriam: olivam uberem, quantum ad
abundantiam ramorum, in quo signatur multitudo populi, pulchram, quantum ad virorem coloris, in quo
prosperitas florens, et virtus animi virens, fructiferam, quantum ad copiam fructuum, in quo abundantia bonorum
operum, et magnorum, speciosa, quantum ad compositionem partium, in quo designatur ordinatio debita populi.
Vocavit, ut talis fama undique de te exiret. Oseae 14: erit quasi oliva gloria ejus, et odor ejus ut Libani. Secundo
praedicit futuram poenam, primo proponens ipsam poenam: ad vocem loquelae, idest ad imperium
Nabuchodonosor, vinea, idest domus Israel, exarsit in ea ignis, ad litteram, fructeta, scilicet homines, et ea quae
ad eos pertinebant. Vel loquelae grandis, quia ex tali vocatione grandia de te sensisti, et ideo poenam meruisti. Is.
27: in praelio gradiar super eam, succendam eam pariter. Secundo punientis potentiam, Dominus exercituum. 1
Reg. 2: Dominus mortificat et vivificat, deducit ad inferos et reducit, etc.. Tertio ponit causam, pro malis. Deut.
32: ipsi me provocaverunt in eo qui non erat Deus, et irritaverunt in vanitatibus suis; et ego provocabo eos in eo
qui non est populus, et in gente stulta irritabo illos.
|#4 Lectio 4
Hic ostendit quomodo transgressi sunt peccando in ipsum prophetam: et hoc quidem quod dicitur, ad litteram
convenit jeremiae, qui in odium populi venit, propter mala quae praedicebat; sed persecutio jeremiae figurabat
passionem Christi, sicut dicit illa Glossa. Videtur autem hoc superiori sententiae contraire, in qua quae dicta
sunt, personae Christi aptavimus non jeremiae, etc..
Sed omnes prophetae in typum salvatoris pleraque gesserunt, et quod in praesenti in jeremia completum est, hoc
in futurum de Domino prophetavit.

28

