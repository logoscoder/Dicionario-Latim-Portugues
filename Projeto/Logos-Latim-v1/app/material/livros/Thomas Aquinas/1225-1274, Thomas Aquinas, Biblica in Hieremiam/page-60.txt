|#2 Lectio 2
Hic excludit falsam poenitentiam: possent enim propter longam captivitatem poenitere de hoc quod se
tradiderant, videntes alios adhuc in jerusalem remansisse; et ideo contra remanentes comminatur gravem poenam
mortis. Ecce mittam. Supra 21: qui habitaverit in urbe hac, morietur gladio et fame et peste; qui autem egressus
fuerit, et transfugerit ad chaldaeos qui obsident vos, vivet etc.. Et afflictionis, et ponam; idest non invenient
gratiam in me, neque in illis a quibus captivi tenentur, sicut neque ficus malae placent colligentibus. Supra 24:
sicut ficus pessimae quae comedi non possunt, eo quod sint malae, haec dicit Dominus; sic dabo Sedeciam
regem Judae, et principes ejus, et reliquos de jerusalem qui remanserunt in urbe hac et qui habitant in terra
Aegypti etc.. Et assignat causam: eo quod non audierint, scilicet ut se traderent Nabuchodonosor, et a peccatis
cessarent. Supra 11: mane consurgens contestatus sum, et dixi: audite vocem meam. Et non audierunt, nec
inclinaverunt aurem suam; sed abierunt unusquisque in pravitate cordis sui mali etc.. Secundo inducit intentam
conclusionem: vos ergo audite verbum Domini, ne scilicet poenam patiamini, quia mihi in hoc obedistis. Prov. 4:
audite filii disciplinam patris.
|#3 Lectio 3
Hic invehitur contra ipsos falsos prophetas: et primo contra quosdam assertores falsitatis; secundo contra
quemdam impugnatorem veritatis, ibi, et ad semeiam etc.. Circa primum tria.
Primo comminatur poenam; secundo arguit culpam, ibi, pro eo quod fecerint stultitiam in Israel; tertio arguit
judicii justitiam, ibi, ego sum judex et testis.
Circa primum tria. Primo ponitur ipsorum depressio in culpa, tradam eos, ut scilicet occasionem puniendi habeat
quos primo in potestate habebat. Thren. 1: dedit me Dominus in manu de qua non potero effugere. Secundo
ponitur poenae inflictio, et percutiet. Infra 30: insanabilis fractura, pessima plaga tua. Tertio ponitur consequens
maledictio: et assumetur ex eis.
Dicunt autem Hebraei, hos esse duos senes de quibus habetur Dan. 13. Unde ex hoc loco volunt ostendere illud
fabulosum esse. Ibi enim dicuntur a populo occisi, hic autem a Nabuchodonosor. Et praeterea ibi dicuntur
lapidati, hic igne occisi.
Et dicendum ad primum, quod utrumque potest esse verum: quia Nabuchodonosor occidit auctoritate, a Daniele
convictos, et populus executione sententiae. Ad secundum dicendum, quod quaelibet poena dicitur ignis propter
afflictionem, et hoc praecipue propter similitudinem culpae adulterii. Oseae 7: omnes adulterantes quasi clibanus
succensus a coquente. Job 31: ignis est usque ad perditionem devorans, et omnia eradicans genimina.
|#4 Lectio 4
Hic ponit culpam: et primo adulterium: stultitiam, idest rem stultam, et moechati sunt. Daniel. 13: sic faciebatis
filiabus Israel, et illae timentes loquebantur vobis. Supra 5: unusquisque ad uxorem proximi sui hinniebat.
Secundo mendacium: et locuti sunt verbum in nomine meo mendaciter: dicebant enim proximam esse
liberationem, et Christum de eis esse nasciturum, ut sic mulieres in adulterium deciperent. Supra 23: non
loquebar ad eos, et ipsi prophetabant.
|#5 Lectio 5
Hic ponit judicii justitiam, judex, ad infligendam poenam, testis, ad convincendam culpam: quia divino nutu, et
miraculose deprehensi sunt.
Daniel. 13: suscitavit Dominus spiritum pueri junioris, cui nomen Daniel etc..
|#6 Lectio 6
Hic invehitur contra impugnatorem veritatis, quia cum esset pseudopropheta, et populi vicinam liberationem
promitteret, iratus contra jeremiam propter epistolam quam in Babylonem misit, scripsit in jerusalem litteras ad
principem sacerdotum contra jeremiam. Et circa hoc duo. Primo ponitur veritatis impugnatio; secundo ponitur
contra ipsum comminatio, ibi, et factum est verbum Domini ad jeremiam. Circa primum duo. Primo ponit
tenorem epistolae: pro eo quod misisti. Est defectuosa locutio; quasi, patieris, quod postmodum quibusdam
interpositis dicet. In qua epistola tria facit. Primo commemorat praedecessoris exemplum: Dominus dedit te pro
jojade, qui interfecit falsos sacerdotes ut tu similiter facias de jeremia falso propheta. 4 Reg. 11. Secundo
commemorat officium: ut sis dux in domo Domini super omnem virum arreptitium, qui a spiritu immundo
arreptus prophetae actum usurpat. Pertinebat enim ad sacerdotis officium discernere inter spiritus. 1 joan. 4:
nolite omni spiritui credere, sed probate spiritus si ex Deo sint: quoniam multi pseudoprophetae exierunt in
mundum etc.. Quaedam etiam accusat, scilicet epistolam jeremiae: quia super hoc misit in Babylonem: quia non
est contentus nobis mala praedicere.
Amos 5: odio habuerunt corripientem in porta, et loquentem perfecte abominati sunt. 3 Reg. Ult.: ego odi eum,
quia non prophetat mihi bonum, sed malum, michaeas filius jemla.

60

