Apoc. 21: ecce tabernaculum Dei cum hominibus, et habitabit cum eis. Et excludit spem vanam: nolite confidere
in verbis mendacii, inquantum scilicet dicebant se propter sanctitatem templi omnes poenas posse vitare sine
emendatione vitae.
Templum Domini, sanctum, templum Domini, pretiosum, templum Domini, a cunctis veneratum. 2 machab. 5:
non propter locum gentem, sed propter gentem locum Deus elegit. Secundo exponit ipsum: et primo quantum ad
primam partem, ostendens quid sit bonas vias facere, resumens consilium, eos ordinando et ad seipsos in actione:
quoniam si benedixeritis quasi in mente determinaveritis, vel direxeritis: et in cogitatione, studia vestra: et ad
proximum, quantum ad operationem boni, si feceritis: et in comparatione ad Deum, et post deos alienos non
ambulaveritis: resumit consilii fructum: habitabo vobiscum, si volueritis, et audieritis etc.. Psal. 14: Domine, quis
habitabit in tabernaculo tuo, aut quis requiescet in monte sancto tuo? qui ingreditur sine macula, et operatur
justitiam etc.. Secundo exponit quantum ad secundam partem: et primo ostendit falsam fiduciam, ponens
defectum ex parte culpae: ecce vos confiditis vobis in sermonibus mendacii, dum dicitis vos posse haec quae
sequuntur impune committere: furari, contra rem proximi, occidere, contra personam, adulterari, contra id quod
est quasi res, et quasi persona, jurare.
Hic ponit peccata contra Deum. Isa. 28: posuimus mendacium spem nostram, et mendacio protecti sumus. Et
ponit apparentiam ex parte insufficientis emendae: et venistis, et stetistis coram me in domo hac, quasi per
ingressum templi tantum, satisfacere credentes, decepti fortassis per orationem Salomonis quae habetur 2
paralipom. 6, et 3 Reg. 8. Et ipse intelligit cum perfecta morum emendatione, domum Domini ingrediendam. Eo
quod fecimus omnes abominationes istas, idest ab eo. Secundo excludit eam, primo argumento ostendens
emendam insufficientem pro culpis: numquid ergo spelunca latronum facta est domus ista? quasi dicat: si non
purgati domum meam intratis, speluncam latronum eam facitis. Matth. 21: domus mea domus orationis
vocabitur: vos autem fecistis illam speluncam latronum. Et ostendit culpam patentem: ego ego, singulariter, sum,
ubique omnia videns, vidi, peccata vestra. Prov. 16: omnes viae hominum patent oculis ejus, spirituum
ponderator est Dominus. Secundo excludit exemplo: et primo ponit exemplum de silo, ubi prius tabernaculum
positum fuit: ite ad locum meum in silo. Psalm. 77: et repulit tabernaculum silo, tabernaculum suum, ubi
habitavit in hominibus. Secundo adaptat ad propositum, assumens similem culpam: et quia fecistis omnia opera
haec, dicit Dominus, et locutus sum ad vos mane consurgens, ad modum hominis soliciti, qui summo mane
surgit ad explenda opera sua; vel quia tempus illud congruum est ad contemplandum, et suscipiendum verba
sapientiae, pro corpore jam quietato. Vocavi. Proverb. 1: quia vocavi, et renuistis, invocavi, et non fuit qui
aspiceret etc.. Et concludit similem poenam, quantum ad destructionem loci: faciam domui huic.
Infra 26: dabo domum istam sicut silo, et urbem hanc dabo in maledictionem cunctis gentibus terrae. Et quantum
ad captivationem populi, projiciam vos. Infra 23: vos dispersistis gregem meum, et ejecistis eos, et non visitasti
eos.
|#2 Lectio 2
Hic excludit remedium orationis: et primo profertur sententia: nec assumas, etiam ab eis rogatus, et non obsistas,
quia oratio sanctorum quodammodo detinet, et excludit Dei sententiam.
Sapient. 18: properans homo sine querela deprecari pro populis, proferens servitutis suae scutum, orationem, et
per incensum deprecationem allegans resistit irae, et finem imposuit necessitati, ostendens quoniam tuus est
famulus: isa. 64: non est qui invocet nomen tuum, qui consurgat, et teneat te.
Sed contra. Job 9: Deus cujus irae resistere nemo potest.
Respondetur, quod verum est virtutis robore; sed oratione, et humilitate.
Quia non exaudiam, more curialis Domini, qui non vult faciem servi rogantis confundere. 4 Reg. 14: lugere te
simula, et induere veste lugubri, et ne ungaris oleo etc.. Secundo ponit causam ex culpa, primo proponens
culpam, ostendens eam patentem, quia publice factam nonne vides? Ezech. 16: fili hominis, notas fac jerusalem
abominationes suas: et communem quantum ad omnem sexum, et aetatem: filii colligunt ligna, et patres
succendunt ignem, et mulieres conspergunt adipem, ut faciant placentas reginae caeli, idest lunae; vel militiae, et
omnibus astris. Infra 44: quod si nos sacrificamus reginae caeli, et libamus ei libamina: numquid sine viris
nostris fecimus ei placentas ad colendum eam? secundo ostendit peccantium stultitiam, quia non Deum, sed
seipsos offenderunt: numquid me ad iracundiam provocant? job 35: si peccaveris, quid nocebis ei? Psal. 7:
convertetur dolor ejus in caput ejus, et in verticem ipsius iniquitas ejus descendet. Tertio comminatur poenam:
ideo haec dicit Dominus. Supra 4: ne forte egrediatur ut ignis indignatio mea, et succendatur, et non sit qui
extinguat, propter malitiam cogitationum vestrarum.
|#3 Lectio 3
Hic excludit sacrificiorum fiduciam: et primo excludit sacrificiorum curam, ponens sententiam: holocaustomata
vestra addite victimis vestris; quasi dicat: sicut victimarum major pars cedit in usus vestros, ita holocausta vobis
ex toto comedite, quia carnium consumptione non delector. Psalm. 49: numquid manducabo carnes taurorum, aut
sanguinem hircorum potabo? et ponit causam: quia non sum locutus. Non enim Dominus hoc propter se volebat;

19

