Ezech. 33: convertimini a viis vestris pessimis.
|#3 Lectio 3
Hic ponitur contemnentium desperatio: et primo ponitur desperatio, desperavimus. Supra 2: dixisti: desperavi,
nequaquam faciam: adamavi quippe alienos, et post eos ambulabo. Secundo ponitur desperantium condemnatio:
ideo haec dicit Dominus. Et primo arguit in eis horribilem culpam in comparatione gentium: interroga gentes.
Supra 2: transite ad insulas cethim, et videte, et in cedar mittite, et considerate vehementer, et videte si factum est
hujusmodi, si mutuavit gens deos suos. Et certe ipsi non sunt dii. Ezech. 5: contempsit judicia mea, ut plus esset
impia quam gentes, et praecepta mea ultra quam terrae quae in circuitu ejus sunt. Ex similitudine insensibilium,
quae ordinem sibi a Deo praefixum tenent: numquid deficiet de petra agri nix Libani? et notandum quod Libanus
est mons magnus, et habet in summitate magnam latitudinem, in qua sunt agri, et speluncae petrarum, in quas,
quia radius solis non pervenit, conservantur nives perpetuo. Aut evelli possunt aquae erumpentes, ut non fluant
de Libano, et aliis altis montibus? quasi dicat, non. Eccl. 3: didici quod omnia opera quae fecit Deus perseverent
in perpetuum. Non possumus eis quidquam addere, nec auferre, quae fecit Dominus ut timeatur. Ex conditione
operum, quia inutilia: frustra libantes, scilicet idolis.
Rom. 6: quem ergo fructum habuistis tunc in illis in quibus nunc erubescitis? quia nociva, et impingentes, idest
offendentes. Isa. 59: impegimus in meridie quasi in tenebris, in caliginosis quasi mortui. Quia turpia, in semitis
saeculi, scilicet idolatriae, post quas saeculum totum vadit. Job 22: numquid semitam saeculorum custodire
cupis, quam calcaverunt viri iniqui, qui sublati sunt ante tempus suum, et fluvius subvertit fundamentum eorum
qui dicebant Deo: recede a nobis, et scientiam viarum tuarum nolumus.
Et difficilia: ut ambularent per eas in itinere non trito, a sanctis patribus. Vel quia vana peccata excogitabant.
Sap. 5: ambulavimus vias difficiles, viam autem Domini ignoravimus.
Numer. 20: via trita gradiemur. Secundo comminatur stupendam poenam. Primo quantum ad terrae
desolationem: ut fieret terra eorum in desolationem.
Ut consecutive. Thren. 1: o vos omnes qui transitis per viam attendite, et videte, si est dolor sicut dolor meus.
Secundo quantum ad gentis destructionem: sicut ventus, qui omnes fruges desiccat, inimico, Babylonico. Supra
4: ventus urens in viis quae sunt in deserto viae filiae populi mei, non ad ventilandum, et ad purgandum.
Tertio divini auxilii cessionem. Dorsum, ad modum hominis irati. Deut. 32: abscondam faciem meam ab eis, et
considerabo novissima eo. Ps. 73: ut quid, Domine, repulisti in finem, iratus est furor tuus super oves pascuae
tuae?
|#4 Lectio 4
Hic ostenditur eorum obstinatio ex eo quod persequebantur praedicatores eorum in figuram persecutionis Christi:
et primo ponitur adversariorum persecutio, ponens persequendi consilium, venite.
Sapient. 2: dixerunt impii cogitantes apud se non recte. Et infra (ibidem): circumveniamus justum, quoniam
inutilis est nobis, et contrarius est operibus nostris etc.. Persecutionis argumentum: non enim peribit lex, legis
dispositio, sermo, divinae revelationis; quasi, falso hoc futurum praedixit. E contra Ezech. 7: peribit lex a
sacerdote, et consilium a senioribus. Et persequendi modum, lingua, detrahendo, et accusando.
Non attendamus, quasi timentes comminationes ipsius. Psalm. 63: exacuerunt ut gladium linguas suas,
firmaverunt sibi sermonem nequam.
Eccl. 28: flagelli plaga livorem facit, plaga autem linguae comminuet ossa. Secundo ponitur prophetae oratio: et
primo petit audientiam: attende, Domine, ad me, idest ad mea merita. Thren. 3: audisti opprobrium eorum,
Domine, omnes cogitationes eorum adversum me. Secundo proponit ingratitudinis culpam, ponens
ingratitudinem: numquid redditur pro bono malum? quasi dicat: non est consuetum, non est justum. Foveam,
deceptionem, ut tollerent vitam meam. Psalm. 108: posuerunt adversum me mala pro bonis, et odium pro
dilectione mea. Et ingratitudinis probationem, recordare. 2 Mach. Ult.: hic est fratrum amator, et populi Israel;
hic est qui multum orat pro populo, et universa sancta civitate, jeremias propheta Dei. Tertio imprecatur poenam:
et primo poenae inflictionem quantum ad pueros: propterea da filios. Supra 15: qui ad gladium, ad gladium; et
qui ad famem, ad famem: et qui ad captivitatem, ad captivitatem.
Quantum ad matrimonio utentes: fiant uxores eorum absque liberis. Osea 9: da eis vulvam sine liberis, et ubera
arentia. Et quantum ad viros bellicosos: juvenes eorum confodiantur gladio in praelio, audiatur clamor, planctus.
Isa. 15: clamorem contritionis levabunt. Secundo poenae occultationem, ut praecavere non possint: adduces
latronem, Nabuchodonosor, qui subito super eos veniat. Abdias: si fures intrassent ad te, si latrones per noctem,
quomodo conticuisses? et assignat rationem: quia foderunt foveam; quasi dicat: justum est ut decipiantur qui me
decipere voluerunt. Psalm. 56: laqueum paraverunt pedibus meis, et incurvaverunt animam meam.
Et inducit probationem: tu autem, Domine, scis.
Thr. 3: vidisti, Domine, iniquitatem illorum adversum me, judica judicium meum. Secundo excludit sententiae
revocationem, excludens misericordiam: ne propitieris, mundando a culpa, non deleatur, liberando a poena.
Psalm. 108. In memoriam redeat iniquitas patrum ejus in conspectu Domini, et peccatum matris ejus non
deleatur.
43

