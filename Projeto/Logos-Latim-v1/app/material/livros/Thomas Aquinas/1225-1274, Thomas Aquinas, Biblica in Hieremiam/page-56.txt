|#1 Lectio 1
Hic ponitur conspiratio principum contra prophetam. Et dividitur in tria. Primo ponit titulum; secundo
prophetiam, ibi, haec dicit Dominus; tertio epilogat, ibi (cap. 27): in principio regni joachim. Titulus per se patet.
|#2 Lectio 2
Hic ponitur prophetia: et dividitur in tres partes. In prima ponitur persecutionis occasio; in secunda ponitur
persecutio, ibi, et audierunt sacerdotes etc.; in tertia ponitur liberatio, ibi, et audierunt principes etc.. Occasio
autem fuit ex praedicatione: unde primo designat praedicationis locum: sta in atrio. Supra 7: sta in porta domus
Domini, et praedica ibi universos sermones.
Secundo quantum ad emendationis fructum: noli subtrahere verbum; quantum ad emendationem culpae, et
convertatur; et quantum ad remissionem poenae. Et poeniteat. Supra 18: si poenitentiam egerit gens illa a malo
suo propter quod locutus sum adversus eam, agam et ego poenitentiam super mala quod cogitavi ut facerem ei.
Tertio ponit praedicationis verbum, et dices. Supra 7: faciam domui huic in qua invocatum est nomen meum, et
in qua vos habetis fiduciam, et loco quem dedi vobis, et patribus vestris, sicut feci silo: et projiciam vos a facie
mea, sicut projeci omnes fratres vestros, universum semen ephraim.
|#3 Lectio 3
Hic ponitur persecutio: et circa hoc quatuor ponit. Primo praedicationis auditum. Et audierunt.
Ezech. 33: audiunt sermones tuos, et non faciunt eos, quia in canticum oris sui vertunt illos.
Secundo iniquum consilium: cumque complesset jeremias... Apprehenderunt eum sacerdotes. Sap. 2: morte
turpissima condemnemus eum. Amos 5: odio habuerunt corripientem in porta, et loquentem perfecte, abominati
sunt. Tertio suae nequitiae argumentum: quia prophetavit; quasi dicat: videtur falsum dicere, cum Dominus
locum istum elegerit. 3 Reg. Ult.: ego odi eum, quia non prophetat mihi bonum, sed malum. Quarto populi
concursum: et congregatus est omnis populus.
Eccli. 10: qualis rector est civitatis, tales et inhabitantes in ea. Ibidem 7: non te immittas in populum, neque
alliges duplicia peccata.
|#4 Lectio 4
Hic ponitur liberatio: et circa hoc duo primo ponitur principum judicium pro liberatione jeremiae; secundo
popularis furoris sedatio per verba seniorum, ibi, surrexerunt ergo viri de senioribus terrae.
Circa primum tria. Primo ponit principum provisionem; et ascenderunt in domum Domini; seditionem
comprimere, novae, quia de novo facta erat ad tenendum judicia sacerdotum, et eorum quae ad cultum religionis
pertinebant. Deut. 16: judices et Magistros constitues in omnibus portis tuis, quas Dominus Deus tuus dederit tibi
per singulas tribus tuas, ut judicent populum justo judicio, nec in alteram partem declinant etc..
Secundo ponit partium disceptationem quantum ad accusationem; et locuti sunt sacerdotes. Et nituntur imponere
quasi crimen blasphemiae ut occidatur.
Similiter Act. 6: homo iste non cessat loqui verba adversus locum sanctum et legem. Et quantum ad
defensionem; et ait jeremias. Respondet autem prudenter, quia excusat culpam; Dominus misit me; unde non
sum culpandus de his quae dixi. Eccl. 4: ne reverearis proximum tuum in casu suo, nec retineas verbum in
tempore salutis.
Isa. 48: et nunc misit me Dominus, et spiritus ejus. Et mitigat iram, ostendens remedium; nunc ergo bonas facite
vias vestras. Supra 18: revertatur unusquisque a via sua mala, et dirigite vias vestras, et studia vestra. Respondet
humiliter, quia confitetur potentiam: ego autem ecce in manibus vestri sum. Prov. 15: responsio mollis frangit
iram, sermo durus suscitat furorem.
Respondet etiam constanter, quia prohibet injuriam: verumtamen scitote. Gen. 4: vox sanguinis fratris tui clamat
ad me de terra. Et quia confirmat sententiam: in veritate enim misit me Dominus.
Act. 4: si justum est in conspectu Dei vos potius audire quam Deum, judicate. Tertio ponitur sententiae
promulgatio, et dixerunt. Et primo sententia promulgatur per principes; non est huic viro judicium mortis. Luc.
23: ecce nihil dignum morte actum est ei. Secundo sententia confirmatur per seniores, quorum est antiqua facta
scire.
Job 12: in antiquis est sapientia, et in multo tempore prudentia.
|#5 Lectio 5
Hic ponitur repressio furoris populi contra jeremiam, per verba seniorum. Et primo proponunt exemplum justi ad
imitandum circa factum michaeae, ponentes ipsius praedicationem; michaeas; unus de duodecim prophetis
minoribus, de Morasthi, ad differentiam michaeae filii yela, de quo 3 Reg. Ult.: sion michaeae 3: audite principes
Jacob, et duces domus Israel. Supra 9: et dabo jerusalem in acervos arenae, et cubilia draconum, et civitates Juda
dabo in desolationem, eo quod non sit habitator. Et populi conversionem: numquid morte condemnavit eum?
quasi dicat, non supra 6: interrogate de semitis antiquis quae sit via bona, et ambulate in ea; et invenietis
56

