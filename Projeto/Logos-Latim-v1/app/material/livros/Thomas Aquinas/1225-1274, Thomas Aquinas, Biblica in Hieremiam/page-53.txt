Haec dices. Ezech. 33: audiunt sermones tuos, et non faciunt eos, quia in canticum oris sui vertunt illos. Tertio
comminatur poenam: et primo poenam captivitatis: ecce ego tollam vos: loquitur ad similitudinem ejus qui grave
pondus in altum tollit, ut fortius cadere faciat. Apocal. 18: sustulit unus Angelus fortis lapidem quasi molarem
magnum, et misit in mare dicens: hoc impetu mittetur Babylon civitas illa magna, et ultra non invenietur.
Secundo poenam confusionis: et dabo vos in opprobrium: et potest referri ad poenam succensionis; vel ad
ignominiam qua in captivitate delati sunt. Et ignominia dicitur peccatum, vel opprobrium non dignum nominari.
Supra 20: confundentur vehementer, quia non intellexerunt opprobrium sempiternum, quod nunquam delebitur.
Nota super illud, ecce dies veniunt etc., quod tempus gratiae dicitur dies propter luminis apparitionem.
Rom. 13: nox praecessit, dies autem appropinquavit: abjiciamus ergo opera tenebrarum, et induamur arma lucis.
Propter solis calorem. 2 Reg. 11: cras erit vobis salus.
Propter itineris securitatem. Joan. 11: si quis ambulaverit in die, non offendit, quia lucem hujus mundi videt; si
autem ambulaverit in nocte, offendit, quia lux non est in eo. Propter vigilantiam et sobrietatem. 1 Thess. 5: qui
enim dormiunt, nocte dormiunt, et qui ebrii sunt, nocte ebrii sunt.
|+24 Capitulus 24
Prooemium
Hic ponitur distinctio malorum principum a bonis, sub quadam similitudine: et primo ponitur similitudinis
ostensio, ponens visionem, ostendit, imaginaria visione, vel argumentali, ut de ficubus quae ante templum
vendebantur, prophetia sumeretur.
Simile supra 18, de argumento figuli. Num. 12: si quis fuerit inter vos propheta, in visione apparebo ei, vel per
somnium loquar ad illum.
Postquam transtulit Nabuchodonosor... Inclusorem, argentarium, qui lapides argento, vel auro includit.
Et hoc habetur secundum historiam 4 Reg. 23, isa. 3: ecce dominator Dominus exercituum auferet a jerusalem, et
ab Juda validum et fortem, omne robur panis, et omne robur aquae, etc..
Et visorum distinctionem, ponens bonas ficus: et unus calathus ficus bonas habebat nimis, per quas boni
significantur Oseae 9: quasi prima poma ficulneae in cacumine ejus vidi patres eorum.
Michaeae 7: ficus praecoquas desideravit anima mea. Et ponens malas: et calathus unus ficus habebat malas
nimis: per quas significantur mali e populo. Supra 2: quomodo conversa es mihi in pravum vinea aliena?
secundo ponitur visionis expositio; ubi ponitur Domini interrogatio, quae est excitatio ad videndum: et dixit
Dominus ad me. Supra 1, idem. Et propheta responsio: et dixi, ficus. Sic Gen. 41, de spicis et vaccis in somnio
Pharaonis. Tertio ponitur visionis expositio: et factum est verbum Domini ad me. Et primo quantum ad bonos,
adaptans similitudinem in promissione prosperitatis in generali: sicut ficus hae bonae, sic cognoscam
transmigrationem Juda, notitia approbationis. 1 Tim. 2: novit Dominus qui sunt ejus. Et prosequitur in speciali
quantum ad bona corporis, ut reducat ad locum proprium: et ponam oculos. Ezech. 36: tollam quippe vos de
gentibus, et congregabo vos de universis terris, et reducam vos in terram vestram.
Et ut restituat in prosperitatis statum: et reducam, et aedificabo, in altum elevans, sicut fit in aedificio, et non
destruam, ubi peccaverint; sicut infra 42: aedificabo vos, et non destruam, plantabo, et non evellam. Et plantabo,
in bonis confirmando. Infra 31: vigilabo super vos, ut aedificem, et plantem, ait Dominus.
Et quantum ad bona animae, promittens Dei cognitionem: et dabo eis cor ut sciant me. Ezech. 36: dabo vobis cor
novum, et spiritum novum ponam in medio vestri. Et obedientiae subjectionem: et erunt mihi in populum. Apoc.
21: ipsi populus ejus erunt, et ipse Deus cum eis erit eorum Deus. Secundo quantum ad ficus malas: et sicut ficus
pessimae. Et primo comminatur eis afflictionem in terra sua: sic dabo Sedeciam.
Supra 15: dabo eos in fervorem universis regnis terrae, propter Manassem filium ezechiae regis Juda, super
omnibus quae fecit in jerusalem.
Secundo confusionem in terra captivitatis: in opprobrium, quantum ad peccatum culpae, in parabolam, in
similitudinariam locutionem, vestra poena in exemplum recitabitur, in proverbium, quia ex his quae vobis
acciderint sumetur proverbium ad instructionem aliorum, in maledictionem, quantum ad imprecationem poenae
poenitentialiter. Vel quia dicet quilibet alteri maledicens. Sic faciat tibi Deus, sicut fecit illis. Ps. 78: facti sumus
opprobrium vicinis nostris, subsannatio, et illusio his qui in circuitu nostro sunt. Tertio poenam occisionis: et
mittam in eis gladium. Supra 15: qui ad mortem, ad mortem; et qui ad gladium, ad gladium; et qui ad famem, ad
famem etc..
|+25 Capitulus 25
|#1 Lectio 1
Hic ponitur comminatio universalis contra omnium gentium principes: et dividitur in duas partes. In prima
ponitur comminatio; in secunda comminationis revelatio, ibi, quia sic dicit Dominus, etc.. Circa primum duo.
Primo ponit prophetiae titulum: verbum quod factum est ad jeremiam, ex quo colligitur, quod prophetia
praecedentem visionem tempore praecedit. Secundo ponitur comminationis prophetia, ibi, a tertio decimo anno
josiae.
53

