multiplicasti omnes fornicationes tuas. Secundo convincit eos de mentis duritia: et primo quia non revocantur
monitis; secundo quia non corriguntur flagellis, ibi, quid vultis mecum judicio contendere? tertio quia non
flectuntur beneficiis, ibi, videte verbum Domini. Circa primum tria. Primo ponit admonitionem, prohibe: quasi
dicat: cessa a peccatis, pro quibus nudis pedibus et sitiens duceris in captivitatem, sicut isa. 20: sicut ambulavit
servus meus Isaias nudus et discalceatus, sic minabitur rex Assyriorum captivitatem Aegypti, et
transmigrationem Aethiopiae juvenum et senum, nudam et discalceatam discoopertis natibus, ad ignominiam
Aegypti. Secundo ostendit populi rebellionem: et dixisti: desperavi, nequaquam faciam.
Alienos, idola. Infra 18: dixerunt: desperavimus, post cogitationes nostras ibimus, et unusquisque pravitatem
cordis sui mali faciemus.
Tertio comminatur confusionem: et primo ponit confusionis similitudinem: quomodo confunditur fur quando
deprehenditur; sic confusi sunt, deprehensi in poenis; ligno, idolo ligneo, pater, Deus.
Psalm. 96: confundantur omnes qui adorant sculptilia, et qui gloriantur in simulacris suis. Isa. 1: confundentur ab
idolis suis. Secundo exponit confusionis ordinem, primo ponens divini auxilii destitutionem, verterunt, quasi
inobedientes.
Zachar. 7: averterunt scapulam recedentes, et aures suas aggravaverunt, ne audirent legem.
In tempore afflictionis. Oseae 6: in tribulatione sua mane consurgent ad me. Venite, et revertamur ad Dominum
etc.. Secundo ponit idolorum inutilitatem. Ubi sunt dii? Deut. 32: ubi sunt dii eorum, in quibus habent fiduciam?
tertio idolorum multitudinem: secundum numerum quippe civitatum tuarum erant dii tui Juda. Isa. 2: repleta est
terra ejus equis, et innumerabiles quadrigae ejus.
|#7 Lectio 7
Hic ostendit duritiam, quia non corriguntur flagellis. Et primo miratur excusationem: quid vultis mecum judicio
contendere? job 9: si voluerit contendere cum eo, non poterit ei respondere unum pro mille. Secundo ostendit
eorum incorrigibilitatem quantum ad flagella minorum: frustra percussi filios vestros; et majorum: devoravit
gladius vester, ab hostibus, vestris meritis, in occisionem missus, prophetas vestros, falsos, scilicet baal, et
ariolos: et quantum ad omnes communiter: quasi leo vastator, sic vastat; vel quasi leo vastator, sic vastatur:
contra leonem enim omnes insurgunt; sic et contra lupum. Infra 6: frustra conflavit conflator, malitiae enim
eorum non sunt consumptae. Argentum reprobum vocate eos, quia Dominus projecit illos.
|#8 Lectio 8
Hic ostendit duritiam, quia non flectuntur beneficiis. Et primo proponit beneficia quae pertinent ad vitae usum,
videte, intelligite. Numquid solitudo factus sum Israel? quinimmo sum vobis pro civitate, et terra uberrima: quia
vos defendo, et fructus terrae tribuo. Oseae 6: veniet nobis quasi imber temporaneus, et serotinus terrae.
Secundo ea quae pertinent ad ornatum: numquid obliviscetur virgo ornamenti sui? isa. 6: indumento justitiae
circumdedit me.
|#9 Lectio 9
Hic convincit eos de culpa in proximum: et primo probat culpam; secundo comminatur confusionis poenam, ibi,
et ab Aegypto confunderis. Circa primum tria. Primo ponit proximorum occisionem, admirans excusationem: ad
quaerendam dilectionem; quasi per haec me possis placare. Ponens occisionem spiritualem: quae insuper
docuisti, malis exemplis. Infra 13: tu docuisti eos adversum te, et erudisti in caput tuum. Et pones occisionem
corporalem, in alis, idest in avibus: loquitur ad similitudinem avis rapacis. Pauperum, quos idolis immolasti.
Zach. 5: vidi, et ecce duae mulieres egredientes, et spiritus in alis earum, et habebant alas quasi alas milvi.
Secundo culpae manifestationem: non in fossis inveni eos, quasi occulte a latronibus occisos: in omnibus,
scilicet collibus, et locis amoenis. Isai. 59: corruit in platea veritas, et aequitas non potuit ingredi. Et facta est
veritas in oblivione, et qui recessit a malo, praedae patuit. Et miratur excusationem.
Et dixisti. Job 11: dixisti: purus est sermo meus, et mundus sum in conspectu tuo. Tertio ostendit culpae
iterationem, praemittens excusationis admirationem, ecce ego. Quam vilis facta es nimis, iterans vias tuas.
Peccata. Thren. 1: vide, Domine, et considera, quoniam facta sum vilis.
|#10 Lectio 10
Hic comminatur eis confusionis poenam: et ab Aegypto confunderis, de cujus auxilio speras, ab Assur, quorum
auxilium contra decem tribus et Assyrios quaesisti, 4 Reg. 16. Manus tuae erunt super caput tuum, in signum
doloris. Isa. 30: erit vobis fortitudo Pharaonis in confusionem, et fiducia umbrae Aegypti in ignominiam.
Notandum, quod peccatum dicitur vanitas, quia phantasticum in eligendo. Ps. 39: beatus vir cujus est nomen
Domini spes ejus, et non respexit in vanitates, et insanias falsas. Quia transitorium in permanendo. Psalm. 77:
defecerunt in vanitate dies eorum, et anni eorum cum festinatione. Quia fallax in expectando. Eccli. 34: vana
spes et mendacium viro insensato, et somnia extollunt imprudentes. Quia infructuosum in consequendo. Isa. 49:
in vacuum laboravi, sine causa et vane fortitudinem meam consumpsi.

8

