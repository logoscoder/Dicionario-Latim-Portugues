|#5 Lectio 5
Hic ponitur poenitentium susceptio, cui praemittitur confessionis cognitio, audiens audiri, idest misericorditer
exaudivi. Exod. 3: videns vidi afflictionem populi mei qui est in Aegypto, et clamorem ejus audivi. Et subditur
confessio: castigasti me, Domine, et eruditus sum quasi juvenculus, qui difficile corripitur, et multis verberibus.
Isa. 28: sola vexatio intellectum dabit auditui.
Secundo ponitur petitio: converte me, et convertar.
Thren. Ult.: converte nos, Domine, ad te, et convertemur: innova dies nostros sicut a principio.
Tertio assignatur petitionis ratio ex poenitentia quam inchoavit. Unde primo ponit poenam: postquam enim
convertisti, infundendo gratiam, postquam ostendisti, flagellis peccata, percussi femur meum, interiorem
dolorem exteriori percussione designans, ad modum hominis dolentis. Vel percussi femur, voluptates carnales
reprimendo. Job ult.: auditu auris audivi te, nunc autem oculus meus videt te. Secundo poenitentiam, quia ex
poena quam sustinuit peccatum recognoscens, confusionem passus est, quae signum poenitentiae fuit: confusus
sum, interius, erubui, exterius, quoniam sustinui opprobrium, idest poenam, et confusionem pro peccatis
adolescentiae meae. Et nominat adolescentiam, tempus ante conversionem; quasi dicat, quod ex ignorantia
peccavit. Job 13: Scribis contra me amaritudinem, et consumere me vis peccatis adolescentiae meae.
|#6 Lectio 6
Hic suscipit poenitentem. Et primo ponitur divina miseratio; secundo poenitentis instructio, ibi, statue tibi
speculam; tertio ipsius revocatio, ibi, revertere virgo Israel. Circa primum duo. Primo ponit misericordiae
rationem ex parte populi: si filius honorabilis mihi ephraim; quasi dicat: numquid non filius honorabilis? propter
jus primogeniturae: si puer delicatus, propter teneritudinem aetatis, quia joseph quasi minimus filiorum Jacob, et
ephraim minor filiorum joseph. Et haec duo provocant patres magis ad miserandum. Oseae 11: puer Israel, et
dilexi eum, et ex Aegypto vocavi filium meum. Ponit etiam rationem ex parte Dei: quia ex quo locutus sum;
quasi dicat: non decet ut verba Dei irritentur: recordabor, verborum.
Num. 23: dixit, et non faciet, locutusque est, et non implebit? secundo ostendit miserationem: idcirco conturbata
sunt viscera mea, antropospatos, in quo interior compassio, miserans, in quo exterior subventio. Oseae 11:
conversum est in me cor meum, pariter conturbata est poenitudo mea.
|#7 Lectio 7
Hic ponitur poenitentis instructio: statue tibi speculam, ut consideres prospera quae nuntiatur vel viam per quam
redeas, amaritudines, solicitudinem de reditu. Dirige, considera viam per quam venisti ut per eam redeas: vel
melius speculum contemplationis.
Amaritudines, pro peccatis praeteritis.
In viam rectam, idest in viam justitiae, per quam patres tui ambulaverunt. Apoc. 2: memor esto unde excideris, et
age poenitentiam, et prima opera fac.
|#8 Lectio 8
Hic ponitur revocatio ipsorum in terram suam: et primo ponitur revocatio: revertere... Usquequo deliciis
dissolveris filia vaga? hoc dicitur quantum ad illos qui absorpti deliciis chaldaeorum, in terram promissionis
reverti nolebant, qui recte propter mollitiem mulieres vocantur. Supra 3: tu autem fornicata es cum amatoribus
multis; tamen revertere ad me, dicit Dominus, et ego suscipiam te. Secundo ponitur revocationis ratio ex Christi
incarnatione, quae omnes inducere debet ut a deliciis recedant: quia creavit Dominus novum super terram; quia
sola divina virtute agente, conceptio illa facta est. Femina, propter fragilis sexus conditionem, circumdabit, in
utero suo, virum, Christum ab initio conceptionis suae perfectum in scientia et gratiam. Unde ad terram in qua
novum hoc evenire debet, debetis properare, Ephes. 4: induite novum hominem qui secundum Deum creatus est,
in justitia et sanctitate veritatis.
Zach. 6: ecce vir, oriens nomen ejus: et subter eum orietur; et aedificabit templum Domino.
|#9 Lectio 9
Hic ponitur consolatio specialiter ad duas tribus: et primo ponitur laeta Annuntiatio, quia annuntiat religionis
sanctitatem: adhuc dicent, Dominum, et templum ipsius laudantes, non idola: pulchritudo justitiae, mons sanctus,
idest mons sion: ex eo enim doctrina legis, et judicium in totum regnum diffundebatur, propter sacerdotes, et
reges, qui ibi morabantur. Psalm. 144: magnus Dominus, et laudabilis nimis, et magnitudinis ejus non est finis.
Vel mons, idest Christus. Dan. 2: lapis excisus de monte. Promittit etiam pacis securitatem, et habitabunt. Isa.
62: non vocaberis ultra derelicta, et terra tua non vocabitur amplius desolata; sed vocaberis voluntas mea in ea, et
terra tua inhabitabitur. Promittit etiam bonorum ubertatem: quia inebriavi, abunde replevi, animam lassam,
pristinis tribulationibus.
Psal. 106: quia satiavit animam inanem, et animam esurientem satiavit bonis. Secundo ponitur annuntiantis
exultatio: ideo quasi de somno suscitatus sum, divina scilicet revelatione, dulcis, propter visam prosperitatem.

65

