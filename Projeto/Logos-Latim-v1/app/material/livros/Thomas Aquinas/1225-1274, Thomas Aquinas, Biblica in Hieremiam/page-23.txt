Item nota, quod fugienda est societas malorum, quia alliciunt verbis. 1 Cor. 15: corrumpunt bonos mores
colloquia mala. Trahunt exemplis.
Ps. 17: cum viro innocente innocens eris, et cum perverso perverteris. Afficiunt quantum ad famam. Eccl. 13: qui
tangit picem inquinabitur ab eo. Involvunt quantum ad poenam.
Num. 16: recedite a tabernaculis impiorum, et nolite tangere quae ad eos pertinent, ne involvamini in peccatis
eorum.
|+9 Capitulus 9
|#1 Lectio 1
Hic ostendit obstinationem ipsorum in peccatis quae sunt directe in proximum: et primo ponitur ipsius
compassio quantum ad poenam: quis dabit? quasi dicat: tristitiae et compassioni non sufficit humor, qui est
materia lacrymarum, aquam, quantum ad abundantiam, fontem, quantum ad indeficientiam.
Thren. 3: divisiones aquarum deduxit oculus meus in contritione filiae populi mei.
Et quantum ad culpam: quis dabit me in solitudine? quasi dicat: mallem in solitudine habitare, quam peccata
ipsorum videre, diversorum viatorum idest in qua, quamvis nullus habitet, diversi tamen transeunt.
Vel in solitudine de diversis viatoribus, per quam scilicet vel nullus, vel rarus transit. Infra 12: reliqui domum
meam, dimisi hereditatem meam.
Secundo describitur populi conditio: quia omnes adulteri sunt: et primo quantum ad culpam: secundo quantum
ad poenam, ibi, propterea haec dicit Dominus exercituum. Circa primum duo.
Primo ponit peccatum quod est ex violatione alieni thori. Adulteri sunt. Supra 5. Unusquisque ad uxorem
proximi sui hinniebat. Ex transgressione pacti humani vel divini: coetus praevaricatorum; quasi dicat: ad hoc
conjuraverunt. Isa. 24: praevaricantes praevaricati sunt, et praevaricatione transgressorum praevaricati sunt. Ex
locutione mendacii: extenderunt linguam suam quasi arcum ex quo sagitta dolosi verbi. Oseae 7: reversi sunt ut
essent absque jugo, facti sunt quasi arcus dolosus, secundo exaggerat ipsum: et primo ex augmento culparum:
confortati sunt in terra, idest in terrenis peccatis: vel in terrenis bonis privati caelestibus. Psalm. 72: zelavi super
iniquos pacem peccatorum videns. De malo ad malum egressi sunt, peccatum peccato addentes. Oseae 4:
maledictum et mendacium, homicidium et furtum et adulterium inundaverunt, et sanguis sanguinem tetigit.
Secundo ex conditione peccantium, quia etiam inter conjunctos, ad quos magis tenentur opera caritatis extendere.
Et primo consulit cautelam: unusquisque se a proximo suo custodiat, qui conjungitur aliqua civili vel spirituali
communicatione, fratre, qui conjungitur naturali foedere. Michaeae 7: nolite credere amico, nolite confidere in
duce. De secundo assignat causam ex parte fraudulentiae: et primo ponit fraudis peccatum: quia omnis frater
supplantans, alienam rem injuste surripiens. Gen. 27: supplantavit me en altera vice, primogenita mea antea tulit
et nunc secundo surripuit benedictionem meam.
In modo faciendi, quia omnis amicus fraudulenter incedet. Isa. 32: fraudulenti vasa pessima sunt.
Et in verbo, et vir fratrem suum deridebit. Job 12: qui deridetur ab amico suo sicut ego, invocabit Deum, et
exaudiet eum. Futurum tempus indicat perseverantiam. Secundo assignat rationem, quia assueti ad mendacia,
docuerunt, per consuetudinem, et studiosi ad mala opera, laboraverunt.
Prov. 4: non enim dormiunt nisi male fecerint, et non capitur somnus ab eis nisi supplantaverint.
Sap. 5: lassati sumus in via iniquitatis et perditionis, et ambulavimus vias difficiles, viam autem Domini
ignoravimus.
Tertio inducit conclusionem: habitatio tua, o jeremia, vel o jerusalem, in medio doli, idest dolosi populi. Ezech.
2: increduli et subversores sunt tecum, et cum scorpionibus habitas.
|#2 Lectio 2
Hic ponitur conditio populi miseranda quantum ad poenam: et primo ponit sententiam; secundo determinat
poenam, ibi, super montes assumam fletum. Circa primum duo. Primo ponit sententiam, conflabo, sicut aurum in
igne, ut vel sic saltem mundentur. Eccli. 27: vasa figuli probat fornax, et homines justos tentatio tribulationis.
Secundo ostendit sententiae justitiam: primo excludens misericordiae viam: quid enim aliud faciam a facie filiae
populi mei? quasi dicat: non restat aliud nisi ut puniam, omnibus aliis viis expertis.
Isa. 5: quid est quod ultra debui facere vineae meae, et non feci ei? secundo proponit culpam, sagitta, quae a
longe percutit, et usque ad intima penetrat. Prov. 26: verba susurronis quasi simplicia, et ipsa perveniunt ad
intima cordis.
Et 25: jaculum et gladius et sagitta acuta homo qui loquitur contra proximum suum falsum testimonium.
Psalm. 63: sagittae parvulorum factae sunt plagae eorum, et infirmatae sunt contra eos linguae eorum. Psalm. 27:
qui loquuntur pacem cum proximo suo, mala autem in cordibus eorum. Tertio concludit poenam: numquid super
his non visitabo? ut supra 5.
|#3 Lectio 3

23

