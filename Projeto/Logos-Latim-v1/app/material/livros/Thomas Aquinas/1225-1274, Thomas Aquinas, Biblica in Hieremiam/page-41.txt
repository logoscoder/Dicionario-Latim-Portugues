Ps. 48: et relinquet alienis divitias suas, et sepulcra eorum domus illorum in aeternum. Job 12: ipse novit
decipientem, et cum qui decipitur. Secundo ponit spem justorum, quae est in cultu divino: solium gloriae, idest
expectatio et fiducia populi Israel est templum, et arca, et propitiatorium, in quibus intelligitur cultus divinus;
quod dicitur solium gloriae altitudinis: ibi enim gloria Domini in revelationibus apparebat a principio legis datae,
locus sanctificationis, idest in quo sanctificamur, vel quem sanctificasti coram nobis, et pro nobis.
Supra 14: solii gloriae recordare, ne irritum facias foedus tuum nobiscum. Et adjungit poenam discedentium ab
hac fiducia, ponens poenam: Domine, omnes qui te derelinquunt, confundentur, recedentes a te, in terra,
captivitatis, scribentur, quasi cives perpetuo ibi manentes; vel cum illis qui terrena sapiunt, vel in terrenam
corruptionem descenderunt: de quibus psalm. 48: vocaverunt nomina sua in terris suis. Et assignat causam: quia
dereliquerunt fontem aquae vivae. Supra 2: me dereliquerunt. Tertio porrigit petitionem suam ad eum qui est sua
expectatio: sana me, a languoribus peccati, et angustiae quibus involvor, salvum me fac, conservando in bonis,
laus mea, quem laudo, vel in quo laudor. Ps. 40: ego dixi: Domine, miserere mei, sana animam meam, quia
peccavi tibi.
|#3 Lectio 3
Hoc est tertium, unde eis fiducia impunitatis proveniebat, quia divinis comminationibus non credebant: et circa
hoc tria. Primo ponitur incredulorum insultatio: ubi est verbum? quasi dicat, non venient. Isa. 5: qui dicitis:
festinet, cito veniat opus ejus, ut videamus, et appropriet, et veniat consilium sancti Israel, et sciemus illud.
Amos 5: vae desiderantibus diem Domini. Ad quid enim vobis? secundo ponitur prophetae excusatio quantum ad
constantiam mentis: et ego non sum turbatus, propter eorum contradictionem, sequens, implens quod mihi
praecepisti, diem, praesentem vitam, quia etiam paratus mori; vel prosperitatem et gloriam praesentem. 2 corinth.
4: mihi autem pro minimo est ut a vobis judicer, vel ab humano die. Et quantum ad veritatem praedicationis: tu
scis... Rectum in conspectu tuo fuit, quamvis non eorum. Job 16: in caelo est testis meus. Tertio ponitur ipsius
petitio: et primo petit salutem: non sis tu mihi, quasi dicat: solum indignationem tuam timeo. Job 9: aufert a me
virgam suam, et pavor ejus non me terreat. Matth. 10: nolite timere eos qui occidunt corpus, animam autem non
possunt occidere, sed potius timete eum qui potest animam et corpus perdere in Gehennam. Secundo petit
incredulis afflictionem in corde ex confusione, de culpa, confundantur. Psalm. 39: confundantur et revereantur,
qui quaerunt animam meam ut auferant eam. Et timorem poenae, pavent, Proverb. 10: pavor his qui operantur
malum. Sapient. 17: cum enim sit timida nequitia, data est in omnium condemnationem.
Et in corpore: induc super eos diem afflictionis, in vita, contere, per mortem, duplici, gladio et fame, vel anima et
corpore.
|#4 Lectio 4
Hic revocat eos ad cultum pristinae religionis quantum ad mandatum de observatione sabbati, quod levissimum
est, ut magis eorum obstinatio ostendatur: et circa hoc duo facit. Primo determinat praedicationis locum, in porta,
ut quasi inviti cogantur audire. 2 timoth. Ult.: insta opportune, importune, argue, obsecra, increpa.
Filiorum, ipsi enim sunt populus meus; sed filii populorum sunt. Per quam ingrediuntur: ipsa enim specialis
porta erat juxta domum regiam, per quam reges urbem ingrediebantur. Supra 7: sta in porta domus Domini, et
praedica ibi verbum istud etc.. Secundo proponit praedicationis verbum: et dices ad eos: et circa hoc tria facit.
Primo ponit praeceptum, petens auditum, audite.
Psalm. 2: et nunc reges intelligite, erudimini qui judicatis terram. Promulgans praeceptum: haec dicit Dominus:
custodite, a peccato, portare, extra civitatem, pondera, mercium, et opus, servile, pertinens vel ad servitutem
culpae, vel ad servitutem poenae: quia etiam ab illis, quae peccata non erant, tenebantur abstinere; a quibus
omnibus nos non tenemur abstinere, sed secundum praeceptum ecclesiae ordinantis de hoc. Sanctificate, ut bonis
operibus vacetis. Exod. 20: memento ut diem sabbati sanctifices. Nehemiae ult.: vidi in Juda calcantes in
sabbato, portantes acervos, et onerantes super asinos vinum et uvas et ficus et omne onus, et inferentes in
jerusalem die sabbati. Et contestatus sum etc.. Et ponit praecepti contemptum: et non audierunt. Supra 7: non
audierunt, nec inclinaverunt aurem suam, sed abierunt in voluptatibus, et pravitate cordis sui mali, etc.. Secundo
promittit obedientibus praemium: et erit, si audieritis: quantum ad tria; in quibus civitas gloriosa erat: scilicet in
dignitate regni; et quantum ad hoc, ingredientur. Isa. 1: restituam judices tuos ut fuerunt prius, et consiliarios
tuos sicut antiquitus. In multitudine populi; et quantum ad hoc, et habitabitur: isa. 62: non vocaberis ultra
derelicta, et terra tua non vocabitur amplius desolata. Et quantum ad religionem templi: et venient de civitatibus
Juda, de circuitu jerusalem, et de terra beniamin, et de campestribus, et de montuosis, et ab Austro, etiam ab
Aegypto. Isa. 60: offerentur super placabili altari meo, et domum majestatis meae glorificabo. Tertio comminatur
contemnentibus incendium: si autem non audieritis... Succendam ignem in portis, quia portas intrantes chaldaei
ignem miserunt in civitatem. Isa. 1: succendetur utrumque simul, et non erit qui extinguat.
Nota, quod sancti fructificant per sapientiae contemplationem. Eccl. 6: quasi is qui arat, et qui seminat, accede ad
eam, et sustine bonos fructus illius. Per caritatis fervorem. Cant. 5: veniat dilectus meus in hortum suum, ut
comedat fructum pomorum suorum. Per laudis confessionem. Heb. 13: per ipsum offeramus hostiam laudis
semper Deo, idest fructum labiorum confitentium nomini ejus. Per meritoriam operationem. Psal. 84: etenim
41

