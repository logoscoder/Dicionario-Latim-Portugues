Oseae 2: sepiam viam tuam spinis, et sepiam eam maceria. Amore alligando. Oseae 11: in funiculis Adam
traham eos, in vinculis caritatis.
|+21 Capitulus 21
|#1 Lectio 1
Hic ponitur comminatio contra reges, qui obtinent summum gradum in potestate saeculari: et primo secundum
quod reges puniuntur per poenam populi; secundo secundum quod puniuntur in propria persona, 22 cap.: haec
dicit Dominus etc..
Circa primum duo. Primo ponitur regis interrogatio vel petitio: interroga; quasi dicat, quaere divinum
responsum, et ora pro nobis. Hic Phassur non est idem qui supra, qui ex alio patre natus. Isa. 37: dies
tribulationis et correctionis, et blasphemiae dies haec: quia venerunt filii usque ad partum, et virtus non est
pariendi. Et infra (ibid.): leva ergo orationem pro reliquiis quae repertae sunt.
Secundo ponitur prophetae responsio: et dixit jeremias.
Et primo comminatur poenam quantum ad tempus ante civitatis captionem, contra tria in quibus confidebant:
scilicet in armorum munitione: ecce convertam; quasi dicat: arma quae contra hostes assumpsistis, in vosipsos
convertentur, quia contra vos invicem pugnabitis. Psalm. 7: convertetur dolor ejus in caput ejus, et in verticem
ipsius iniquitas ejus descendet. Vel convertentur, quasi sine fructu. Confidebant etiam in murorum fortitudine;
contra quod dicit: et chaldaeos, qui obsident in circuitu murorum; quasi dicat, non impedientibus muris. Thren.
4: non crediderunt reges terrae, et universi habitatores orbis, quoniam ingrederetur hostis, et inimicus per portas
jerusalem. Confidebant etiam in divina protectione; contra quod dicit: et debellabo ego vos in manu extenta,
idest potentia mea ad vindictam parata, forti, cui resisti non potest, furore, quantum ad pessimos, indignatione,
quantum ad minus peccantes, in ira grandi, contra mediocres.
|#2 Lectio 2
Hic tangit modum impugnationis. Ezech. 20: in manu valida, et in brachio extento, et in furore effuso regnabo
super vos, et adducam vos in desertum populorum, et judicabor vobiscum ibi, facie ad faciem. Et quantum ad
tempus post urbis captionem: et post hoc, comminans poenam, dabo Sedeciam. Thren. 1: dedit me Dominus in
manu de qua non potero fugere. Et excludit misericordiam: et non flectetur, precibus, vel muneribus, neque
parcet, propter pristinam amicitiam, neque miserebitur, ex compassione miseriae.
Proverb. 6: zelus et furor viri non parcet in die vindictae, nec acquiescet cujusque precibus, nec suscipiet pro
redemptione dona plurima. Et hoc quia pactum non servavit.
Ezech. 17: qui dissolvit pactum, numquid effugiet? secundo proponit eis salutis viam quantum ad populum: et ad
populum hunc dices.
Et primo dat eis eligendi libertatem: ecce ego do coram vobis viam vitae, et viam mortis. Eccl. 15: ante hominem
vita et mors, bonum et malum: quod placuerit ei, dabitur illi. Ponit disjunctionem: qui habitaverit in urbe hac
morietur...
Qui autem egressus fuerit... Vivet. Isa. 51: egredimini de medio ejus, populus meus, ut salvet unusquisque
animam suam ab ira furoris Domini.
Et assignat rationem: posui enim faciem meam super civitatem hanc. Supra 1: ollam succensam ego video. Et ad
regem: et domui regis Juda, scilicet dices, ponens consilium: judicate mane. Psal. 81: eripite pauperem, et
egenum de manu peccatoris liberate. Et ponit imminens periculum: ne forte egrediatur ut ignis indignatio mea.
Deut. 32: ignis succensus est in furore meo, et ardebit usque ad inferni novissima.
Tertio excludit falsam fiduciam, ponens confidentiae causam: ecce ego ad te, idest arcem jerusalem, habitatricem
vallis solidae, atque campestris: erat enim jerusalem in latere montis versus vallem Arnon: ergo pars erat in valle.
Vel dicitur despective, sicut isa. 22: onus vallis visionis etc.. Et etiam ex monte habebat soliditatem, fortitudinem
et firmitatem; et ex fructiferis vallibus habebat fertilitatem. Et superbam audaciam: qui dicitis; quis percutiet
nos? Abdias 2: qui dicis in corde tuo: quis detrahet me in terram? et comminatur poenam: et visitabo, et
succendam ignem in saltu, infructuosum populum, joelis 1: ignis comedit speciosa deserti, et flamma succendit
omnia ligna regionis.
|+22 Capitulus 22
|#1 Lectio 1
Hic ponitur comminatio contra reges secundum quod in persona propria puniuntur: et circa hoc tria facit. Primo
enim ponitur annuntiandi praeceptum, et designat praedicationis locum, descende: quia templum ubi propheta
stabat ad orandum, in eminentiori situm erat. Act. 10: descende, et vade cum eis nihil dubitans, quia ego misi
illos. Secundo dat salutis consilium, petens auditum, audite. Psal. 2: et nunc reges intelligite, erudimini qui
judicatis terram. Proponens consilium ut faciat bonum, servans justitiam: haec dicit Dominus; facite judicium,
executionem justitiae: quod proprie regis, et judicis est. Sap. 1: diligite justitiam qui judicatis terram. Et
47

