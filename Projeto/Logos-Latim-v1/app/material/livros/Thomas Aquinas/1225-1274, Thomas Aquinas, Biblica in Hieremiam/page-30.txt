nocte, igne me examinasti, et non est inventa in me iniquitas. Tertio ostendit poenam per modum imprecationis:
et primo imprecatur poenae inflictionem: congrega eos; quasi dicat: quia justus es, non potest esse quod impios
non punias.
Ideo ita eos in prosperitatibus exaltas, sicut qui impinguat gregem ad occisionem. Ergo ex quo impinguati sunt,
et injusti sunt, congrega eos: in quo significatur quod paschali tempore, quando ad festum convenerant in urbe,
obsessi sunt.
Sanctifica eos: loquitur per similitudinem animalium, quae occidebantur ad immolandum. Isa. 34: victima
Domini in bosra, et interfectio magna in terra edon. Et excludit poenae dilationem, quia tempus est ut puniantur
in propriis personis, non in possessionibus, neque in terrae nascentibus: usquequo lugebit terra? Ps. 106: posui
flumina in desertum, et exitus aquarum in sitim; terram fructiferam in salsuginem a malitia inhabitantium in ea.
In animalibus: consumptum est animal. Ezech. 9: dixerunt: dereliquit Dominus terram, et Dominus non videt.
Secundo quasi exauditus, contra puniendos ponit insultationem: et primo ex parte hostium quantum ad
potentiam: si cum peditibus currens laborasti, quomodo contendere poteris cum equis? quasi dicat: si vicinae
gentes quae pedites pugnant, tibi multum laborem fecerunt, quomodo poteris resistere chaldaeis, et Aegyptiis,
qui equis potentes sunt? job 6: qui timent pruinam, irruet super eos nix. Et quantum ad captivitatis terram: cum
autem in terra pacis secura fueris; idest, etsi etiam in terra tua semper pacem habuisses, quid facies, quando eris
trans jordanem, cujus gurgites sunt tumentes, quia scilicet superbi sunt? Eccli. 10: qui gloriatur in substantia,
paupertatem vereatur. Secundo quantum ad sanguine junctos, commemorans pristinam injuriam: nam et fratres,
scilicet idumaei, et domus, scilicet Moabitae et Amonitae. Cant. 1: filii matris meae pugnaverunt contra me. Et
indicit cautelam: ne credas eis, cum locuti fuerint tibi bona, quasi volentes tibi foederari ad resistendum
chaldaeis.
Infra 27: fac tibi vincula et catenas, et pones eas in collo tuo, et mittes eas ad regem edon, et ad regem Moab etc..
Supra 9: unusquisque a proximo suo se custodiat, et in omni fratre suo non habeat fiduciam: quia omnis frater
supplantans supplantabit, et omnis amicus fraudulenter incedet, et vir fratrem suum deridebit, et veritatem non
loquetur.
|#2 Lectio 2
Hic ponitur Domini responsio: et primo ponit poenae comminationem; secundo poenae consolationem, ibi. Haec
dicit Dominus etc.. Circa primum duo. Primo comminatur poenam quantum ad divini auxilii destitutionem:
reliqui domum, scilicet templum, ut non defendam, hereditatem, populum Israel. Isa. 19: hereditas autem mea
Israel. Supra 9: derelinquam populum meum, et recedam ab eis, quia omnes adulteri sunt, coetus
praevaricatorum, etc.. Et quantum ad hostium oppressionem, dedi dilectam, idest Judaeos, quos quasi animam
meam diligebam. Secundo ponit culpam, primo significans culpae magnitudinem: facta est mihi hereditas,
scilicet populus, quasi leo, ferox ad impugnandam me. Dedit vocem, blasphemiae. Psalm. 9: insidiatur in
abscondito quasi leo in spelunca sua. Secundo miratur animi instabilitatem: numquid avis discolor hereditas mea
mihi? quasi dicat, quandoque mihi, quandoque idolis adhaerens, tincta, sordibus peccatorum, per totum, quia
omnes mali sunt. 3 Reg. 18: usquequo claudicatis in duas partes? si Dominus ipse est Deus, sequimini eum; si
autem baal, sequimini illum. Vel potest esse sensus.
Numquid eam ita caram teneo sicut hujusmodi aves pulchras, ut tandem non abjiciam? ut discoloritas ad
decorem referatur. Ezech. 16: vestivi te discoloribus, et calceavi te hyacintho. Vel hoc quod dicit, reliqui
domum, etc. Possunt esse verba prophetae, qui ut annuntiaret verbum Dei, mortis periculo se exposuit, et
domum, et patriam reliquit, et a compatriotibus suis quasi leonibus, et variis dolositate, et plenis malitia, insidias
perpessus fuit. Mystice sunt verba Christi, qui domum, et patriam relinquere dicitur in mundum veniens, quia ad
modum relinquentis se habuit, quando in infirmitate abscondit majestatem. Hereditatem, caelestem patriam.
Prosperantur impii propter hereditatis amissionem.
Genes. 25: dedit Abraham Isaac filio suo cuncta quae possederat, filiis autem concubinarum largitus est munera.
Propter imperfectam remunerationem. Matth. 6: amen dico vobis, receperunt mercedem suam. Quia non sunt
digni divina correctione. Ezech. 16: requiescet indignatio mea in te, et auferetur zelus meus a te. Oseae 4: non
visitabo super filias vestras cum fuerint fornicatae, et super sponsas vestras cum adulteraverint. Hebr. 12: si extra
disciplinam estis, cujus participes facti sunt omnes; ergo adulteri, et non filii estis. Propter morbi desperationem.
Thren. 2: magna est velut mare contritio tua. Quis medebitur tibi? infra 30: insanabilis fractura tua, pessima
plaga tua.
Propter eorum dejectionem. Psal. 72: verumtamen propter dolos posuisti eis; dejecisti eos dum allevarentur.
Rom. 1: propter quod tradidit eos Deus in reprobum sensum, ut faciant ea quae non conveniunt, etc..
|#3 Lectio 3
Hic comminatur poenam in speciali: et primo poenam captivitatis; secundo poenam sterilitatis terrae, ibi,
seminaverunt triticum, et spinas messuerunt.
Circa primum tria. Primo determinat poenam, designans occisionis magnitudinem, ad devorandum, cadaverum
multitudinem. Ezech. 39: haec dicit Dominus Deus: dic omni volucri, et universis avibus, cunctisque bestiis agri:
30

