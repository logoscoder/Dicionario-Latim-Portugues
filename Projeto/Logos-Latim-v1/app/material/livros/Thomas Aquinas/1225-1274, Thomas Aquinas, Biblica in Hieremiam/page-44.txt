Et imprecatur poenam: fiant corruentes...
Abutere eis, idest in malum utere, vel contra consuetudinem clementiae tuae. Isa. 3: ruit jerusalem, et Judas
concidit: quia lingua eorum, et adinventiones eorum contra Dominum, ut provocarent oculos majestatis ejus.
Notandum, quod est quidam sibilus bonus divinae inspirationis. Zach. 10: sibilabo eis, et congregabo illos quia
redemi eos. Humilis confirmationis. 3 Reg. 19: post ignem sibilus aurae tenuis. Compassionis. Infra 49: omnis
qui transibit per eam stupebit, et sibilabit super omnes plagas ejus. Item est sibilus malus iniquae persuasionis.
Sapient. 17: serpentum sibilatione commoti, tremebundi peribant. Insultationis.
Thren. 2: omnes transeuntes per viam sibilaverunt, et moverunt capita sua super filiam jerusalem: haeccine est
urbs, dicentes, perfecti decoris, gaudium universae terrae? et stuporis.
Infra 25: ponam eos in stuporem, et sibilum in solitudines sempiternas.
Item super illud verbum, ut loquerer pro eis bonum, nota, quod Christus loquitur pro nobis bonum ad
impetrandum veniam. Luc. 23: pater, ignosce illis, quia nesciunt quid faciunt. Ad excusandam culpam. 1 joan. 2:
advocatum habemus apud patrem Jesum Christum justum; et ipse est propitiatio pro peccatis nostris. Ad Heb.
12: accessistis ad testamenti novi mediatorem Jesum, et sanguinis aspersionem melius loquentem quam Abel. Ad
impetrandam gloriam.
Joan. 17: volo ut ubi ego sum et illi sint mecum, ut videant claritatem meam, quam dedisti mihi.
|+19 Capitulus 19
|#1 Lectio 1
Hic comminatur consummatam poenam: et primo designat praedicationis locum: ad vallem filiorum annon, quae
est juxta introitum portae fictilis, ubi figuli habitabant; et praedicabis ibi verba quae ego loquor ad te. Ezech. 3:
audies de ore meo verbum, et annuntiabis eis ex me.
Secundo ponit praedicationis verbum: et primo in loco a Deo praefinito; secundo in templo, ibi, venit autem
jeremias de tophet. Circa primum duo.
Primo praedicit eam verbo; secundo praesignat eam facto ibi, et conteres lagunculam. Circa primum primo
comminatur poenam in generali, petens audientiam: dices, audite. Ps. 2: et nunc reges intelligite, erudimini qui
judicatis terram. Praedicens poenam: haec dicit Dominus... Tinnient, quasi ex commotione cordis prae stupore,
sicut ex commotione magni soni. 1 Reg. 3: ecce ego faciam verbum in Israel, quod quicumque audierit, tinnient
ambae aures ejus. 4 Reg. 21: ecce ego inducam mala super jerusalem, et Judam, ut quicumque audierit, tinniant
ambae aures ejus.
Et assignans causam, culpam populi: eo quod dereliquerunt me. Isa. 1: dereliquerunt Dominum,
blasphemaverunt sanctum Israel, abalienati sunt retrorsum. Et culpam regis quantum ad simplex homicidium: et
reges Juda. 4 Reg. 21: sanguinem innoxium fudit Manasses multum nimis, donec impleretur jerusalem usque ad
Os. Et quantum ad homicidium junctum sacrilegio. Et aedificaverunt excelsa baalim. Ps. 105: effuderunt
sanguinem innocentem, sanguinem filiorum suorum, et filiarum suarum, quas sacrificaverunt sculptilibus
chanaam. Secundo ponit poenam in speciali: et primo quantum ad mala, quae passi sunt in urbis captione,
ponens interfectionem hominum: propterea ecce dies venient; ubi designat occisorum multitudinem, et non
vocabitur amplius locus iste tophet. Supra 7 idem. Consilii dissipationem: et dissipabo consilium Juda, quod
debellare Nabuchodonosor cogitaverat, in loco isto, quia ibi occisi sunt: job 5: apprehendit sapientes in astutia
sua, et consilium pravorum dissipat.
Et occisionis speciem: et subvertam eos gladio. Ezech. 21: hic est gladius occisionis magnae, qui obstupescere
eos fecit, et corde tabescere, et multiplicat ruinas. Et ponens abjectionem cadaverum: et dabo cadavera eorum
escam volatilibus caeli. Ps. 78: posuerunt mortalia servorum tuorum escas volatilibus caeli, carnes sanctorum
tuorum bestiis terrae. Et ponens destructionem urbium: et ponam civitatem hanc in stuporem.
Supra 18, idem. Secundo poenam quam passi sunt in obsidione: et cibabo eos carnibus filiorum suorum.
Deute. 28: comedes fructum uteri tui, et carnes filiorum tuorum, et filiarum tuarum, quas dederit tibi Dominus
Deus tuus, in angustia, et vastitate, qua opprimet te hostis tuus. Thren. 4: manus mulierum misericordium
coxerunt filios suos, facti sunt cibus earum in contritione filiae populi mei.
|#2 Lectio 2
Hic designat praedictam poenam facto: et primo ponit factum: conteres lagunculam. Isa. 10: ecce dominator
Dominus exercituum confringet lagunculam in terrore, et excelsi statura succidentur, et sublimes humiliabuntur.
Secundo facti significatum: et dices ad eos. Primo quantum ad populi occisionem: sic conteram. Isa. 30:
comminuetur sicut conteritur lagena figuli, contritione pervalida. Secundo quantum ad sepulturae locum: et in
tophet sepelientur, propter occisorum multitudinem. Supra 7, idem. Tertio quantum ad urbis destructionem, sic
faciam, sicut tophet, immundam, et sine domibus. In quarum domatibus, idest in summitatibus domorum, quae
planae erant, et in eis idola colebant. Isa. 22: ascendisti et tu omnis in tecta clamoris plena, urbs frequens, civitas
exultans.

44

