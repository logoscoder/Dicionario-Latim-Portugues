Circa hoc ergo tria. Primo enim propheta proponit culpam adversariorum: et primo communis culpae
revelationem: demonstrasti, interiori revelatione, ostendisti, exterioribus signis, studia, machinationes eorum
contra me. Isa. 8: in forti manu sua erudivit me, ne irem in via populi hujus etc..
Et proponit revelationis necessitatem, quia per se cogitationem scire non poterat, nec suspicari propter suam
innocentiam, quae talia non merebatur.
Et ego quasi agnus, et non cognovi. Christus etiam secundum hominem in via cognitionem illam accepit a Deo,
qua omnia scivit per gratiam unionis, sicut alii accipiunt ea quae sciunt per gratiam revelationis.
Isa. 53: quasi agnus coram tondente se obmutescet, et non aperiet os suum. 1 Cor. 2: quis enim scit hominum
quae sunt hominis, nisi spiritus hominis qui est in ipso? Ps. 93: Dominus scit cogitationes hominum, quoniam
vanae sunt.
Mittamus lignum, idest taxum, ut sic venenatus moriatur, eradamus, ita quod nulla memoria ipsius remaneat,
sicut in tabula rasa praecedentis Scripturae. Mystice mittamus lignum, idest corpus Christi in lignum crucis: vel
lignum in panem, idest per lignum crucis scandalum doctrinae ejus suscitemus, quae panis est. Isa. 53: quia
abscissus est de terra. Secundo propheta petit vindictam, allegans auctoritatem et potentiam per quam potest: tu
autem, Domine Sabaoth, idest exercituum: justitiam per quam vult, qui judicas juste, scientiam per quam scit, et
probas renes, idest affectiones, corda, idest cogitationes, videam ultionem tuam ex eis, ex persona Christi, qui
scilicet obstinati sunt: pro aliis enim orat. Luc. 23: pater, ignosce illis, quia nesciunt quid faciunt.
Thren. 3: vidisti, Domine, iniquitatem illorum adversum me, judica judicium meum. Et assignat causam: tibi
enim revelavi, non quasi nescienti, sed totam causam meam in te ponens.
Ps. 54: jacta cogitatum tuum in Domino; et ipse te enutriet. Tertio Dominus comminatur poenam: et primo
resumit malitiam: propterea haec dicit Dominus ad viros Anathoth, qui quaerunt animam tuam, ad
interficiendum. Ps. 37: vim faciebant qui quaerebant animam meam.
Et addit causam hujus malitiae: et dicunt: non prophetabis; quasi, sic solum mortem evadere poteris, si
prophetare cesses. Isa. 30: qui dicunt videntibus, nolite videre. Secundo comminatur poenam, primo praedicens
visitationem: propterea haec dicit Dominus. Ps. 88: visitabo in virga iniquitates eorum, et in verberibus peccata
eorum. Secundo poenae determinationem: juvenes eorum. Infra 15: qui ad gladium, ad gladium, qui ad famem,
ad famem, etc.. Tertio punientis potestatem: inducam enim malum, ego scilicet qui possum. Infra 17: indue super
eos diem afflictionis, et duplici contritione contere eos. Mystice per viros Anathoth, qui interpretatur obedientia,
significantur viri jerusalem, qui quondam Domino obedientes, Christum postea persecuti sunt.
Nota, quod sanctus dicitur oliva propter pinguedinem, in quo devotio. Rom. 11: socius radicis, et pinguedinis
olivae factus es. Propter olei nitorem, in quo contemplatio. Zach. 4: isti sunt duo filii olei, qui assistunt
dominatori universae terrae. 3 Reg. 6: fecit in oraculo duos cherubim de lignis olivarum, decem cubitorem
altitudinis. Propter foliorum virorem, in quo virtus mentis. Gen. 8: reversa est columba ad vesperam, portans
ramum olivae virentibus foliis in ore suo. Propter fertilitatem, in quo abundantia bonorum operum. Ps. 31: ego
autem sicut oliva fructifera in domo Dei, speravi in misericordia Dei in aeternum, et in saeculum saeculi. Propter
pulchritudinem, in quo sanctorum gloria. Eccli. 24: quasi oliva speciosa in campis, et quasi platanus exaltata sum
juxta aquas.
Oseae 14: erit quasi oliva gloria ejus, et odor ejus ut Libani.
|+12 Capitulus 12
|#1 Lectio 1
Hic propheta disputat de punientis justitia: et primo ponitur prophetae disputatio; secundo Domini responsio, ibi,
reliqui domum meam. Circa primum tria. Primo captat benevolentiam ex persona judicis: justus quidem tu es,
Domine. Ps. 118: justus es, Domine, et rectum judicium tuum. Et ex honestate causae: verumtamen juxta loquar
ad te. Job 13: ad omnipotentem loquar, et disputare cum Deo cupio. Et sic uterque eorum tenet locum
opponentis. Sed Habacuc tenet locum respondentis, cap. 2: super custodiam meam stabo, et figam gradum super
munitionem. Secundo proponit causam quantum ad adversarios, proponens eorum prosperitatem quantum ad
temporalium abundantiam: quare prosperatur via, processus, impiorum, per infidelitatem, qui praevaricantur,
contra legem agendo, et inique agunt, contra proximum? job 12: abundant tabernacula praedonum, et audacter
provocant Deum, cum ipse dederit omnia in manus eorum. Ps. 72: zelavi super iniquos, pacem peccatorum
videns. Et quantum ad prosperitatis augmentum, plantasti, in bonis temporalibus: et per similitudinem arboris, et
radicem miserunt, confirmatis prosperitatibus, proficiunt, sicut arbor crescit, per augmentum prosperitatis, et
faciunt fructum, implentes opere quod mente disponunt. Job 21: quare impii vivunt, sublimati sunt, confortatique
divitiis? et proponit eorum iniquitatem; prope es tu ori eorum, et longe a renibus, affectibus, quae duo simul
videntur adversari divinae justitiae. Isa. 29: populus hic labiis me honorat, cor autem eorum longe est a me. In
quo datur intelligi, quod imperfectis bonis, imperfectam retributionem recipiunt. Ex parte autem sua dat
intelligere justitiam: et tu, Domine, nosti, ab aeterno, vidisti, quomodo recte ambulo coram te: etsi enim haec
loquar, non tamen in his scandalum patior. Supra 1: priusquam te formarem in utero, novi te. Et dat intelligere
correctionem, probasti: a poenis probatus, inventus sum tecum ambulans. Ps. 16: probasti cor meum, et visitasti
29

