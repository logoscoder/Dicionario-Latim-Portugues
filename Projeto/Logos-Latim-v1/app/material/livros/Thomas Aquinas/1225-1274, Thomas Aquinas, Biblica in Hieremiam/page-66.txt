Possunt etiam esse verba populi, et somnus significat praecedentem miseriam, dulcis, inquantum misericordiam
consequitur.
Psalm. 3: ego dormivi, et soporatus, sum, et exsurrexi, quia Dominus suscepit me. Eccl. 5: dulcis est somnus
operanti, sive parum, sive multum comedat.
|#10 Lectio 10
Hic consolatur communiter utrosque. Et primo ponitur promissio; secundo promissionis confirmatio, ibi, haec
dicit Dominus etc.. Circa primum duo. Primo promittit bona temporalia, quantum ad hominum: et jumentorum
multiplicationem, seminabo, quasi seminando multiplicabo. Zach. 2: absque muro habitabitur jerusalem prae
multitudine hominum, et jumentorum in medio ejus.
Quantum ad destructorum reparationem: sic vigilavi, diligenter explevi quae comminatus fueram, ut evellerem,
tollendo omne praesidium, in quo sicut in radice firmabantur, demolirer, idest destruerem, quantum ad
occisionem hominum, et desolationem civitatum, dissiparem, sepem auxilii humani et angelici, auferendo,
disperderem, captivitatem in diversa loca, affligerem, gravi onere servitutis captivatos. Zach. 8: sicut cogitavi ut
affligerem vos cum ad iracundiam provocassent patres vestri me, dicit Dominus, et non sum misertus; sic
conversus cogitavi in diebus istis ut benefaciam domui Juda, et jerusalem. Et quantum ad poenae immunitatem
pro peccatis patrum: in diebus illis. Ezech. 18: quid est quod inter vos parabolam vertitis in proverbium istud in
terra Israel dicentes: patres comederunt uvam acerbam, et dentes filiorum obstupuerunt? secundo promittit bona
spiritualia: ecce dies venient: et primo promittit foederis innovationem: dies, scilicet gratiae, foedus novum,
novum testamentum, hoc est evangelium. Dominatus, crudeliter, et potestative ulciscendo. Isa. 55: feriam
vobiscum pactum sempiternum, misericordias David fideles. Secundo ponit pacti tenorem: sed hoc erit pactum...
Dabo legem meam, evangelium, in visceribus, non in tabulis lapideis. Oseae 2: ducam eam in solitudinem, et
loquar ad cor ejus. Tertio ponit pacti utilitatem primo quantum ad obedientiam: et ero eis in Deum. Ezech. 36,
idem. Secundo quantum ad sapientiam: et non docebit ultra vir proximum suum; in quo excludit docendi
necessitatem. Et hoc quidem impletur in praesenti tempore, quantum ad hoc quod non per prophetiae rationes, et
humanas inventiones in divinam veritatem venimus, neque etiam per Judaicas traditiones, sed in futuro ex toto
complebitur. Matth. 23: nolite vocari Rabbi: unus est enim Magister vester. Et assignat rationem: omnes enim
cognoscent me. Isa. 54: ponam omnes filios tuos doctos a Domino, et multitudinem pacis filiis tuis. Joan. 15:
omnia quaecumque audivi a patre meo, nota feci vobis. Tertio quantum ad peccatorum munditiam: quia
propitiabor iniquitati eorum.
Psalm. 102: qui propitiatur omnibus iniquitatibus tuis, qui sanat omnes infirmitates tuas.
|#11 Lectio 11
Hic ponitur promissionis confirmatio: et primo confirmat ex creaturarum immutabilitate, proponens promittentis
potestatem: qui dat solem in lumine diei. Psal. 135: qui fecit luminaria magna, solem in potestatem diei, lunam et
stellas in potestatem noctis. Quasi dicat: qui haec fecit immobilia, etiam promissionem suam firmare potest. Et
comparationem: si defecerint leges istae, quasi dicat: sicut non deficient usque ad finem mundi, ita nec semen
Israel quantum ad illos qui salvantur. Isa. Ult.: sicut caeli novi, et terra nova, quae ego facio stare coram me, dicit
Dominus Deus, sic stabit semen vestrum, et nomen vestrum. Secundo ex creaturarum immensitate: haec dicit
Dominus. Et primo proponit mensurandi impossibilitatem: si mensurari poterunt caeli sursum, humano ingenio.
Isa. 40: quis mensus est pugillo aquas, et caelos palmo ponderavit? secundo proponit promissionem. Et ego
abjiciam; quasi dicat: sicut illud est impossibile, ita et istud: universum semen, quia aliquos ex eis abjecit. Thren.
3: non enim humiliavit ex corde, suo, et abjecit filios hominum.
|#12 Lectio 12
Hic promittitur urbis reparatio: et primo promittitur reaedificatio: et aedificabitur. Isa. 44: qui dico: jerusalem,
habitaberis; et civitatibus Juda, aedificabimini; et deserta ejus suscitabo.
Secundo ponitur ampliatio: a turre Hanameel; quam quidam dicebant esse in Anathoth, quod Hieronymus in
Glossa excludit: usque ad portam anguli, ubi duo muri conjungebantur, ultra normam, pristinam, super collem
Gareb, qui interpretatur scabies, ubi forte leprosi extra urbem morabantur, Goatha, qui interpretatur gens
peccatrix, ubi morabantur illi qui pro aliquo peccato immundi erant, vallem cadaverum, ubi erant populi
sepulcra, cineris, ubi projiciebantur cineres mundi, sicut de sacrificiis; vel immundi, sicut de domibus
leprosorum, et hujusmodi, mortis, ubi malefactores occidebantur, usque ad angulum portae equorum Orientalis:
non enim undique poterant equi ascendere propter montis asperitatem. Isa. 54: dilata locum tentorii tui, et pelles
tabernaculorum tuorum extende.
Tertio ponitur duratio: sanctum Domini non evelletur, idest sanctuarium, scilicet templum, vel tota civitas, quae
Domino sanctificata erat. Supra 3: vocabunt jerusalem, solium Domini et congregabuntur ad eam omnes gentes
in nomine Domini in jerusalem. Isa. 33: tabernaculum quod nequaquam transferri poterit, nec auferentur clavi
ejus in sempiternum, et omnes funiculi ejus non rumpentur. Judaei exponunt hoc de aurea jerusalem, quod
Hieronymus improbat in Glossa, et exponit de ecclesia quae in se et perfectos et imperfectos et peccatores
66

