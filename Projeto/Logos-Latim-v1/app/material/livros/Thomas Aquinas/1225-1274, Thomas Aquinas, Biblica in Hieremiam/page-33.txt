Thren. Ult.: cecidit corona capitis nostri. Ex urbium obsidione: civitates Austri, quia sors Judae ad Austrum erat.
Josue 15: qui aperiat, obsidionem solvens, scilicet Aegyptius. Et ex populi captivitate, translata est. Thren. 1:
migravit Judas propter afflictionem, et multitudinem servitutis, habitavit inter gentes, nec invenit requiem.
Tertio ponit idem consilium ad regiam civitatem: et primo inducit ad humilitatem; secundo miratur
obstinationem, ibi, vae tibi jerusalem. Inducit autem ad humilitatem ex quatuor. Primo ex hostium potestate,
proponens hostium potentiam, levate, per considerationem, qui venitis ab Aquilone, contra fortes. Supra 6: ecce
populus venit de terra Aquilonis, gens magna consurget a finibus terrae.
Et excludens subditorum fiduciam: ubi est grex? quasi multitudo populi quae tibi erat subjecta; quasi dicat:
civitas regalis et sacerdotalis non poterit tibi prodesse. Ezech. 34: ecce ego ipse super pastores.
Requiram gregem meum de manu eorum, et cessare faciam eos, ut ultra non pascant gregem meum, nec pascant
amplius pastores semetipsos; et liberabo gregem meum de ore eorum, et non erit ultra ejs in escam. Et assignans
causam quare in manus hostium tradatur, tollens excusationem, quid dices? ad excusationem tui. Job 9: si
voluerit contendere cum eo, non poterit respondere ei. Et assignans rationem, tu enim docuisti, dum eos in
auxilium tuum vocans, conditiones tuas eos scire fecisti. Supra 2: insuper malitias tuas docuisti vias tuas. Vel
tangit ostensionem thesauri ab ezechia factam nuntiis regis Babylonis. Isa. 39. Secundo ex dolorum afflictione,
comminans dolorem: numquid non dolores apprehendent te? supra 4: vocem quasi parturientis audivi, angustias
ut puerperae. Et assignans rationem ex peccatorum multitudine: quia si dixeris in corde tuo: quare venerunt mihi
haec? in poenam. Verecundiora, turpissima peccata, plantae affectiones. Job 22: propter malitiam tuam
plurimam, et infinitas iniquitates tuas. Vel tangit hic quod ducti sunt in captivitatem pedites, et etiam in transitu
fluviorum oportebat eos membra turpia denudare, et nudi pedes; et ideo plantae eorum polluebantur luto et
pulvere. Isa. 47: denuda turpitudinem tuam, discooperi humerum, revela crura, transi flumina, revelabitur
ignominia tua, et videbitur opprobrium tuum. Et ex peccantium obstinatione: si immutare; quasi dicat, difficiliter
potestis converti, Aethiops, propter naturalem infectionem peccati, pardus, propter dolositatem, vel diversitatem
peccatorum, cum didiceritis, propter consuetudinem. Prov. 22: proverbium est: adolescens juxta viam suam, et
cum senuerit non recedat ab ea. Tertio inducit ad humilitatem ex futura captivatione, comminans captivitatis
dispersionem: et disseminabo. Psal. 82: Deus meus, pone illos ut rotam, et sicut stipulam ante faciem venti. Et
Psal. 58: disperge illos in virtute tua. Et assignat rationem: haec sors tua, tibi pro peccatis tuis debita, in
mendacio.
Isa. 27: in mensura contra mensuram, cum abjecta fuerit judicabit eam; etc.. Quarto ex peccatorum revelatione.
Et primo ponit comminationem: et ego nudavi, turpitudinem peccatorum tuorum, contra faciem, ut temetipsam
recognosceres.
Et apparuit, etiam aliis. Ezech. 16: nudabo ignominiam tuam coram eis, et videbunt omnes turpitudinem tuam. Et
assignat rationem: super colles in agro vidi abominationes tuas; quasi dicat: quia publice peccasti, publice
punieris.
Supra 2: in omni colle sublimi, et sub omni ligno frondoso tu prosternebaris meretrix. Ultimo admiratur
obstinationem: vae tibi. Usquequo post me, venis vel post me ambulare te jactas? Psal. 4: filii hominum
usquequo gravi corde, ut quid diligitis vanitatem, et quaeritis mendacium? nota, quod vinum mystice aliud est
bonum, aliud malum. Est enim bonum vinum sapientiae contemplationis. Prov. 9: bibite vinum quod miscui
vobis. Divini amoris. Cant. 8: dabo tibi poculum ex vino condito et mustum malorum granatorum meorum.
Compunctionis Psal. 59: potasti nos vino compunctionis. Est autem vinum malum fraudulentae deceptionis.
Deut. 32: fel draconum vinum eorum, venenum aspidum insanabile. Carnalis delectationis.
Apoc. 18: de vino irae fornicationis ejus biberunt omnes gentes, et reges terrae cum illa fornicati sunt. Divinae
indignationis. Apoc. 14: si quis adoraverit bestiam, et imaginem ejus, et acceperit characterem in fronte sua, aut
in manu sua; hic bibet de vino irae Dei, quod mixtum est mero in calice irae ipsius.
Item notandum, quod spiritus sanctus dicitur Auster propter calorem. Job 37: nonne vestimenta tua calida sunt,
cum perflata fuerit terra Austro? propter splendorem. Habac. 3: Deus ab Austro veniet, et sanctus de monte
Pharam.
Operuit caelos gloria ejus. Propter volatus elevationem.
Job 39: numquid per sapientiam tuam plumescit accipiter, expandens alas suas ad Austrum? propter pluviarum
multiplicationem.
Psal. 125: converte Domine, captivitatem nostram, sicut torrens in Austro. Propter arborum fructificationem.
Cant. 4: veni Auster, perfla in hortum meum, et fluent aromata illius.
|+14 Capitulus 14
|#1 Lectio 1
Hic incipit propheta interponere orationem suam pro eis ad Deum, ut in aliquo misericordiam consequantur,
saltem post aliqua flagella. Et dividitur in duas partes. In prima ponitur quaedam disceptatio prophetae cum
Domino, ad impetrandum, postmodum in secunda ponitur finalis determinatio, cap. 15: et dixit Dominus ad me,
etc..
33

