Et in aquam non inferes illud. Job 38: accinge sicut vir lumbos tuos: interrogabo te, responde mihi. Ubi eras
quando ponebam fundamenta terrae? etc.. Et quia per facta prophetarum, et non solum per verba divina mystice
exprimuntur: unde dicitur Oseae 12: in manibus prophetarum assimilatus sum: ponitur etiam praecepti impletio,
possedi; in quo notatur prophetae obedientia.
Gen. 6: Noe vir justus atque perfectus fuit in generationibus suis, cum Deo ambulavit, etc..
Secundo significatur populi repulsio: et factus est sermo Domini ad me secundo dicens. Tolle, a te; sic abjiciam
populum a me: vade ad euphratem, per quem significatur potentia Assyriorum et chaldaeorum, per quos
captivatus est populus. Isa. 8: adducet super eos Dominus aquas fluminis fortes et multas, regem Assyriorum, et
omnem gloriam ejus. Et ascendet super omnes rivos ejus, et fluet super universas ripas ejus, et ibit per Judam
inundans, et transiens usque ad collum veniet.
Absconde: sic populus, quasi aquis absconsus, absorbebitur: infra 51: absorbuit me, quasi draco replevit ventrem
suum teneritudine mea, et ejecit me, in foramine, ne cum aqua defluat; in quo significatur quod de populo
reliquiae futurae essent, et non totus periret. Supra 4: consummationem autem non faciam. Tertio significatur
populi reductio: ubi primo significatur ipsa reductio: et factum est post dies plurimos, ad significandum quod
multis annis in captivitate erunt. Infra 29: cum coeperint impleri in Babylone septuaginta anni, visitabo vos, et
suscitabo super vos verbum meum bonum, ut reducam vos ad locum istum. Tolle inde: sic ego reducam
populum. Ezech. 36: tollam quippe vos de gentibus, et congregabo vos de universis terris, et adducam vos in
terram vestram. Secundo significatur populi dispositio: et ecce computruerat: sic populi potentia, et pulchritudo
consumpta erat. Ezech. 15: numquid utile erit ad opus? etiam cum esset integrum non erat aptum ad opus, quanto
magis cum illud ignis devoraverit, et combusserit, nihil ex eo fiet operis?
|#2 Lectio 2
Hic ponitur similitudinis adaptatio: et circa hoc duo facit. Primo adaptat similitudinem quantum ad poenam: sic
putrescere faciam, ut omnis vigor, et decor pertranseat. Joel. 1: computrescent jumenta in stercore suo. Et
quantum ad poenae causam, scilicet inobedientiam, populum justum. Exod. 33: dixit Dominus ad Moysen:
loquere filiis Israel. Populus durae cervicis es etc.. Et erunt sicut lumbare. Isa. 30: comminuetur sicut conteritur
lagena figuli contritione pervalida. Et quantum ad divinae familiaritatis gratiam: sicut enim adhaeret lumbare ad
lumbos viri, sic agglutinavi mihi omnem domum Israel. Deuter. 30: en Domini Dei tui caelum est, et caelum
caeli, terra, et omnia quae in ea sunt, tamen patribus tuis conglutinatus est Dominus, et amavit eos, elegitque
semen eorum post eos; idest vos de cunctis gentibus, sicut hodie comprobatur. Secundo prosequitur specialiter
poenae ordinem: dices ergo: et circa hoc duo. Primo ostendit imminens periculum, ponens exemplum: omnis
laguncula, idest quilibet de populo, implebitur vino, tribulationis.
Isa. 41: triturabis montes, et comminues, et quasi pulverem tolles. Exempli contemptum, et dicent. Job 12: quis
enim haec quae nostis ignorat? et ipsius expositionem: et dices ad eos: quantum ad cordis caecitatem, ebrietate ut
quid agant ignorent. Isa. 29: fluctuamini, et vacillate, inebriamini, et non a vino, etc.. Et quantum ad
captivitatem, et dispergam, ne se mutuo consolentur. Oseae 13: consolatio abscondita est ab oculis meis, quia
ipse inter fratres dividet. Quantum ad sententiae severitatem: non parcam et non concedam, quasi ad movendum
eos, quia obstinati vel convincendum, quia aperte mali.
Prov. 6: zelus, et furor viri non parcet in die vindictae, nec acquiescet cujusquam precibus, nec suscipiet pro
redemptione dona plurima. Secundo dat eis utile consilium ad evadendum, ut scilicet humilientur, audite; et
primo ad totam plebem proponens consilium contra superbiae vitium: nolite elevari, per superbiam. Locutus est,
hoc consilium, vel poenas quas praedixi. Psal. 74: nolite extollere in altum cornu vestrum, nolite loqui adversus
Deum iniquitatem: et contra Dei praeceptum: quae sunt initia omnis peccati: date Domino Deo vestro gloriam.
Deuteronom. 32: date magnificentiam Deo nostro: Dei perfecta sunt opera et omnes viae ejus judicia. Resumens
imminens periculum caecitatis cordis, antequam contenebrescat, idest, antequam superveniant vobis
tribulationes, in quibus nesciatis quid facere. Joan. 12: ambulate dum lucem habetis, ut non tenebrae vos
comprehendant. Captivitatis: antequam offendant, ducti in captivitatem, ad montes caliginosos, scilicet
Babyloniae propter altitudinem, vel ex defectu visus, vel ex multitudine vaporum. Isa. 13: super montem
caliginosum levate signum, exaltate vocem etc.. Et sententiae severitatis: expectabitis lucem, idest divinam
consolationem, et non habebitis. Supra 8: expectavimus pacem, et non erat bonum; tempus medelae, et ecce
formido. Et designans poenam contra consilii contemptum, ponens prophetae compassionem: quia si non
audieritis, in abscondito plorabit anima vestra; quasi, ne offendantur victores. Isa. 22: recedite a me, amare flebo.
Nolite incumbere ut consolemini me super vastitate filiae populi mei. Ezech. 24: non plangetis neque flebitis; sed
tabescetis in iniquitatibus vestris. Et compassionis rationem: plorans plorabit, et deducet oculus meus lacrymas,
quia captus est grex Domini. Infra 50: grex perditus factus est populus meus, pastores eorum seduxerunt eos,
feceruntque vagari in montibus. Secundo dat idem consilium ad regem, invitans ad humilitatem, hic regi, scilicet
jeconiae, et dominatrici, scilicet matri ejus, quia cum matre se tradidit Nabuchodonosor. 4 Reg. Penul.: sedete in
terra, in signum humilitatis. Isa. 47: descende, sede in pulvere virgo filia Babylon, sede in terra. Et assignat
rationem ex regni amissione: quoniam de capite descendit corona.

32

