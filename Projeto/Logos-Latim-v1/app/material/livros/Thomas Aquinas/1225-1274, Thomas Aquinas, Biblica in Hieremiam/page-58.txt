Secundo propter praesumptam auctoritatem: quoniam non misi. Supra 23: non mittebam eos, et ipsi currebant;
non loquebar ad eos, et ipsi prophetabant. Tertio propter poenam imminentem: ut ejiciant vos, occasionaliter.
Oseae 4: corrues tu hodie et corruet etiam propheta tecum.
|#3 Lectio 3
Hic ponitur admonitio ad sacerdotes, et ad plebem: et primo excludit falsum consilium: nolite audire... Ecce
vasa, quae asportata fuerunt in Babylonem cum jechonia: 4 Reg. 24. Et assignat causam: proponens prophetarum
mendacium: mendacium enim prophetant vobis: servitutis fructum, ut vivatis: rebellionis periculum: quare datur
haec civitas in solitudinem? supra 21: qui egressus fuerit, et transfugerit ad chaldaeos, qui obsident vos, vivet
etc.. Secundo petit veritatis indicium: et si prophetae sunt; quasi dicat: faciant quod minus est, scilicet quae
remanserunt non absportari, occurrendo Deo orationibus, ut credatur eis quod majus est, scilicet asportata
reportari. Ezech. 13: non ascendistis ex adverso, neque opposuistis murum pro domo Israel, ut staretis in praelio
in die Domini. Tertio proponit manifestum falsitatis argumentum per locum a majori, quia quod magis videtur
non fiet, ut scilicet relicta vasa remaneant; nec ergo quod minus, ut scilicet asportata referantur. Quia haec dicit
Dominus ad columnas, duas quae fecit Salomon in porticu, et ad bases, earum, et ad mare, vas in quo servabatur
aqua ad ablutionem sacerdotum, quod erat positum supra duodecim bases; de quibus omnibus habetur 3 Reg. 7.
Et resumit: quia haec dicit Dominus, propter vasa templi, quia non moverat nisi vasa quae erant in porticu. 1
Mach. 2: vasa gloriae ejus captiva adducta sunt. Et promittit in longum tempus futurum, eorum reportationem: et
afferri faciam ea, temporibus Cyri. 1 esdr. 5.
Cyrus rex protulit vasa sacra Domini, quae transtulit Nabuchodonosor de jerusalem, et consecravit ea idolo suo.
Et proferens ea Cyrus rex Persarum tradidit mithridato, qui erat super thesauros ipsius, per hunc autem tradita
sunt Salmanasar praesidi Judaeae.
|+28 Capitulus 28
|#1 Lectio 1
Hic descendit specialiter ad quosdam falsos prophetas: et primo ad quemdam qui praedicebat relictis in
jerusalem; secundo ad quosdam qui prophetabant captivis in Babylonia, cap. 29: et haec sunt verba libri quem
misit jeremias propheta.
Circa primum duo. Primo ponitur falsa consolatio falsi prophetae; secundo falsitatis improbatio per jeremiam,
ibi, et factum est verbum Domini ad jeremiam. Circa primum duo. Primo ponitur falsa consolatio, quam falsus
propheta fecit verbo; secundo quam fecit facto, ibi, et tulit Hananias propheta catenam de collo jeremiae. Circa
primum duo. Primo ponitur falsa consolatio; secundo jeremiae responsio, ibi, et dixit jeremias etc.. Circa primum
duo. Primo ponit falsae prophetiae titulum, in quo designatur tempus: in anno quarto, propheta, Hananias
propheta, opinione, locus, in domo Domini. Supra 23: in domo mea inveni malum eorum, ait Dominus. Secundo
ponit falsum consolationis verbum: haec dicit Dominus: et primo promittit libertatem, contrivi, destruxi: propter
certitudinem dicitur in praeterito: imperium, quod conterendum quidem erat, sed non tunc. Isa. 10: computrescet
jugum a facie olei.
Secundo praedicit impletionis propinquitatem: adhuc duo anni dierum, ne credantur anni annorum, sicut illud
Ezech. 4: diem pro anno, diem, inquam, pro anno dedi tibi. Et primo quantum ad reportationem vasorum: et ego
referri faciam ad locum istum omnia vasa Domini, de quorum captione Thren. 1: manum suam misit hostis ad
omnia desiderabilia ejus etc.. Secundo quantum ad liberationem principum suorum, et jechoniam, contra id quod
supra capite praecedenti dictum est. Supra 22: terra, terra, terra, audi sermonem Domini.
|#2 Lectio 2
Hic ponitur jeremiae responsio, et primo demonstrat suum affectum, optans impleri quod ipse dicebat, amen,
idest fiat. Michaeae 2: utinam non essem vir habens spiritum, et mendacium potius loquerer. Nec obstat quod
sciebat Dominum contrarium velle, quia haec optatio sub conditione intelligenda est, scilicet si Deus vellet, et
quia in hoc suam voluntatem divinae conformat quod vult quod Deus esse vult. Secundo ne videatur falsitati
consentire, proponit veritatis signum: verumtamen audi. Et sumitur hoc signum Deut. 18: quod in nomine
Domini propheta ille praedixerit, et non evenerit, hoc Dominus non est locutus.
Sed ipse videtur a contrario sensu arguere: et videtur quod non valeat, quia est destructio antecedentis: et
propterea contrarium habetur Deut. 13: si surrexerit in medio tui prophetes, aut qui somnium vidisse se dicat, et
praedixerit signum atque portentum, et evenerit quod locutus est, dixerit tibi: eamus, et sequamur deos alienos
quos ignoras, et serviamus eis: non audies verba prophetae illius, aut somniatoris etc..
Et dicendum, quod argumentum efficax est ad ostendendum ejus falsitatem; et hoc ipse intendit.
|#3 Lectio 3
Hic confirmat prophetiam suam facto: et circa hoc tria. Primo ponit facti similitudinem; tulit et fregit, in signum
fractionis imperii Babyloniae; secundo exponit similitudinem: et ait Hananias.
58

