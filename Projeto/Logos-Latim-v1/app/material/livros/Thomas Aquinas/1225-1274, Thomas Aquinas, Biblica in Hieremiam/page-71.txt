Ostendit autem eos transgressores ex hoc quod etiam pactum quod ipsi cum Deo fecerant de liberatione
servorum secundum legem, non servaverunt. Dividitur autem in partes duas. Primo ponitur quoddam
alleviamentum malorum post foederis pactionem secundo ponitur comminatio post pacti initi transgressionem,
ibi, verbum quod factum est ad jeremiam a Domino.
Circa primum duo. Primo ponit prophetiae titulum, in quo describit tempus: quando Nabuchodonosor. Supra 1:
ecce ego congregabo omnes cognitiones regnorum Aquilonis, ait Dominus; et venient et ponent unusquisque
solium suum in introitu portarum jerusalem, etc.. Secundo ponit prophetale verbum: haec dicit Dominus: et facit
tria. Primo ponit comminationem pro culpis praeteritis quantum ad destructionem civitatis; ecce ego tradam
civitatem hanc in manus regis Babylonis, et succendet eam igni. Psalm. 73: incenderunt igni sanctuarium tuum,
in terra polluerunt tabernaculum nominis tui. Et quantum ad captivitatem regis: et tu non effugies, Thren. 2: non
fuit in diebus furoris Domini qui effugeret, et relinqueretur.
Secundo ponit pro pacto inito remunerationem: attamen audi... Non morieris. Hoc quidem non fuit impletum,
quia in pacto non mansit, fuitque confusione mortuus quoniam medicinam laxativam in convivio acceperat.
Habac. 2: vae qui potum dat amico suo, miscens fel suum, et inebrians ut aspiciat nuditatem ejus. Et tamen
quantum ad hoc potest dici impletum quod non fuit hostili gladio interfectus. Supra 22: non plangent eum, vae,
frater, et vae, soror. Non concrepabunt ei, vae, Domine, et vae, inclyte.
Tertio tangit imminentem tribulationem, ut promissio sit acceptior: quia verbum hoc ego locutus sum. Habac. 1:
ipse super omnem munitionem ridebit, et comportabit aggerem, et capiet eam.
|#2 Lectio 2
Hic ponitur comminatio post pacti transgressionem: et primo ponitur pacti transgressio; secundo contra
transgredientes comminatio ibi, et factum est verbum ad jeremiam a Domino. Circa primum tria. Primo ponitur
pactio: postquam percussit rex Sedecias foedus, et etiam postquam fregit, ut dimitteret unusquisque, secundum
legem.
Exod. 21: si emeris servum Hebraeum, sex annis serviet tibi; in septimo egredietur liber gratis.
Et Levit. 25, prohibetur quod retineant de fratribus suis ut servos, neque opprimant per potentiam in servitute
famulorum; sed quasi mercenarii, et coloni sint. Secundo ponitur pacti ad tempus observatio: audierunt igitur, et
dimiserunt. Psal. 105: cito fecerunt, obliti sunt operum ejus, et non sustinuerunt consilium ejus. Tertio ponitur
pacti transgressio: et conversi sunt deinceps.
Oseae 7: reversi sunt ut essent absque jugo, facti sunt quasi arcus dolosus.
|#3 Lectio 3
Hic comminatur contra transgredientes. Et primo ponit culpam patrum, ponens pactionem: ego percussi foedus.
Supra 31: non secundum pactum quod pepigi cum patribus vestris in die qua apprehendi manum eorum ut
educerem eos de terra Aegypti, pactum quod irritum fecerunt etc.. Et transgressionem: et non audierunt.
Supra 11: non audierunt, nec inclinaverunt aurem suam, sed abierunt in pravitate cordis sui mali. Et culpam
filiorum, ponens pactionem: et conversi, a transgressione patrum, in domo, in templo. Isa. 64: domus
sanctificationis nostrae, et gloriae nostrae, ubi laudaverunt te patres nostri, etc.. Et transgressi estis, et
commaculastis nomen meum, transgrediendo. Exod. 20: ne assumas nomen Dei tui in vanum. Ezech. 36: non
propter vos ego faciam, domus Israel, sed propter nomen sanctum meum, quod polluistis, in gentibus ad quas
intrastis. Secundo comminatur poenam: propterea haec dicit Dominus: et circa hoc duo. Primo ponit
comminationem communiter quantum ad omnes, praedicens occisionem: ecce ego praedico libertatem, ut libere
occidamini.
Supra 15: qui ad gladium, ad gladium; qui ad famem, ad famem; et qui ad captivitatem, ad captivitatem. Et
reliquiarum servitutem: et dabo viros... Vitulum; idest, quod pactum per divisionem vituli firmaverunt
sacrificando Deo. Unde inolevit iste usus loquendi: percutere, vel ferire foedus. Thren. 1: dedit me Dominus in
manu de qua non potero effugere. Praedicit etiam devorationem cadaverum: et erit morticinum eorum in escam
volatilibus caeli. Ps. 73: posuerunt morticina servorum tuorum escas volatilibus caeli, carnes sanctorum tuorum
bestiis terrae.
Et quantum ad principes specialiter: et Sedeciam regem Juda, et principes ejus. Deut. 28: ducet te Dominus, et
regem tuum quem constitues super te, in gentem quam ignoras tu, et patres tui. Qui recesserunt a vobis, aut alieni
habebantur.
Infra 37: secundo ponit expletionis ordinem: ecce ego praecipio. Supra 12: dederunt portionem meam
desiderabilem in desertum solitudinis, posuerunt eam in dissipationem, luxitque super me.
|+35 Capitulus 35
|#1 Lectio 1
Hic convincit eos de transgressione, exemplo quorumdam obedientium. Et primo ponitur obedientiae
experimentum; secundo ponitur inobedientium condemnatio, ibi, et factum est verbum Domini ad jeremiam.
71

