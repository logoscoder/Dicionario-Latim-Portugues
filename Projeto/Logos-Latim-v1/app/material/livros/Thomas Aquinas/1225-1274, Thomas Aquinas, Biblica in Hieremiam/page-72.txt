Circa primum tria. Primo ponitur experiendi jussio a Domino ad prophetam: vade ad domum Rechabitarum, qui
dediti erant studio Scripturae, et ideo a vino abstinebant, de quibus 1 Paral. 2: cognationes Scribarum
habitantium in jabes, canentes atque resonantes, et in tabernaculis commorantes. Hi sunt cinaei qui venerunt de
calore patris domus Rechab. Exedram, quasi cameram extra principalem aedem.
Dabis, probans eorum obedientiam. Supra 6: probatorem dedi te in populo meo robustum, et scies, et probabis
vias eorum. Et assumpsi... Et introduxi eos in domum Domini ad gazophylacium, in quo divitiae templi
conservabantur. Gaza, divitiae, phylaxa, conservatio in Graeco dicitur. Maasiae, qui tempore David hoc
ministerium acceperat: 1 Paralip. 24: vestibuli, atrii. Quia enim domus ante cameram principum, ubi vestes
custodiuntur, vestibulum dicitur, inolevit usus ut omne atrium, vestibulum dicatur. Calices, ad aquam. Bibite
vinum, ut experimentum sumat mysteriorum.
Proverb. 9: comedite panem meum, et bibite vinum quod miscui vobis. Tertio ponitur obedientiae protestatio,
qui responderunt. Et primo inducitur paterna jussio de non bibendo vino, non bibetis. Eccl. 2: cogitavi a vino
abstrahere carnem meam, ut animum meum transferrem ad sapientiam. Et de paupertate, ne solicitudine
temporalium, sapientiae studium intermitterent. Et domum non aedificabitis. 2 corinth. 6: tamquam nihil
habentes et omnia possidentes.
Secundo ponitur adimpletio: obedivimus ergo.
Prov. 3: fili mi ne obliviscaris legis meae, et praecepta mea cor tuum custodiat. In tabernaculis.
Sapient. 11: in locis desertis fecerunt casas. Tertio excusatur necessaria transgressio: cum autem ascendisset
Nabuchodonosor etc..
|#2 Lectio 2
Hic ponitur inobedientium condemnatio. Et primo comparantur diversa merita; ubi ponitur inobedientiae
admiratio: numquid non recipietis disciplinam? etiam flagellis, et exemplis. Supra 2: frustra percussi filios
vestros; disciplinam non susceperunt. Ponitur etiam admirationis ratio, praevaluerunt; quasi dicat: majorem
efficaciam habuerunt sermones patris carnalis quam patris spiritualis. Hebr. 12: patres quidem carnis nostrae
eruditores habuimus, et reverebamur eos; num multo magis obtemperabimus patri spirituum, et vivemus? et
comparationis probatio: quia illis obedientibus hi non obedierunt: ego autem locutus sum ad vos. Supra 7:
locutus sum ad vos mane consurgens et loquens, et non audistis; vocavi vos, et non respondistis mihi.
Secundo promittuntur diversa praemia. Et primo promittit inobedientibus poenam: idcirco haec dicit Dominus.
Proverb. 1: quia vocavi et renuistis; extendi manum meam, et non fuit qui aspiceret; despexistis omne consilium
meum, et increpationes meas neglexistis; ego quoque in interitu vestro ridebo, et subsannabo, cum vobis id quod
timebatis advenerit etc.. Secundo obedientibus misericordiam: domui autem Rechabitarum dixit jeremias. 1 Reg.
15: melior est obedientia quam victimae, et auscultare quam offerre adipem arietum.
|+36 Capitulus 36
|#1 Lectio 1
Hic primo ponitur Scripturae descriptio; secundo Scripturae destructio, ibi, rex autem sedebat in domo hyemali;
tertio restauratio, ibi, et factum est verbum Domini ad jeremiam. Circa primum tria. Primo ponit scribendi
praeceptum: tolle volumen. Habac. 2: scribe visum, et explana eum super tabulas, ut percurrat qui legerit eum.
Secundo ponit Scripturae fructum: si forte audiente domo Juda. Ezech. 33: si impius egerit poenitentiam ab
omnibus peccatis suis quae operatus est, et custodierit omnia praecepta mea, et fecerit judicium et justitiam; vita
vivet et non morietur. Tertio Scripturae ministrum: vocavit ergo jeremias baruch. Apoc. 1: quod vides scribe in
libro, et mitte septem ecclesiis quae sunt in Asia.
|#2 Lectio 2
Hic primo ponitur denuntiatio ad plebem; secundo ad principes, ibi, cumque audisset michaeas; tertio ad regem,
ibi, igitur cum audissent omnia verba. Circa primum primo ponitur denuntiandi praeceptum: ego clausus sum. 2
Tim. 2: labora sicut bonus miles Christi Jesu. Phil. 1: ut plures e fratribus in Domino, confidentes in vinculis
meis, abundantius auderent sine timore verbum Dei loqui. Secundo ponitur denuntiandi modus quantum ad
locum, in domo Domini, qui est locus devotionis. Isa. 56: domus mea domus orationis vacabitur cunctis populis,
ait Dominus Deus. Quantum ad tempus, in die jejunii, quod est tempus contritionis. Isa. 58: nonne hoc est magis
jejunium quod elegi? dissolve colligationes impietatis, solve fasciculos deprimentes.
Dimitte eos qui confracti sunt, liberos, et omne onus disrumpe. Frange esurienti panem tuum et egenos,
vagosque induc in domum tuam. Cum videris nudum, operi eum, et carnem tuam ne despexeris. Quantum ad
audientes, audiente populo. Quantum ad advenas: insuper et audiente universo Juda, qui veniunt de civitatibus
suis. Tertio ponit denuntiationis fructum, ponens utilitatem: si forte cadat oratio eorum in conspectu Domini,
idest acceptetur. Et consequentem sanctitatem: et revertatur unusquisque a via sua pessima, quoniam magnus
furor, et indignatio est. 4 Reg. 2: magna ira Domini succensa est contra nos, quia non audierunt patres nostri
verba libri hujus, ut facerent omne quod scriptum est nobis.
72

