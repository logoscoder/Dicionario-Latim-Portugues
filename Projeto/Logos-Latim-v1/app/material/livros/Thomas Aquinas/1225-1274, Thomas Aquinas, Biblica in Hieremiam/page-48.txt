impediendo calumniam: et liberate VI oppressum. Psal. 81: eripite pauperem, et egenum de manu peccatoris
liberate. Et ut vitet malum quantum ad injustam ablationem rerum: et advenam, et pupillum, et viduam nolite
contristare. Exod. 22: advenam non contristabis; neque affliges eum. Et quantum ad occisionem innocentium: et
sanguinem innocentem ne effundatis. Exod. 23: insontem et justum non occides, quia adversor impium. Et ponit
consilii fructum, proponens praemium servantibus: si enim facientes feceritis verbum istud, ingredientur per
portas domus hujus reges de genere David. Supra 17, idem. Et poenam contemnentibus: quod si non audieritis
verba haec, in memetipso juravi, quia majorem non habeo. Hebr. 6: Abrahae namque promittens Deus, quoniam
neminem habuit per quem juraret majorem, juravit per semetipsum. In solitudinem.
Isa. 1: desolabitur sicut in vastitate hostili.
Domus, regia, vel templum. Tertio praedicit imminens periculum: et primo in regiam urbem, tangens gloriam:
quia haec dicit Dominus super domum, scilicet jerusalem: tu mihi caput; idest, tu fuisti mihi caput in toto regno,
sicut Galaad caput in planitie quae est in summitate Libani, ubi Laban invenit Jacob, Gen. 31. Psal. 86: diligit
Dominus portas sion super omnia tabernacula Jacob. Praedicit futuram poenam, ponens poenae inflictionem
quantum ad desolationem urbium: si non posuero, quasi dicat, non credatur mihi, urbes, tibi subditas. Joel. 2:
quasi hortus voluptatis terra coram eo, et post eum solitudo deserti. Et quantum ad occisionem hominum, ponens
interficientem: et sanctificabo; quasi dicat: ad meum praeceptum implendum deputabo.
Simile isa. 13: ego mandavi sanctificatis meis, et vocabo fortes meos in ira mea, etc..
Et interfectionem: et succident cedros, idest majores de populo, ut servetur metaphora. Zach. 11: aperi Libane
portas, et comedet ignis cedros tuas; ulula abies, quia cecidit cedrus, quoniam magnifici vastati sunt. Ponens
etiam poenae inflictae stuporem: et pertransibunt gentes: ubi ponit interrogationem stupentium: quare fecit
Dominus sic civitati huic? et responsionem audientium: et respondebunt. Deut. 29: et dicent omnes gentes: quare
sic fecit Dominus terrae huic? quae est ira furoris ejus immensa? et respondebunt: quia dereliquerunt pactum
Domini quod pepigit cum patribus eorum, etc.. Secundo ponitur comminatio contra regiam stirpem: et primo
contra joakim filium josiae, ibi, quia haec dicit Dominus, secundo contra joatham filium josiae, ibi, vae qui
aedificat domum suam in injustitia; tertio contra jeconiam filium joakim, ibi, vivo ego, dicit Dominus. Et de his
habetur 4 Reg. 24. Circa primum duo. Primo ponitur comminatio; ubi interdicit luctum pro josia occiso: nolite
flere mortuum, scilicet josiam. Eccl. 22: modicum plora super mortuum, quoniam requievit.
Et indicit planctum pro joatham a Pharaone captivato; plangite eum. Job 20: oculus qui eum viderat non videbit,
neque ultra intuebitur eum locus suus. Fletus autem dicitur cum emissione lacrymarum; luctus addit quamdam
solemnitatem; sed planctus adhuc addit conquestionem per verba. Secundo ponitur comminationis confirmatio
per sententiam divinam: quia haec dicit Dominus ad sellum, joakim, quia omnes filii josiae dicti sunt sellum,
idest consummatio, eo quod in ipsis regnum finitum sit. Isa. 22: quasi pilam mittet te Dominus in terram latam,
et spatiosam. Et secundum hoc tota prophetia istius capituli facta est temporibus joakim; et dicit captivitatem
joatham quasi praeteritam, et praedicit aliorum captivitatem quasi futuram. Sed Hieronymus vult quod istud
quod dictum est, exponatur de Sedecia, et quod hucusque prophetia facta sit temporibus Sedeciae a principio 2
capitis, et deinceps super joakim.
|#2 Lectio 2
Hic ponitur comminatio contra joakim. Et primo arguit culpam injustae aedificationis, ponens injustum
aedificium: vae ei qui aedificat, scilicet joakim filio josiae, coenacula, cameras, et proprie illas ad quas
ascenditur scalis vel gradibus, a coenando dictas. Eccli. 21: qui aedificat domum suam impensis alienis, quasi
qui colligit lapides suos in hyeme. Amicum suum opprimet frustra, petens scilicet auxilium ad aedificandum.
Levitic. 19: non remaneat merces mercenarii tui apud te usque mane. Ponens etiam aedificii ornatum: qui dicit:
aedificabo mihi domum latam...
Laquearia, quae cameris elevatis in solarium observatione succedunt, synopide, colore rubeo dicto a synope
civitate Persarum. Secundo excludit falsam fiduciam, qua promittebat sibi prosperitatem, quam pater suus josias
habuerat ponens stultam comparationem: numquid regnabis, quoniam confers te cedro? patri tuo. Psal. 36: vidi
impium superexaltatum et elevatum sicut cedros Libani.
Et ostendit eorum discretionem, proponens patris justitiam: pater tuus comedit; et tamen propter abundantiam
non deseruit justitiam; et ideo prospere sibi successit. Job 19: cumque sederem quasi rex, circumstante; eram
tamen maerentium consolator. Et proponens filii injustitiam: tu vero oculi, quantum ad cognitionem, et cor,
quantum ad affectionem cordis, ad avaritiam, quantum ad injustam rerum ablationem, calumniam, falsam
criminis impositionem, ut tali occasione opprimeret, ad cursum mali, quasi dicat. Quod corde conceperas, opere
explebas. Genes. 6: cuncta cogitatio humani cordis intenta est ad malum omni tempore. Tertio comminatur
poenam propter hoc dicit Dominus. Et primo quantum ad ipsum regem, privatione planctus: non plangent,
consanguinei, non concrepabunt, simul concordantes subditi. Supra 16: non plangentur, et non sepelientur: in
sterquilinium super faciem terrae erunt. Et privatione sepulturae: sepultura asini sepeliuntur: quia projectus
bestiis devorandus.

48

