dabo verbis tuis efficaciam, ut ipsa verba tua quasi ignes comburant. Infra 23: numquid non verba mea sunt quasi
ignis ardens? dicit Dominus.
Et contra blasphemiam in Deum, determinans hostium conditionem, quia potentes: ecce ego de longinquo,
scilicet chaldaea, robustam viribus, antiquam, quia ipsis praefuit Nembrot, gigas: unde exercitata ab antiquo in
armis. Item ostendit gentem inexorabilem: gentem cujus ignorabis linguam. Item armis munitam, pharetra, quia
prompte inde sagittas emittunt; et quia ibi apparent sanguinolentae, sicut cadavera in sepulcris.
Infra 50: ecce populus veniet ab Aquilone, et gens magna, et reges multi consurgent a finibus terrae, etc.. Et
ponit poenae inflictionem: et comedet. Deut. 28: adducet super te Dominus gentem de longinquo, et de extremis
terrae finibus in similitudinem aquilae volantis in impetu, cujus linguam intelligere non possis. Tamen cum
misericordiae admixtione: verumtamen in diebus illis, ait Dominus, non faciam vos in consummationem.
Supra 4: consummationem autem non faciam. Secundo resumit poenae causam: quod si dixeritis. Infra 16:
ejiciam vos de terra hac in terram quam ignoratis vos et patres vestri.
|#5 Lectio 5
Hic ostendit populi peccantis stultitiam: et primo proponit ipsam: audi popule stulte, qui non habes cor, qui
habentes oculos, exteriores, non videtis, corde. Isaiae 6: excaeca cor populi hujus.
Secundo probat: et primo ex comparatione insensibilium creaturarum, proponens earum obedientiam, me ergo
non timebitis? arenam, littus, commovebuntur: fluctus scilicet; idest, quamvis commoveantur.
Job 38: circumdedi illud terminis meis.
Et populi inobedientiam. Populo autem huic factum est cor incredulum. Ezech. 2: noli esse exasperans sicut
domus exasperatrix est. Secundo probat ingratitudinem beneficiorum, ponens ingratitudinem, recesserunt.
Temporaneam, in principio post seminationem, serotinam, tempore maturationis fructuum, Dominum; scilicet
custodientem. Et beneficiorum cessationem, iniquitates vestrae. Isa. 59: peccata vestra diviserunt inter vos et
Deum vestrum.
|#6 Lectio 6
Hic prosequitur culpam praelatorum, quae est frequenter causa culpae subditorum; et ideo dicit: quia inventi sunt
in populo meo impii insidiantes.
Et circa hoc duo facit. Primo arguit ipsorum culpam quantum ad violationem justitiae; secundo quantum ad
perversitatem doctrinae, ibi, stupor et mirabilia facta sunt in terra. Circa primum duo. Primo ostendit eorum
injustitiam quantum ad injustam et fraudulentam oppressionem pauperum, ponens dolum, insidiantes. Psal. 10:
insidiatur ut rapiat pauperem. Plenae dolo, divitiis quas dolo conquisierunt. Et doli effectum in multiplicatione
divitiarum: ideo magnificati, in honoribus, ditati, in divitiis. Infra 17: perdix fovit quae non peperit, fecit divitias,
sed non in judicio. Et in multiplicatione peccatorum, et praeterierunt. Deut. 32: incrassatus est dilectus et
recalcitravit, incrassatus, impinguatus, dilatatus.
Secundo ostendit eorum injustitiam quantum ad justi judicii omissionem, causam viduae.
Isa. 1: pupillo non judicant, et causa viduae non ingreditur ad eos.
|#7 Lectio 7
Hic comminatur poenam. Deut. 32: reddam ultionem hostibus meis, et his qui oderunt me retribuam.
|#8 Lectio 8
Hic arguit perversitatem doctrinae: et primo ponit admirabilem culpam: stupor, idest stupenda res, prophetae
prophetabant mendacium, quorum erat veritatem docere. Ezech. 22: prophetae ejus liniebant eos absque
temperamento videntes vana, et divinantes eis mendacium. Applaudebant, consentientes mendaciis, quorum erat
prophetas corrigere. Infra 29: dedit te Dominus sacerdotem pro jojada sacerdote, ut sis dux in domo Domini
super omnem virum arreptitium et prophetantem ut mittas eum in nervum et carcerem. Et nunc quare non
increpasti jeremiam anathothitem qui prophetat vobis? et populus meus. Eccli. 10: qualis rector civitatis, tales et
inhabitantes in ea.
Secundo innuit admirabilem poenam: quid igitur fiet in novissimo ejus? scilicet captivitatis, vel mortis.
Isa. 27: in mensura contra mensuram cum abjecta fuerit, judicabit eam etc..
Notandum, quod est multiplex paupertas; scilicet terrenae possessionis. Jacobi 2: nonne Deus elegit pauperes in
hoc mundo, divites in fide, et heredes regni quod repromisit Deus diligentibus se? humilitatis. Matth. 5: beati
pauperes spiritu, quoniam ipsorum est regnum caelorum.
Afflictionis. Psal. 68: ego sum pauper et dolens: salus tua, Domine, suscepit me.
Cognitionis. Apoc. 3: nescis quia tu es pauper.
Imperfectionis. Thren. 3: ego vir videns paupertatem meam in virga indignationis ejus.
Item notandum, quod multiplex est visitatio; scilicet consolationis. Lucae 1: visitavit nos oriens ex alto.
Correptionis. Psal. 88: visitabo in virga iniquitates eorum. Damnationis. Infra 8: in tempore visitationis suae
corruent, dicit Dominus congregans congregabo eos, ait Dominus.
15

