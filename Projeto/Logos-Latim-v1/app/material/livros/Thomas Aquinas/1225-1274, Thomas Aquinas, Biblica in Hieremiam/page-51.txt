Hic ostendit beneficii magnitudinem ex hoc quod ob hoc beneficium oblivioni tradetur pristinum beneficium: et
potest referri ad liberationem factam per Cyrum; vel melius ad liberationem factam per Christum. Isa. 43: ne
memineritis priorum, et antiqua ne intueamini.
|#4 Lectio 4
Hic ponitur comminatio contra prophetas, sicut titulus ipse declarat: et primo ponitur comminatio contra
prophetas; secundo contra prophetarum visiones, ibi, si igitur interrogaverit te populus iste etc.. Circa primum
duo. Primo ponit prophetarum deceptionem; secundo ponit deceptionum diversitatem, ibi, haec dicit Dominus
etc.. Circa primum duo. Primo ponit effectum deceptionis in populo; secundo ponit decipientium prophetarum
peccatum, ibi, propheta namque, et sacerdos polluti sunt. Circa primum duo. Primo ponitur prophetae compassio
super futura contritione, quam designat per contritionem cordis: contritum est cor meum; per tremorem corporis:
contremuerunt omnia ossa mea; sicut solet turbatis accidere; per impedimentum cognitionis: factum sum quasi
vir ebrius qui non habet usum rationis: et hoc ex magnitudine stuporis, madidus a vino, qui habet quidem rationis
usum, sed impeditum propter multam potationem, a facie Domini, a praesentia revelationis ipsius, qui mihi se
iratum contra Judaeos dicit, verborum sanctorum ejus, quibus mihi culpam ipsorum notificavit, et poenam
praedixit. Psalm. 21: dispersa sunt omnia ossa mea, factum est cor meum tamquam cera liquescens in medio
ventris mei. Isa. 29: obstupescite et admiramini, fluctuate, et vacillate, inebriamini, et non a vino, movemini, et
non in ebrietate etc.. Secundo ponitur populi dissipatio: et primo quantum ad culpae magnitudinem: quia
adulteriis, idolatria scilicet, et aliis peccatis, repleta est terra, Judaeorum.
Isa. 2: repleta est terra ejus idolis etc.. Secundo quantum ad poenae inflictionem: quia a facie maledictionis,
scilicet divinae, luxit, sterilis facta.
Isa. 24: luxit, et defluxit terra, et infirmata est etc.. Tertio inquantum ad obstinationem: factus est cursus eorum
malus, quia ad malum parati sunt pro peccatis. Proverb. 1: pedes eorum ad malum currunt. Dissimilis, fortitudini
sanctorum patrum, qui in servitio Dei seipsos exercebant.
Prov. 15: cor stultorum dissimile erit.
|#5 Lectio 5
Hic ponitur malitia prophetarum quasi causa malitia populi: et primo in generali ponens culpam: polluti sunt,
diversis criminibus, in domo mea, scilicet templo, vel populo. Supra 11: quid est quod dilectus meus in domo
mea fecit scelera multa? et subjungens poenam: idcirco via eorum erit quasi lubricum; idest, corruent in peccatis
suis sicut in tali via. Psalm. 34: fient viae illorum sicut tenebra et lubricum. Et exponens ipsam: quia afferam
mala, poenae. Supra 11: inducam super viros Anathoth annum visitationis eorum. Secundo in speciali: et primo
ponit culpam quantum ad prophetas decem tribuum: et in prophetis Samariae vidi fatuitatem, quia in excelsis
idola colebant, sicut illi quos occidit elias, 3 Reg. 18.
Isa. 9: propheta docens mendacium, ipse est cauda. Et prophetarum duarum tribuum: et in prophetis jerusalem
vidi similitudinem: quia indirecte populum ad idolatriam provocabant, cum mendaciter prospera idolatris
promittebant. Ezech. 13: violabant me ad populum meum propter pugillum hordei, et fragmen panis, ut
interficerent animas quae non moriuntur, et vivificarent animas quae non vivunt. Secundo ponit iram divinam:
facti sunt mihi omnes ut sodoma, scilicet prophetae: in tanta abominatione eos habeo et habitatores ejus, scilicet
jerusalem. Isa. 1: audite verbum Domini principes sodomorum, percipite auribus legem Dei vestri populus
Gomorrhae.
Tertio comminatur poenam: propterea haec dicit Dominus: ecce ego cibabo eos absinthio. Supra 9: ecce ego
cibabo populum istum absinthio et potum dabo eis aquam fellis. Et assignat causam quare specialiter prophetis
comminatur: a prophetis enim jerusalem egressa est pollutio super omnem terram. Dan. 13: egressa est iniquitas
de Babylone a senioribus judicibus, qui videbantur regere populum.
|#6 Lectio 6
Hic ponit diversos modos deceptionis: et primo exponit ipsos; secundo summatim eos colligit, ibi, propterea ecce
ego ad prophetas. Circa primum duo. Primo ponit modum decipiendi per verba ficta, quando scilicet nihil
videbant, sed fingebant se visionem a Domino accepisse; secundo ponit modum decipiendi per somnia vana,
dum somniis phantasticis quasi divinis revelationibus adhaerebant, ibi, putas ne Deus e vicino ego sum? circa
primum tria. Primo ponitur prohibitio ad populum, ne tales pseudoprophetas audiant, eis obediendo et credendo:
nolite audire. Deuter. 13: si surrexerit in medio tui propheta, aut qui somnium vidisse se dicat, et praedixerit
signum atque portentum, et evenerit quod locutus est, et dixerit tibi: eamus, et sequamur deos alienos quos
ignoras, et serviamus eis; non audies verba prophetae illius, aut somniatoris etc..
Secundo inducitur pro causa prophetarum deceptio quantum ad praesumptam auctoritatem, qui se nuntios Dei
mentiebantur: visionem cordis sui loquuntur.
Ezech. 13: vae prophetis insipientibus, qui sequuntur spiritum suum, et nihil vident etc..
Quantum ad falsam promissionem: dicunt his qui blasphemant. Supra 6: curabant contritionem filiae populi mei,
cum ignominia dicentes: pax, pax, et non erat pax. Et quantum ad erroneam probationem: quis enim affuit? quia
51

