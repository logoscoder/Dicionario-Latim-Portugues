II Cor. III, 15: usque in hodiernum diem, cum legitur Moyses, velamen positum est super cor eorum. Sed in nova
lege istud velamen ablatum est, in cuius signum in passione Christi velum templi scissum est, quia nos revelata
facie gloriam Domini speculamur, ubi supra.
Item caligo illa significabat divinam excellentiam.
Sicut enim illud quod in caligine est, clare videri non potest, et lux excellens hebetat oculum, ita et facit ipsum
caligare qui lucem habitat inaccessibilem.
Deinde cum dicit et procellam, ponit terribilia quantum ad auditum, quae sumuntur ex parte legis. In lege autem
tria erant valde terribilia, scilicet magnitudo comminationum, gravitas praeceptorum et multiplicatio ipsorum.
Quantum ad primum dicit et procellam, quae proprie est conturbatio maris: large autem dicitur turbatio aeris cum
turbine et pluvia; unde significat austeritatem comminationum quae erant in veteri lege. Deut. XXIX, 23 ss..
Sonitus tubae significat gravitatem praeceptorum, ad quorum adimpletionem indicebatur homini quasi bellum
contra seipsum.
Vox verborum significat multitudinem praeceptorum. Verborum, inquam, Dei per subiectam creaturam, scilicet
per Angelum.
Gal. III, 19: ordinata per Angelos, etc..
Deus enim per Angelos ibi loquebatur.
Quae omnia a Deo terribilia fuerunt, quod illi qui vocem illam audierunt, excusaverunt se ne eis fieret verbum.
Unde dicitur ex. XX, 19: perterriti, atque timore percussi fuerunt, et steterunt procul dicentes Moysi: loquere tu
nobis, et audiemus: non loquatur nobis Dominus, ne moriamur.
Causam autem huius excusationis subiungit, dicens: quia non poterant verba Dei portare. Unde non portabant, id
est, non sustinebant, quod dicebatur. Deut. V, 26: quid est omnis caro, ut audiat vocem Dei viventis, qui de
medio ignis loquitur, sicut nos audivimus, et possit vivere? tunc autem dicuntur non portari verba Dei, quando
vel intellectu non capiuntur, vel excedunt affectum.
Consequenter ponit poenae comminationem, dicens et si bestia tetigerit montem, lapidabitur. Ex. XIX, 12 s., ubi
dicitur: omnis qui tetigerit montem, morte morietur.
Manus non tanget eum, sed lapidibus opprimetur, aut confodietur iaculis, sive iumentum fuerit, sive homo, non
vivet. Apostolus autem ad maiorem terrorem non facit mentionem hic nisi de iumentis, quae iubentur in lege
occidi, ad ostendendum gravitatem peccati.
Tamen mystice mons est altitudo mysteriorum divinorum: bestia vero est homo bestialiter vivens. Ps. XLVIII,
13: homo cum in honore esset, non intellexit, comparatus est iumentis insipientibus, etc.. Haec bestia duobus
modis tangit montem. Uno modo blasphemando.
Ps. Lxxii, 9: posuerunt in caelum os suum. Lev. XXIV, 14: educ blasphemum extra castra, et lapidet eum
universus populus. Alio modo ingerendo se indigne divinis. Prov. XXV, 27: qui perscrutator est maiestatis,
opprimetur a gloria.
Ex his concludit, quod intendit, scilicet quod ista valde terribilia erant, quia etiam nec iumentis parcebatur; unde
dicit, quod ita terribile est quod dicebatur. In quo designatur differentia novi et veteris testamenti: quia vetus
testamentum datum fuit in terrore, ut corda Iudaeorum, quae prona erant ad idololatriam, terrerentur. Novum
autem datum est in amore. Rom. VIII, 15: non accepistis spiritum servitutis iterum in timore, sed accepistis
spiritum adoptionis filiorum, in quo clamamus: abba pater. Unde et Christus non terrores in principio
praedicationis suae praemisit, sed regnum caelorum promisit. Matth. IV, 17: poenitentiam agite, appropinquabit
enim regnum caelorum.
Prov. Ult.: lex clementiae in lingua eius.
Deinde cum dicit Moyses dixit, agit de timore legislatoris, scilicet Moysi. Lex enim per Moysen data est, Io. I,
17. Si ergo ipse Moyses in legis datione territus fuit, ita ut diceret, ut dicit apostolus hic, exterritus sum, scilicet
interius, et tremebundus, exterius, qui fuit perfectissimus inter omnes, signum erat quod ipsa lex terribilis erat
etiam ipsis perfectis, quia non dabat gratiam, ut dictum est, sed tantum ostendebat culpam.
Unde ipsa fuit grave iugum, de quo dicit Petrus, Act. XV, 10, quod hoc est iugum quod neque nos, neque patres
nostri portare potuimus. Sed lex Christi iugum suave est, quia charitas Dei diffusa est in cordibus nostris per
spiritum sanctum, qui datus est nobis, Rom. V, 5.
Unde sciendum est, quod ista littera quam ponit hic apostolus, non est Ex. XX; sed forte accepit eam apostolus
Ex. III, ubi in visione rubi territus fuit et dixit: non sum eloquens ab heri et nudius tertius. Ex quo dixit vel facto
saltem etsi non verbo: exterritus sum et tremebundus. Vel forte apostolus utitur alia littera quam nos non
habemus.
Ex quo apparet, quod lex vetus fuit lex timoris.
Deinde ponit conditiones novi testamenti, dicens sed accessistis. Ubi ostendit, quae nobis in ipso proponuntur. Et
sunt tria nobis promissa, scilicet spes futurae gloriae, participatio ecclesiae, et familiaritas Dei.
Secundum ostendit, cum dicit et ecclesiam primitivorum.
Tertium, ibi et iudicem omnium Deum.
In caelesti autem gloria duo sunt, quae potissime bonos laetificabunt, scilicet fruitio deitatis, et communis
sanctorum societas.
117

