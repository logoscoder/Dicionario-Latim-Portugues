qui profitentur statum poenitentiae, debent ostendere signa professionis. Et ideo licet eis uti talibus vestibus, non
tamen ad ostentationem, et sic utebantur prophetae.
Quantum autem ad statum personae dicit egentes, quia carebant divitiis, in quo praefigurabant statum
perfectionis novi testamenti, de quo dicitur Matth. XIX, 21: si vis perfectus esse, vade et vende omnia quae
possides. Et hoc fuit specialiter de elia, qui pastus fuit a corvis, et a muliere vidua. III Reg. XVII, 6. Ps. Lxxxvii,
16: pauper ego sum in laboribus. Idem LXIX, 6: egenus et pauper ego sum. Item angustiati, sicut patet de elia,
qui fugit a facie iezabel, et de David, qui fugit a facie Absalon. Item afflicti labore corporali, sicut de elia, qui
dormivit lassus subter unam iuniperum, III Reg. XIX, 4.
Et subdit quibus dignus non erat mundus.
Sicut dicit Dionysius in epistola ad ioannem evangelistam, mali aliquando per ea quae faciunt, ostendunt indicia
suae damnationis; unde dicit quod per hoc, quod mali separaverunt a se beatum ioannem, ostendebat Deus quod
erant indigni societate eius. Et ideo dicit apostolus quod mundus non erat dignus eis, quasi dicat: quia mundani
non erant digni societate iustorum. Io. XV, 19: ego elegi vos de mundo, propterea odit vos mundus.
Deinde cum dicit in solitudinibus, ostendit hoc quantum ad locum, quia propriam mansionem non habebant, sed
errabant in solitudinibus, et in montibus, et in speluncis, et in cavernis terrae, quae sunt loca apta ad
contemplationem et poenitentiam.
Dicitur autem spelunca, quae fit arte, sed caverna, quae est a natura vel ab aliquo accidente, sicut ex corrosione
aquarum. Ista patent de David, I Reg. XXII, 1 et XXIII, 14 ss.
Et de elia, III Reg. XIX, 9.
Deinde cum dicit et hi omnes, ostendit quod eis dilatae sunt promissiones.
Et ne putetur, quod hoc fuerit propter defectum meriti, ideo, secundo, designat rationem illius dilationis, ibi Deo
pro nobis.
Dicit ergo, quod hi omnes testimonio fidei probati inventi sunt, id est, per fidem habent testimonium, quod sunt
probati, id est, approbati a Deo, II Cor. X, 18: non enim qui seipsum commendat ille probatus est, sed quem
Deus commendat. Sap. III, 6: tamquam aurum in fornace probavit eos. Et tamen non acceperunt repromissionem,
scilicet gloriae, vel promissam vitam, usque ad Christum. Ps. Lxxxviii, 39: distulisti Christum.
Temporales enim acceperunt, non autem spirituales. Supra eodem: defuncti sunt non acceptis promissionibus.
Deinde cum dicit Deo pro nobis, ostendit rationem dilationis, ex quo aliqui sumpserunt causam, vel occasionem
erroris, qui dicunt quod nullus in Paradisum intrabit usque ad ultimam consummationem, quae erit per finalem
resurrectionem. Sed hoc est contra apostolum, II Cor. V, 1: scimus, quod si terrestris domus nostra huius
habitationis dissolvatur, quod aedificationem habemus ex Deo domum non manufactam, sed aeternam in caelis.
Ista ergo consummatio de qua loquitur apostolus potest referri ad praemium essentiale, scilicet ad beatitudinem,
quae habetur per Christum Mich. II, 13: ascendit pandens iter ante eos quam non habuerunt sancti veteris
testamenti. Vel potest referri ad stolam corporis, quae non dabitur universaliter, usque post resurrectionem
universalem, licet forte aliqui iam habeant ipsam ex speciali privilegio. Non ergo sine nobis consummantur, sed
perficiuntur duplici stola, ut, sicut dicit Glossa in communi gaudio omnium maius fiat gaudium singulorum.
Unde in hoc nobis Deus providit. Et ideo dicit Deo pro nobis aliquid melius providente.
Ps. Cxxxii, 1: ecce quam bonum et quam iucundum habitare fratres in unum. Magis enim gaudet homo cum
pluribus gaudentibus.
Glossa: si isti tenuerunt fidem, qui tamdiu expectaverunt, multo magis teneamus nos, qui statim recipimus. Lc.
XXIII, 43: hodie mecum eris in Paradiso.
|+12 Capitulus 12
|#1 Lectio 1
Supra apostolus multipliciter commendavit fidem, per quam membra Christo capiti coniunguntur, hic ponit
moralem monitionem, exhortans ut fidem, quam tenent corde, operibus demonstrent, sicut etiam monet Iacobus,
cap. II canonicae suae.
Et primo docet quomodo se debeant habere circa mala, secundo quomodo debeant se habere circa bona, cap.
XIII, ibi charitas fraternitatis.
Est autem duplex malum, scilicet poenae et culpae.
Primo ergo docet quomodo se debent habere circa mala poenalia toleranda; secundo circa mala culpae vitanda,
ibi propter quod remissas, etc..
Ad tolerandum autem malum poenae, primo inducit exemplo antiquorum; secundo, exemplo Christi, ibi
aspicientes in auctorem; tertio auctoritate Scripturae, ibi et obliti estis.
Quantum ergo ad primum dicit ideoque nos habentes tantam nubem testium interpositam. Quasi dicat: ita dictum
est, quod sancti testimonio fidei probati, nec tamen habuerunt repromissiones, et tamen cum hoc non defecerunt
in expectando; ergo nos qui habemus tantam nubem testium interpositam, etc..

109

