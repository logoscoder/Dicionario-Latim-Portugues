Primo enim ponit illam significationem; secundo probat quoddam quod supposuerat, ibi si enim sanguis
hircorum.
Sciendum est autem quod si considerentur supradicta, quinque dicta sunt de secundo tabernaculo, scilicet quis
intrabat, quia solus pontifex; secundo, dignitas et conditio loci quo intrabat, quia dicebatur sancta sanctorum;
tertio, quomodo intrabat, quia cum sanguine; quarto, quando intrabat, quia semel in anno; quinto, quare intrabat,
quia pro expiatione peccatorum. Hic autem apostolus illa quinque explicat.
Et primo quis sit ille qui intrat, quia Christus. Pontifex enim est princeps sacerdotum.
Talis autem est Christus. I Pet. V, 4: cum apparuerit princeps pastorum, etc.. Supra IV, 14: habentes ergo
pontificem magnum qui penetravit caelos Iesum, etc..
Sed quilibet pontifex dispensator est alicuius testamenti. In quolibet autem testamento duo consideranda sunt,
scilicet finis repromissus in illo testamento, et ea quae traduntur in illo. Bona autem repromissa in veteri
testamento erant bona temporalia. Is. I, 19: si volueritis et audieritis me, bona terrae comedetis. Ille ergo pontifex
erat bonorum temporalium. Sed Christus est pontifex bonorum caelestium. Matth. V, 12: gaudete et exultate,
quoniam merces vestra copiosa est in caelis. Est ergo pontifex futurorum bonorum, quia per pontificatum eius
introducimur in bona futura. Ps. Lxiv, 5: replebimur in bonis domus tuae.
Item in veteri dispensabantur figuralia; sed Christus dispensat spiritualia, quae per illa figurabantur. Lc. XI, 13:
pater vester de caelis dabit spiritum bonum petentibus se.
Sic ergo per bona futura possunt intelligi vel bona caelestia, et hoc respectu novi testamenti; vel bona spiritualia
respectu veteris, quod eorum figura erat.
Iste pontifex non est negligens, sed assistens.
Pontifex enim mediator est inter Deum et populum: Christus vero mediator est: I Tim. II, 5: mediator Dei et
hominum homo Christus Iesus. Deut. V, 5: ego medius et sequester fui inter Dominum et vos. Et ideo ipse
assistit patri ad interpellandum pro nobis, supra VII, 25; Rom. VIII, 34: Christus Iesus qui etiam interpellat pro
nobis. Item assistens nobis ad auxiliandum. Ps. XV, 8: a dextris est mihi ne commovear. Act. VII, 55: ecce video
caelos apertos et Iesum stantem a dextris Dei.
Sic ergo patet quis intrabat.
Secundo ostendit dignitatem interioris tabernaculi, quia dicit per amplius, et conditionem, quia et perfectius,
utpote quia est immobile. Is. XXXIII, 20: oculi tui videbunt tabernaculum quod nequaquam ultra transferri
poterit. Hoc autem est tabernaculum caelestis gloriae. Ps. XIV, 1: Domine, quis habitabit in tabernaculo tuo?
dicitur autem tabernaculum, quia est locus peregrinorum.
Non enim debetur nobis ex conditione naturae; sed tantum per gratiam. Is. XXXII, 18: sedebit populus meus in
pulchritudine pacis, in tabernaculis fiduciae, in requie opulenta.
Est ergo peramplius propter multitudinem bonorum immensam, quod designatur in auctoritate praedicta: sedebit,
etc.. Bar. III, 24: o Israel, quam magna est domus Dei.
Illud autem quod dicitur per amplius, dupliciter legitur: uno modo, quod sit una dictio, quasi valde peramplius, et
sic construitur littera: Christus assistens pontifex futurorum bonorum intravit in sancta sanctorum, dico quae sunt
tabernaculum peramplius.
Alio modo, quod ly per sit praepositio, quod magis exprimitur in Graeco, et tunc construitur sic: Christus
introivit in sancta per tabernaculum amplius, id est, magis amplum et perfectum. Item perfectius, quia ibi
cessabit omnis imperfectio. I Cor. XIII, 10: cum venerit quod perfectum est, evacuabitur quod ex parte est. Item
est alterius conditionis, quia istud factum fuit manu hominis, hoc autem non; sed manu Dei. Ex. XV, 17:
sanctuarium tuum, Domine, quod fundaverunt manus tuae, etc.. II Cor. V, 1: scimus enim, quia si terrestris
domus nostra huius habitationis dissolvatur, quod aedificationem habemus ex Deo domum non manufactam sed
aeternam in caelis. Infra XI, 10: expectabat enim fundamenta habentem civitatem, cuius artifex est et conditor
Deus.
Et ideo dicit non manufactum, id est, non huius creationis, quia non est manufactum, sicut vetus; nec est huius
creationis, id est, in bonis sensibilibus creatis, sed est in bonis spiritualibus.
Vel per tabernaculum potest Christi corpus intelligi, in quo contra diabolum pugnavit. Ps. XVIII, 5: in sole
posuit tabernaculum suum. Quod est peramplius, quia in ipso habitat omnis plenitudo divinitatis corporaliter,
Col. II, 9. Item perfectius est, quia vidimus gloriam eius, gloriam quasi unigeniti a patre plenum gratiae et
veritatis, Io. I, 14.
Item non manufactum, quia non ex virili semine. Dan. II, 45: abscissus est lapis de monte sine manibus.
Tertio ostendit quomodo intrabat, quia non sine sanguine, sed ille cum sanguine vitulorum et hircorum, sicut
dicitur Lev. XVI, Christus vero non sic, scilicet sanguine alieno.
Ideo dicit neque per sanguinem hircorum aut vitulorum, sed per proprium sanguinem, quem pro salute nostra
immolavit in cruce. Matth. XXVI, 28: hic est sanguis meus novi testamenti qui pro vobis et pro multis effundetur
in remissionem peccatorum.
Dicit autem pluraliter vitulorum et hircorum, non quod simul essent plures, sed quia per diversos annos pluries
intrabat.
Christus autem significatur per hircum propter similitudinem carnis peccati, Rom. VIII, 3.
75

