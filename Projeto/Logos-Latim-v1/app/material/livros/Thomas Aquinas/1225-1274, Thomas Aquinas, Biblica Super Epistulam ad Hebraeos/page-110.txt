Sancti dicuntur testes Dei, quia verbo et facto glorificabatur Deus per eos. Matth. V, 16: sic luceat lux vestra
coram hominibus, ut videant opera vestra bona, et glorificent patrem vestrum, qui in caelis est. Is. XLIII, 10: vos
testes mei, dicit Dominus.
Dicuntur autem sancti nubes, primo propter conversationis sublimitatem. Is. LX, 8: qui sunt isti, qui ut nubes
volant? secundo propter doctrinae foecunditatem. Iob XXVI, 8: qui ligat aquas in nubibus suis, ut non erumpant
pariter deorsum. Et XXXVI, 28: effundit imbres ad instar gurgitum, qui de nubibus fluunt. Tertio propter
spiritualis consolationis utilitatem. Sicut enim nubes praestant refrigerium, sic exempla sanctorum. Is. XVIII, 4:
et sicut nubes roris in die messis.
Hanc ergo nubem testium habemus impositam, quia ex vita sanctorum quodammodo inducitur nobis necessitas
ad imitandum.
Iac. V, 10: exemplum accipite, fratres, exitus mali et longanimitatis, laboris, et patientiae prophetas. Augustinus:
sicut spiritus sanctus loquitur in Scriptura, ita in gestis sanctorum, quae nobis sunt forma et praeceptum vitae.
Hoc est ergo exemplum sanctorum, quod inducit.
Sed quia ad conformandum se ad aliquod exemplar, interdum ex impedimento superveniente impeditur homo,
ideo removet illud quod potissime potest impedire. Illud autem est pondus peccati. Tribulatio autem est quasi
quidam agon. I Cor. IX, 25: omnis qui in agone contendit, ab omnibus se abstinet.
Sicut autem in cursu et certamine oportet omnia aggravantia deponere, ita et in agone tribulationis. II Tim. IV, 7:
bonum certamen certavi, cursum consummavi. Qui ergo in tribulatione vult bene ad Deum currere, oportet
impedimenta deponere.
Ista impedimenta vocavit ipse apostolus pondus et circumstans peccatum.
Per pondus autem potest intelligi peccatum perpetratum; quod dicitur pondus, quia animam deprimit ad infima,
et inclinat ad aliud.
Ps. XXXVII, 5: sicut onus grave gravatae sunt super me. Gregorius: peccatum quod per poenitentiam non
diluitur, mox suo pondere ad aliud trahit. Per circumstans peccatum, potest intelligi occasio peccandi, quae
quidem est in omni quod circumstat, scilicet in mundo, carne, proximo, Daemone. Deponentes ergo omne
pondus, id est, peccatum perpetratum, quod dicitur pondus, et circumstans nos peccatum, scilicet occasionem
peccandi.
I Petr. II, 1: deponentes omnem malitiam et omnem dolum.
Vel pondus potest intelligi taedium tribulationis.
Sic enim frequenter tribulatio dicitur onus per prophetas, sicut onus Damasci, id est tribulatio; quasi dicat: non
sit vobis grave pati pro Christo. Circumstans peccatum dicitur tentatio nobis immissa ex circuitu hostis. I Pet. V,
8: adversarius vester diabolus, etc..
Vel pondus affectio terrena; per circumstans autem peccatum affectio carnalis, quae scilicet causatur in nobis a
carne circumstante; quasi dicat: deponatis affectionem tam temporalium, quam carnalium, si vultis libere currere.
Unde subdit monitionem, dicens curramus per patientiam ad certamen nobis propositum, non solum illatum,
quod tamen sustineamus patienter. Sed nos ipsi voluntarie curramus. Ps. Cxviii, 32: viam mandatorum tuorum
cucurri. Hoc autem certamen vobis propositum est cum iustitia. Eccli. IV, 33: usque ad mortem certa pro iustitia.
Deinde cum dicit aspicientes, etc., ponit exemplum Christi.
Et circa hoc duo facit.
Primo enim ostendit quare passio Christi habenda est in exemplum, et quid in ipsa considerandum est; secundo
ostendit fructum istius considerationis, ibi recogitate eum.
Sicut enim dicitur Eph. II, 8: gratia salvati estis per fidem, Christus autem est auctor fidei, si ergo vis salvari,
debes intueri exemplar illud. Unde dicit aspicientes in Iesum passum.
Hoc significatum fuit per serpentem aeneum elevatum pro signo, in quem aspicientes curabantur.
Num. XXI, 9, et Io. III, 14: sicut Moyses exaltavit serpentem in deserto, ita exaltari oportet filium hominis, ut
omnis qui credit in ipsum, non pereat, sed habeat vitam aeternam. Si ergo vis salvari, respice in faciem Christi
tui.
Ipse enim est auctor fidei dupliciter.
Primo eam docendo verbo. Supra I, 2: locutus est nobis in filio. Io. I, 18: unigenitus, qui est in sinu patris, ipse
enarravit.
Secundo eam in corde imprimendo. Phil. I, 29: vobis donatum est pro Christo non solum ut in ipsum credatis,
etc..
Item ipse est consummatio fidei dupliciter.
Uno modo ipsam miraculis confirmando. Io. X, 38: si mihi non vultis credere, operibus credite. Item fidem
praemiando. Cum enim fides sit imperfecta cognitio, eius praemium consistit in ipsius cognitionis perfectione.
Io. XIV, 21: ego diligam eum, et manifestabo ei meipsum. Hoc autem significatum fuit Zach. IV, 9, ubi dicitur:
manus zorobabel fundaverunt domum istam, scilicet ecclesiam, cuius fundamentum est fides, et manus eius
perficient eam. Nam manus Christi, qui de genere zorobabel descendit, fundat ecclesiam in fide, et fidem gloria
consummat.
Videmus enim nunc in speculo, et aenigmate; tunc autem facie ad faciem, I Cor. XIII, 12.
110

