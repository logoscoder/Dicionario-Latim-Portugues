culpam et poenam, sicut patet in latrone et Magdalena. Unde poenitentia dicitur baptismus, inquantum supplet
baptismi vicem. Et quia non licet illud iterari, ideo instituta est poenitentia.
Ista ergo dicuntur baptismata, quia habent effectum baptismi; sed tantum unum baptisma, quia non agunt nisi
illud habeatur in proposito.
Secundum sacramentum intrantium est in ipsa manuum impositione. Ideo dicit impositionis quoque manuum.
Haec autem est duplex. Una est miracula faciens, sicut quando Christus per manus impositionem curabat
infirmos Lc. IV, 40: singulis manus imponens curabat eos et haec non est sacramentalis.
Alia est sacramentalis, et haec est duplex.
Una in sacramento ordinis. I Tim. V, 22: manus nemini cito imposueris. Alia est in sacramento confirmationis ad
renovationem.
Tit. III, 5: per lavacrum regenerationis et renovationis spiritus sancti, etc.. In confirmatione enim datur spiritus ad
robur, ut scilicet audacter homo confiteatur nomen Christi coram hominibus. Sicut enim in esse naturae prius
generatur homo, et postea augetur et roboratur, ita in esse gratiae.
Tertio sequitur terminus motus, ad quem motus terminatur, et ille est duplex.
Duo enim expectamus: primum est resurrectio corporum et ista est fidei fundamentum, quia sine hac inanis est
fides nostra, I Cor. XV, 14. Ideo dicit de resurrectione mortuorum.
Item expectamus remunerationem, quae fiet per iudicem. Eccle. XII, 14: cuncta quae fiunt adducet Deus in
iudicium. Et ideo dicit iudicii aeterni, non quod illud iudicium duret per mille annos, sicut voluit Lactantius, sed
totum erit in momento. Sed dicitur aeternum, quia sententia quae ibi dabitur, in aeternum durabit. Matth. XXV,
46: ibunt hi in supplicium aeternum: iusti autem in vitam aeternam.
Et sciendum est, quod omnia ista, quae dicit se velle hic tractare, sunt quasi quaedam rudimenta fidei. Unde
praedicat ea novitiis Act. XVII, 18 ss. Et in multis aliis locis.
Deinde cum dicit et hoc faciemus, ostendit difficultatem propositi sui exequendi: difficile enim est, et in se, et
respectu auditorum.
Unde tria facit.
Primo innuit, quod in hoc potissime indigeat divino auxilio; secundo subdit quorumdam imbecillitatem, ibi
impossibile est enim; tertio adducit quamdam similitudinem, ibi terra enim.
Dicit ergo: feramur ad perfectum, et hoc faciemus, siquidem permiserit Deus.
Minus autem dicit, et plus significat. Nam non est tantum necessarium quod Dominus permittat, sed oportet
quod omnia faciat.
Sap. VII, 16: in manu Dei nos et sermones nostri. Et ideo debet omnia ponere sub confidentia divini auxilii.
Io. XV, 15: sine me nihil potestis facere.
Iac. IV, 15: pro ut dicatis, si Deus voluerit, et si vixerimus faciemus.
Deinde cum dicit impossibile est, ostendit imbecillitatem eorum: erant enim imbecilles ad audiendum. Sicut in
corporalibus nullus status est ita periculosus, sicut recidivantium, ita in spiritualibus, qui post gratiam cadit in
peccatum, difficilius surgit ad bonum.
Et circa hoc facit tria: primo proponit bona quae perceperant; secundo difficultatem causatam in eis ex recidivo,
ibi et prolapsi sunt; tertio assignat rationem, ibi rursus crucifigentes.
Bona autem quaedam sunt praesentia, quaedam vero futura.
Ipsi vero in praesenti habuerunt spiritualem regenerationem, et quantum ad hoc dicit illuminati, scilicet per
baptismum. Et congrue dicitur baptismus illuminatio, quia baptismus est principium regenerationis spiritualis, in
qua intellectus illuminatur per fidem. Eph. V, 8: eratis aliquando tenebrae, nunc autem lux in Domino.
Habent etiam bonorum Dei participationem, et quantum ad hoc dicit et gustaverunt donum caeleste. Donum istud
est gratia, et dicitur caeleste, quia a caelis Deus eam dat.
Ps. Lxvii, 19: dedit dona hominibus, et iac. I, 17: omne datum optimum, et omne donum perfectum desursum
est, descendens a patre luminum.
Est etiam in eis participatio divinae bonitatis.
II Pet. I, 4: per quem, scilicet Christum, maxima nobis et pretiosa promissa donavit.
Ideo dicit participes facti spiritus sancti.
Omnia enim dona dantur ex amore: et ideo istam participationem attribuit spiritui sancto. Est autem participare,
partem capere.
Solum autem Christus spiritum sanctum habuit ad plenitudinem. Io. III, 34: non enim ad mensuram dat Deus
spiritum. Alii enim sancti de eius plenitudine receperunt, et participes facti sunt, non quidem substantiae, sed
distributionum eius. Supra II, 4: et variis spiritus sancti distributionibus. I Cor. XII, 4: divisiones gratiarum sunt,
idem autem spiritus, etc..
Item in praesenti habuerunt doctrinae eruditionem.
Et quantum ad hoc dicit gustaverunt nihilominus bonum Dei verbum. Verbum istud dicitur bonum, quia est
verbum vitae aeternae. Io. VI, 69: Domine, ad quem ibimus? verba vitae aeternae habes. Ps. Cxviii, 103: quam
dulcia faucibus meis eloquia tua. Dicit autem gustaverunt, quia non solum illuminat intellectum, sed etiam reficit
affectum, in quo est quaedam saporatio. Ps. XXXIII, 8: gustate et videte, quoniam suavis est Dominus.
51

