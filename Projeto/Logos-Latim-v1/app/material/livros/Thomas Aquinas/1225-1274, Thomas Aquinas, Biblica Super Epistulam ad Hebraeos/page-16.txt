generationem, quod potest etiam intelligi de Christo homine. Infra ult.: Iesus Christus heri et hodie ipse et in
saecula.
Deinde cum dicit et omnes, etc., ostendit differentiam Dei ad creaturam quantum ad immutabilitatem.
Et circa hoc duo facit.
Primo enim ponit mutabilitatem creaturae; secundo immutabilitatem Dei, ibi tu autem idem.
Et adhuc circa primum duo facit, quia primo describit rationem mutabilitatis creaturae; secundo subdit illam
mutabilitatem, ibi et velut amictum.
Circa primum autem sciendum est, quod vetus et novum consequuntur tempus.
Unde veterascere non potest, nisi quod aliqualiter mensuratur tempore. Motus autem caelorum mensuratur
tempore, sed ipsum mobile mensuratur ipso nunc temporis; ergo in caelo possunt inveniri novitas et vetustas.
Unde non veterascent caeli, quasi substantia eorum minuatur, vel corrumpatur in aliquo, sed tantum quantum ad
diuturnitatem temporis, quo amplius non mensurabuntur. Et ideo dicit sicut vestimentum, etc., quia causa
mutationis caelorum non erit propter defectum virtutis ipsorum, quae in aliquo minuatur.
Quia si motus ipsorum cessaret propter defectum virtutis, iam cessatio haberet causam naturalem, et posset
deprehendi ratione naturali, cuius contrarium dicitur matth. XXIV, 36: de die autem et hora illa nemo scit, neque
Angeli in caelo, etc.. Ergo erit propter necessitatem finis: quia omnes creaturae corporales ordinantur ad
spirituales, et totus motus deserviens generationi et corruptioni ordinatur ad generationem hominis.
Cessante ergo generatione hominis, quod erit quando completus erit numerus electorum et praedestinatorum,
cessabit motus ille.
Et ideo dicitur vestimentum, quod sumitur ad usum, et cessante usu deponitur, sicut homo calidum vestimentum
deponit, veniente aestate, et frigidum, veniente hieme. Sic ergo status mundi, qui nunc est commodatus isti fini,
cum completus fuerit numerus ille electorum, iam amplius non erit accommodatus nec necessarius, et ideo sicut
vestimentum deponetur. Lc. XXI, 33: caelum et terra transibunt.
Consequenter ponit ipsam mutabilitatem, cum dicit et velut amictum mutabis eos, scilicet caelos. Et bene dicit,
mutabis tu, Deus, quia non propria virtute, nec per se, sed virtute Dei mutabuntur a motu, sicut amictum, qui ad
usum sumitur, et post usum deponitur secundum congruentiam temporis et finis.
Et dicit amictum, quia per amictum gloria hominis et manifestatur et tegitur. Ita etiam Deus per creaturas et
occultatur nobis et manifestatur. Rom. I, 20: invisibilia Dei per ea quae facta sunt intellecta conspiciuntur.
Sap. XIII, 5: a magnitudine enim speciei et creaturae cognoscibiliter poterit horum creator videri, etc..
Et dicit mutabuntur, quia in perpetuum mutati permanebunt. Item quantum ad caelos spirituales, qui pereunt a
vita praesenti per mortem corporis. Rom. XIV: omnes morimur, et quasi aquae dilabimur in terram, quae non
revertentur. Is. LVII, 1: iustus perit, et nemo est, etc..
Item veterascent, quia, ut dicitur infra VIII, 13, quod antiquatur et senescit, prope interitum est. Et mutabis,
scilicet secundum corpora, quando corporale hoc induet incorruptionem.
I Cor. XV, 54. Et mutabuntur secundum mentem, quando a visione aenigmatica assumentur ad speciei visionem.
Iob XIV, 14: cunctis diebus quibus nunc milito, expecto donec veniat immutatio mea.
Deinde subiungit immutabilitatem Dei, cum dicit tu autem idem ipse es. Ubi duo facit. Primo enim ponit
intentum; secundo ostendit hoc per signum, ibi et anni tui.
Dicit ergo ipsi peribunt, tu autem, scilicet Dei filius, et hoc contra Arrianos, idem ipse es, id est, idem perseveras,
et numquam mutaris.
Mal. III, 6: ego Deus, et non mutor.
Iac. I, 17: apud quem non est transmutatio, etc..
Et signum huius immutabilitatis ponit, cum dicit anni tui non deficient. Ubi sciendum est, quod anni Dei dicuntur
duratio eius, sicut anni hominis duratio hominis: duratio autem hominis deficit dupliciter, scilicet secundum
partes, et secundum totum; secundum partes quidem, quia cum sit temporalis, una pars succedit alteri, et una
adveniente, deficit altera.
Deficit etiam secundum totum, quia ex toto desinit esse. In duratione vero Dei neutrum horum est, quia non
deficit secundum totum, quia est semper. Ps. Xci, 9: tu autem altissimus in aeternum, Domine. Item nec
secundum partes, quia aeternitas est tota simul, et quid stans. Iob XXXVI, 26: numerus annorum eius
inaestimabilis, etc..
Sed cum sit una et immutabilis, quare anni vocantur in plurali, et non annus in singulari? ratio huius est, quia
intellectus noster accipit cognitionem intelligibilium per sensibilia, quia omnis nostra cognitio incipit a sensu.
Unde et Deus, qui est omnino simplex, describitur sub similitudine corporalium, Is. VI, 1: vidi Dominum
sedentem, etc.. Ita etiam duratio eius a nobis describitur per aliqua nobis nota, cum tamen sit uniformis et
simplex.
Unde aliquando dicitur annus, aliquando dies et mensis, quia omnes differentias temporis includit.
|#6 Lectio 6
Supra probavit apostolus tria de Christo, in quibus excedit Angelos, hic probat quartum, quod praemiserat de
ipso, scilicet quod sedet ad dexteram maiestatis, quod pertinet ad dignitatem eius.
16

