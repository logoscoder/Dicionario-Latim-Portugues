Aliter autem exponit Glossa verbo virtutis suae, id est, imperio suo.
Sed hic adhuc est dubium de isto verbo quid sit, quia imperium hominis vel est exterius per vocem prolatum: et
hoc non potest dici in divinis, quia nihil est extrinsecum a natura divina, procedens a filio, per quod omnia
portentur; vel illud imperium est interius in corde conceptum: sed nec etiam hoc potest stare, quia nihil in mente
Dei concipitur, nisi verbum aeternum. Ergo istud imperium, sic conceptum in mente filii, esset verbum
aeternum, et sic essent duo verba aeterna, quod nefas est dicere.
Ideo ad argumentum est dicendum, sicut exponit Augustinus illud Io. XII, 48: sermo quem locutus sum, ille
iudicabit eum, id est, ipse ego, qui sum verbum patris, iudicabo eum. Et similiter, in proposito, verbum virtutis
suae, id est, seipso, qui est verbum virtuosum.
Per ista ergo tria, ostendit tria de Christo. Per hoc enim quod est splendor, ostendit eius coaeternitatem cum
patre. In creaturis enim splendor est coaevus, sed ille est coaeternus. Et hoc est contra Arrium.
Sed cum dicit imago substantiae, ostendit eius consubstantialitatem. Quia enim splendor non est eiusdem naturae
cum resplendente, ne forte aliquis credat, quod non sit similis in natura, dicit quod est imago, vel figura
substantiae.
Sed quia filius, et si sit eiusdem naturae cum patre, si tamen sit infirmus, deficit a virtute patris; ideo subdit
portans omnia verbo virtutis suae.
Apostolus ergo in his tribus commendat Christum a tribus, scilicet a coaeternitate, a consubstantialitate, et ab
aequalitate potestatis.
Deinde cum dicit purgationem peccatorum faciens ostendit, secundum, quod facit ad idoneitatem dignitatis eius,
scilicet strenuitas, et industria, quam habuit in operando.
Fuit enim hoc magnae industriae, ut quod ei competebat ex natura, qua Deus est, ipse meruerit per passionem in
natura assumpta.
Unde Phil. II, 8 s.: factus est obediens usque ad mortem, propter quod et Deus exaltavit illum. Purgare ergo
peccata, etsi conveniat ei ex natura divina, tamen convenit ei etiam ex merito passionis. Unde Eccli. XLVII, 13:
Christus purgavit peccata eius, et exaltavit in aeternum cornu eius, etc.. Matth. I, 21: ipse enim salvum faciet
populum suum a peccatis eorum.
Convenit etiam Christo purgare, ratione divinae naturae, et ratione proprietatis filii.
Ratione divinae naturae, quia culpa seu peccatum proprie est malum rationalis creaturae.
Hoc autem malum, sive peccatum non potest reparari nisi per Deum. Nam peccatum in voluntate consistit,
voluntatem autem solus Deus potest movere. Ier. XVII, 9 s.: pravum est cor hominis et inscrutabile, quis
cognoscet illud? ego Dominus, etc..
Et huiusmodi ratio est, quia quod est immediatius fini, non reducitur ad ipsum finem, nisi a prima causa agente.
Voluntas autem est ultimi finis, quia scilicet ad fruendum Deo: et ideo a Deo tantum movetur et reducitur.
Cum ergo Christus sit verus Deus, manifestum est, quod purgationem peccatorum facere potest. Is. XLIII, 25:
ego sum qui deleo iniquitates vestras propter me, etc.. Lc. II, 7: quis potest peccata dimittere, nisi solus Deus?
ratione vero proprietatis competit etiam Christo.
Ad cuius evidentiam sciendum est, quod in peccato, primo quidem est transgressio legis aeternae et iuris divini,
cum omne peccatum sit iniquitas, quae est transgressio legis. Is. XXIV, 5: mutaverunt ius, dissipaverunt foedus
sempiternum. Cum ergo lex aeterna et ius divinum sit a verbo aeterno, manifestum est quod ad Christum
competit purgatio peccatorum, inquantum est verbum. Ps. Cvi, 20: misit verbum suum, et sanavit eos.
Secundo est in peccato amissio luminis rationis, et per consequens sapientiae Dei in homine, cum huiusmodi
lumen sit participatio quaedam divinae sapientiae. Bar. III, 28: et quia non habuerunt sapientiam, ideo perierunt.
Prov. XIV, 22: errant omnes qui operantur malum. Et secundum Philosophum, omnis malus est ignorans.
Rectificatio autem ad divinam sapientiam, competit ei qui est divina sapientia. Hic autem est Christus.
I Cor. I, 23 s.: praedicamus Christum, Dei virtutem, et Dei sapientiam. Sap. IX, 19: nam per sapientiam sanati
sunt, quicumque placuerunt tibi, Domine, a principio.
Tertio in peccato est deformatio similitudinis Dei in homine. Prov. XV, 7: cor stultorum dissimile erit. Unde
dicitur Lc. XV, 13 de filio prodigo, quod abiit in regionem longinquam.
De filio prodigo, quod abiit in regionem longinquam.
Et ideo competit huiusmodi deformationi rectificari per filium, qui est imago patris. I Cor. XV, 49: sicut
portavimus imaginem terreni, portemus imaginem caelestis.
Quarto amissio aeternae haereditatis, in cuius signum homo post peccatum exclusus est a Paradiso, Gen. III, 23.
Reparatio autem ad hoc proprie convenit filio, qui est haeres.
Rom. VIII, 17: si filii, et haeredes. Gal. IV, 4 s.: misit Deus filium suum, natum ex muliere, factum sub lege, ut
eos, qui sub lege erant, redimeret, et adoptionem filiorum Dei reciperemus.
Sic ergo patet, quod Christo competit purgare peccata, et ratione humanae naturae, et ratione divinae.
Sed quomodo fecit purgationem peccatorum? ex hoc patet. In peccato enim primo est perversitas voluntatis, qua
homo recedit a bono incommutabili, et ad hanc rectificandam, exhibuit Christus gratiam iustificantem.
Rom. III, 24: iustificati gratis per gratiam ipsius.

8

