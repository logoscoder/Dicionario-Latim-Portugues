Simile habetur Matth. XXVI, 39: pater, si possibile est, transeat a me calix iste; et hoc propter tres rationes.
Primo propter mortis amaritudinem exprimendam, cuius experientia est per gustum. Thren. I, 12: o vos omnes
qui transitis per viam. Is. XXIV, 9: amara erit potio bibentibus eam. Secundo quia sicut gustare vel non gustare
est in potestate gustantis, sic et passio Christi fuit voluntaria.
Io. X, 18: potestatem habeo ponendi animam meam. Tertio quia gustare est parum sumere, Christus autem
parum perseveravit in morte, secundum illud Ps. XV, 10: non derelinques animam meam in inferno, etc..
Deinde cum dicit decebat enim eum, etc., ostendit convenientiam ex utilitate.
Deus enim pater est qui fuit causa mortis.
Ipse enim est per quem omnia, sicut per causam efficientem, et propter quem omnia, sicut per causam finalem.
Propter ipsum enim sunt omnia, quia propter bonitatem suam communicandam.
Et haec fuit causa movens ad producendum res, et ita finaliter sunt omnia propter Deum. Prov. XVI, 4: universa
propter semetipsum operatus est Dominus. Sunt etiam effective per ipsum. Ps. Cxlv, 4: qui fecit caelum et
terram, mare et omnia quae in eis sunt. Est ergo omnium principium et finis. Apoc. I, 8: ego sum alpha et omega,
principium et finis. Rom. XI, 36: ex ipso, et per ipsum, et in ipso sunt omnia. Decebat ergo ipsum, quia actor est
omnium, omnibus providere. Sap. VI, 8: aequaliter illi cura est de omnibus.
Secundo conveniens fuit ex parte causae, quae, ut dictum est, fuit gratia Dei; gratia vero ordinatur ad gloriam.
Rom. VI, 23: gratia Dei, vita aeterna, Deus autem ab aeterno praedestinavit quos debet adducere in gloriam.
Et isti sunt omnes illi, qui sunt participes filiationis filii eius, quia si filii, et haeredes, Rom. VIII, 17. Et ideo dicit
qui multos filios in gloriam adduxerat, quasi dicat: ipse habet unum filium perfectum naturaliter.
Mc. XII, 6: adhuc ergo habens filium unum charissimum, etc.. Qui est naturaliter splendor gloriae, supra I, 3.
Alii autem sunt adoptivi, et ideo adducendi sunt in gloriam. Unde dicit qui adduxerat, id est, adducendos
praeordinaverat.
Et quid decebat eum? hoc scilicet quod ipse est auctor salutis eorum, etc..
Salus ista in duobus consistit, scilicet quod fiant filii, et quod inducantur in haereditatem.
Quod autem sint filii, habent per filium naturalem. Quos praescivit et praedestinavit, conformes fieri imaginis
filii sui, Rom. VIII, 29. Gloriam autem et haereditatem non consequuntur nisi per eum, cuius naturaliter est
haereditas, qui est splendor gloriae. Quia ergo per filium consequimur ista duo, ideo ipse convenienter dicitur
auctor salutis. Matth. I, 21: ipse salvum faciet populum suum a peccatis eorum. Infra XII, 2: aspicientes in
auctorem fidei, et consummatorem Iesum.
Decebat ergo quod pater auctorem salutis mitteret, scilicet filium, ut expositum est, qui multos filios adduxerat
per ipsum in gloriam.
Et sic patet convenientia ex parte causae.
Per passionem consummari, id est, per fidem.
Ipse enim inquantum est filius naturalis, est totaliter perfectus, sed quia in passione minoratus fuit, debuit per
meritum passionis perfici. Ex ista ergo consummatione, patet convenientia modi, de quo dixerat quod gustavit.
Tantum enim gustavit mortem, quia non accepit eam, nisi ut per meritum passioni consummaretur. Ipsa enim
eius consummatio est eius glorificatio. Lc. Ult.: oportet Christum pati, et ita intrare in gloriam suam. Gustavit
etiam, quia, cum ipse adduxerit filios in gloriam, sicut medicus gustat medicinam ne infirmus abhorreat sed ut
securius bibat, ita ipse gustavit mortem, ut quia sine morte ingrediente necessitate, non est salus, nullus mortem
refugiat.
Consequenter cum dicit qui enim sanctificat, probat quod dixerat.
Ubi duo facit, quia primo probat propositum suum ex parte patris consummantis; secundo ex parte Christi
consummati, ibi quia ergo pueri.
Adhuc circa primum duo facit, quia primo proponit intentum; secundo probat per auctoritatem, ibi propter quam
causam.
Dicit ergo qui enim sanctificat, et qui sanctificantur, ex uno omnes. Sciendum est autem quod supra apostolus
tria dixerat. Primo quod Christus est causa salutis, in quo ostendit nos dependere ab ipso, sicut a salvatore;
secundo, ostendit quod pater est consummator ipsius Christi per meritum passionis, et in hoc Christus dependet a
patre; tertio, quod pater nos adducit in gloriam, in quo etiam nos dependere a Deo ostendit; et secundum hoc
apostolus hic tria facit.
Primo enim ostendit quod dependemus a Christo. Sanctificatus enim dependet a sanctificato, Christus autem est
sanctificans. Infra XIII, 12: Iesus ut sanctificaret per suum sanguinem, etc.. Bene ergo dictum est, quod quia est
actor et sanctificator, dependemus ab ipso, ipse vero a patre, a quo habet quod sanctificet, quod est secundum.
Sed omnes, ipse scilicet qui sanctificat et nos qui sanctificamur, ex uno, scilicet ex patre, quod est tertium. Rom.
VIII, 17: haeredes Dei, cohaeredes autem Christi.
Consequenter ista tria probat per tres auctoritates. Et primo quod Christus tamquam mediator et actor salutis ea,
quae Dei sunt, in nos refert.
Unde dicit: propter quam causam, quia scilicet nos et ipse ex patre dependemus et sumus ex uno Deo patre, non
confunditur eos vocare fratres, quia scilicet ex eodem patre. Mal. II, 10: numquid non pater unus omnium

25

