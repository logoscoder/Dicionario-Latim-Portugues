Is. I, 11: holocaustum arietum, et adipem pinguium, et sanguinem vitulorum, et agnorum, et hircorum, nolui,
etc.. Noluisti, verum est secundum se, nec placita sunt tibi, quae secundum legem offeruntur, id est, in his non
delectaris, Ps. L, 17: holocaustis non delectaberis, nisi quia sunt figura, vel inquantum per ipsa retrahebantur ab
idololatria.
Hoc ergo primo dicens, subiungit tunc dixi, scilicet quando carnem aptasti mihi ad passionem, vel quando ista
non placuerunt: ecce venio, vel ad incarnationem vel ad passionem.
Sed, ad quid? ut faciam voluntatem tuam. Io. VI, 38: descendi de caelo, ut faciam voluntatem eius qui misit me.
Io. IV, 34: meus cibus est, ut faciam voluntatem eius qui misit me.
Propheta ergo hoc dicens, aufert primum ut sequens statuat. In quo ostendit differentiam veteris et novi
testamenti, quia loquens de veteri dicit, quod non vult, nec placent Deo, scilicet secundum se; ergo auferuntur.
Sed quando de novo loquitur, dicit quod vult, quia ad hoc venio ut faciam voluntatem tuam. Ergo novum
statuitur, id est, firmatur esse secundum voluntatem Dei. Lev. XXVI, 10: vetera, novis supervenientibus,
proiicietis.
Deinde cum dicit in qua voluntate, exponit illud quod dixerat de voluntate Dei, ad quam implendam venit
Christus, scilicet quae sit illa voluntas. Haec autem est sicut dicitur I Thess. IV, 3: haec est voluntas Dei,
sanctificatio vestra. Ideo dicit in qua voluntate sanctificati sumus, et hoc, per oblationem corporis Christi Iesu,
scilicet factam.
Eph. V, 2: obtulit semetipsum oblationem et hostiam Deo. Et hoc, semel. I Petr. III, 18: Christus semel pro
peccatis nostris mortuus est.
Deinde cum dicit et omnis quidem sacerdos, ostendit comparationem sacerdotis novi et veteris testamenti.
Sciendum autem, quod in lege erant duo solemnia sacrificia. Unum in die expiationis, quod fiebat per solum
summum pontificem, de quo multa iam dicta sunt. Aliud erat iuge sacrificium, in quo unus agnus offerebatur in
mane, et alius in vespere, de quo Num. XXVIII, 4.
De isto etiam intendit hic apostolus, et circa hoc tria facit.
Primo enim ponit illud quod pertinet ad sacerdotem veteris testamenti; secundo ponit illud quod pertinet ad
sacerdotem novi; tertio confirmat per auctoritatem.
Secundum, ibi hic autem unam, tertium, ibi contestatur autem.
Dicit ergo omnis sacerdos, etc..
Dicit omnis, ad differentiam sacrificii expiationis, quod tantum per summum sacerdotem fiebat; sed in isto
omnis sacerdos praesto est, tota die ministrans, et saepe offerens easdem hostias, quia semper offerebat agnum.
Quae, scilicet hostiae feriales, non poterant auferre peccata, quia iterabantur. Ier. XI, 15: numquid carnes sanctae
auferent a te malitias tuas in quibus gloriata es? per istud iuge sacrificium figuratur Christus, et aeternitas eius
qui est agnus immaculatus.
Deinde cum dicit hic autem unam pro peccatis, ostendit illud quod pertinet ad sacerdotium Christi.
Et circa hoc facit duo.
Primo enim ponit intentum; secundo assignat rationem, ibi una enim.
Dicit ergo hic autem, scilicet Christus, offerens unam hostiam pro peccatis, auferentem scilicet peccata. Illa vero
vetus lex multas offerebat hostias non expiantes peccata; hic ergo, scilicet Christus, offerens unam hostiam, quia
semel pro peccatis nostris semetipsum obtulit, sedet, non tamquam minister, sicut sacerdos legalis qui semper
praesto est, sed tamquam Dominus. Ps. Cix, 1: dixit Dominus Domino meo: sede a dextris meis. Mc. Ult.: sedet
a dextris Dei. In dextera Dei patris, quantum ad aequalitatem potestatis secundum divinitatem, sed in potioribus
bonis secundum humanitatem. Supra I, 3: sedet ad dexteram maiestatis, etc.. Et hoc in sempiternum. Non enim
iterum morietur, quia Christus resurgens ex mortuis, etc.. Rom. VI, 9; Dan. VII, 14: potestas eius, potestas
aeterna.
De caetero expectans donec ponantur inimici eius scabellum pedum eius.
Ista expectatio non innuit aliquam anxietatem in Christo, sicut in hominibus. Spes quae differtur affligit animam,
ut dicitur Prov. XIII, 12. Sed designat voluntatem miserendi, quam Deus habet erga nos. Is. XXX, 18: expectat
Dominus, ut misereatur nostri.
Subiiciuntur ergo pedibus eius, id est humanitati Christi aliqui volentes, et in hoc salus ipsorum consistit, scilicet
in faciendo voluntatem eius. Ex. X, 3: usquequo non vis mihi subiici? sed mali nolentes ipsi subditi sunt, quia
etsi voluntatem eius per se non implent, tamen de ipsis impletur quantum ad opus iustitiae. Et sic omnia sunt ei
subiecta aliquo istorum modorum. Ps. VIII, 7: omnia subiecisti sub pedibus eius.
Deinde cum dicit una enim oblatione, assignat rationem, scilicet quare sedet tamquam Dominus, et non tamquam
minister, sicut sacerdos legalis, quia ille per hostiam unam non auferebat peccata, et ideo oportebat plures alias
offerre et frequenter.
Supra V, 1: omnis enim pontifex ad offerenda munera et hostias constituitur. Sed hostia, quam Christus obtulit,
aufert omnia peccata.
Supra IX, 28: Christus semel oblatus est ad multorum exhaurienda peccata.
Et ideo dicit quod una oblatione consummavit, id est, perfecit, quod fecit reconciliando et coniungendo nos Deo
tamquam principio, sanctificatos in sempiternum, quia hostia Christi, qui Deus est et homo, habet virtutem
84

