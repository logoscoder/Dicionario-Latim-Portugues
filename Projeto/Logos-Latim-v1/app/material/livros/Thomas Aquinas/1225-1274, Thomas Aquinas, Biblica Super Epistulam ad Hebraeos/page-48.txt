Culpa enim alicuius est quando diu audivit, si adhuc sit tardus; secus autem est, si sit novus auditor. Negligentia
enim non est sine culpa. Ideo dicit cum deberetis esse Magistri, scilicet aliorum, propter tempus, quo scilicet
audierant legem et prophetas.
Io. V, 39: scrutamini Scripturas, etc.. Item ipsum Christum. Item apostolos et multos ab ipsis conversos. Io. XIV,
9: tanto tempore, vobiscum sum, et non cognovistis me.
Rursum indigetis, quasi dicat: magis deberetis docere, quam doceri, tamen indigetis ut vos doceamini quae sint
elementa exordii sermonum Dei.
Elementa enim dicuntur illa quae primo traduntur in grammatica, quando ponuntur ad litteras: ista vero sunt
ipsae litterae.
Exordia ergo sermonum Dei et prima principia et elementa, sunt articuli fidei et praecepta Decalogi. Qui ergo diu
studuisset in theologia et illa nesciret, tempus curreret contra ipsum. Ideo dicit indigetis ut doceamini quae sint
elementa exordii sermonum Dei, id est prima principia. II Tim. III, 7: semper discentes, et numquam ad
scientiam veritatis pervenientes. Is. Lxv, 20: puer centum annorum morietur, peccator centum annorum
maledictus erit.
Deinde cum dicit et facti estis, ponit ad hoc similitudinem.
Sciendum est ergo, quod doctrina sacra est sicut cibus animae. Eccli. XV, 3: cibavit illum pane vitae et
intellectus. Et XXIV, 29: qui edunt me, adhuc esurient: et qui bibunt me, adhuc sitient. Sacra ergo doctrina est
cibus et potus, quia animam potat et satiat.
Aliae enim scientiae tantum illuminant intellectum, haec autem illuminat animam. Ps. XVIII, 8: praeceptum
Domini lucidum illuminans oculos. Et etiam nutrit et roborat animam.
In cibo autem corporali est differentia. Alio enim cibo utuntur pueri, et alio perfecti. Pueri enim utuntur lacte,
quasi magis tenui et connaturali, et de facili convertibili, sed adulti utuntur cibo solidiori. Sic in sacra Scriptura,
illi qui de novo incipiunt, debent audire levia, quae sunt quasi lac; sed eruditi debent audire fortiora. Et ideo dicit
facti estis quibus lacte opus sit, scilicet sicut pueri. I petr. II, 2: sicut modo geniti infantes rationabile sine dolo
lac concupiscite, etc.. I Cor. III, 1 s.: tamquam parvulis in Christo lac vobis potum dedi, non escam, et hoc est,
quod sequitur non solido cibo, id est alta doctrina, quae est de arcanis et secretis Dei, quae confirmant et
confortant.
Deinde cum dicit omnis enim qui lactis, exponit similitudinem, et primo exponit illud quod dixit de lacte;
secundo illud quod dixit de solido cibo, ibi perfectorum autem.
Circa primum duo facit; primo enim ponit expositionem; secundo expositionis rationem, ibi parvulus enim.
Dicit ergo: ita dico, quod indigetis lacte sicut pueri, omnis enim qui lactis est particeps, expers est sermonis
iustitiae, id est omnis, qui indiget nutriri lacte, expers est, id est non potest habere partem in sermonibus iustitiae
perfecte intelligendis. Matth. V, 20: nisi abundaverit iustitia vestra plusquam Scribarum. Prov. XV, 5: in
abundanti iustitia virtus maxima est. Huiusmodi autem non sunt participes pueri. Is. XXVIII, 9: quem docebit
scientiam, aut quem intelligere faciet auditum? ablactatos a lacte, avulsos ab uberibus.
Sed contra: quia apostolus superius multa valde difficilia tradidit eis, scilicet de mysterio trinitatis et de
sacramento incarnationis, et multa alia ardua: ergo vel non erant parvuli, vel talia tradenda sunt parvulis.
Respondeo. Dicendum est secundum Augustinum, quod non est intelligendum, quod in doctrina fidei alia sunt
tradenda maioribus et perfectis, et alia imperfectis. Non enim est inter eos ista differentia. Eadem enim utrisque
sunt tradenda, sed parvulis proponenda sunt, sed non exponenda, nec pertractanda: quia intellectus eorum magis
deficeret, quam elevaretur.
Lac secundum Glossam est, sicut: verbum caro factum est.
Contra. Non minoris difficultatis est hoc intelligere, quam quomodo verbum erat apud Deum. Unde Augustinus
dicit, quod istud invenitur in libris Platonis, non tamen illud.
Ipse autem Augustinus non poterat suspicari quid sacramenti haberet: verbum caro factum est.
Respondeo. Dicendum est quod cognoscere verbum caro factum est, per simplicem fidem est satis facile, quia
potest cadere in imaginationem et aliqualiter in sensum, sed verbum apud Deum, omnino excedit omnem
sensum, et non nisi per rationem potest et cum multa et maxima difficultate comprehendi.
Consequenter assignat rationem, cum dicit parvulus enim est, non quidem aetate, sed sensu.
Tripliciter autem aliquis dicitur parvulus.
Est enim aliquis parvulus per humilitatem, Matth. XI, 25: revelasti ea parvulis, aetate, Gal. IV, 1: quanto tempore
haeres parvulus est, etc., sensu, I Cor. XIV, 20: nolite pueri effici sensibus, sed malitia parvuli estote, sensibus
autem perfecti sitis. Et isto modo accipitur hic parvulus.
Deinde cum dicit perfectorum autem est solidus cibus, exponit illud quod dixerat de cibo solido.
Hoc enim patet in corporalibus, quod quando homo pervenit ad aetatem perfectam, utitur fortiori et nobiliori et
solidiori cibo.
Sic spiritualis, quando pervenit ad perfectionem spiritualem, debet ei proponi doctrina solidior.
Ista autem perfectio duplex est: una est perfectio secundum intellectum, quando aliquis habet iudicium
intellectus ad recte discernendum et iudicandum de his quae sibi proponuntur. Alia est perfectio secundum
affectum, quam facit charitas, quae est cum aliquis totaliter Deo inhaeret. Unde matth. V, 48, post praecepta
48

