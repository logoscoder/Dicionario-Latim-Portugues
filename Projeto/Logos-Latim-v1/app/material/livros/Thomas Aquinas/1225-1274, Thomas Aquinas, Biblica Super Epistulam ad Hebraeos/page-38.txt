virtutem activam, sicut in animalibus perfectis, vel secundum rationes seminales, vel secundum materiam, sicut
mineralia. Ideo tunc non fuit mortuus suscitatus, sed fuit factum corpus, quod posset suscitari. Quaedam autem
fuerunt tunc secundum similitudinem, ut animae rationales, quae tantum fiunt a Deo.
Sic ergo requievit Deus ab operibus producendis, quia omnia aliquo modo praecesserunt, ut dictum est, tamen
usque modo operatur, conservando et gubernando quae condidit. Et sic septimam diem Deus fecit sicut
quamlibet aliam, quia tunc fuit aliquid additum, quia tunc incepit status propagationis.
Quaelibet autem additio variabat statum mundi, ut dictum est, et faciebat unum diem.
Vel secundum Augustinum non dicit simpliciter requievit, sed requievit ab operibus suis. Ab aeterno enim
requievit in seipso, sed tunc etiam requievit non in operibus, sed ab operibus. Aliter enim operatur Deus, et
quilibet alius artifex. Artifex enim agit propter indigentiam suam, sicut domificator facit domum, ut in ipsa
quiescat. Similiter faber facit cultellum propter lucrum. Unde desiderium cuiuslibet artificis quietatur in opere
suo. Sed non sic est de Deo, quia non agit propter indigentiam suam, sed propter bonitatem communicandam.
Unde non quiescit in opere, sed ab opere producendo, et quiescit tantum in sua bonitate.
Consequenter autem ponit auctoritatem David, quae iam exposita est.
Consequenter cum dicit quoniam ergo superest, etc., arguit ex praemissis.
Et circa hoc facit duo.
Primo enim accipit sensum secundae auctoritatis illius si vocem eius audieritis, etc.; secundo arguit ex primo, ibi
itaque relinquitur, etc..
Circa primum duo facit, quia primo trahit duo a secunda auctoritate; secundo ostendit quod haec duo
intelliguntur in ipsa, ibi nam si eis Iesus.
Accipit ergo duo quae intelliguntur in ipsa, ibi nam iustum est, scilicet quod antiqui patres non introierunt. Aliud
est, quod tempore David adhuc restabat alia quies praestanda.
Licet enim ipsi fuisset promissa requies praestanda in terra promissionis, tamen per hoc quod post longum
tempus dicit: hodie si vocem, etc., ostendit quod alia requies restat.
Aliter enim non faceret mentionem de requie, dicens hodie, etc.. Est ergo quaedam requies in quam nobis
intrandum est, in quam illi non intraverunt propter incredulitatem.
Et ideo, quoniam illi non intraverunt, restat ergo quosdam intrare, quibus promissio facta est, quia hi quibus
prius nuntiatum est non introierunt, id est, Iudaei quibus promissio facta est.
Restat ergo quosdam intrare, cuius ratio est, quia si Deus creavit hominem ad aeternam beatitudinem, quia ad
imaginem et similitudinem suam creavit illum, ideo praeparavit ei requiem. Licet ergo aliquis ex merito culpae
suae excludatur, non tamen vult Deus quod illa praeparatio sit frustra. Et ideo superest ut quidam intrent, ut patet
de vocatis ad nuptias. Matth. XXII, 8: nuptiae quidem paratae sunt, sed qui invitati fuerant, non fuerunt digni,
etc..
Et ideo terminat, id est, determinat nobis, diem septimam, id est, diem gratiae, dicendo in David: hodie si vocem,
etc.. Et repetit auctoritatem, quae exposita est.
Sciendum est autem, quod Deus homini praeparavit beatitudinem pro requie, nec vult istam praeparationem esse
frustra; sed si unus non intrabit, alius intrabit, sicut ostenditur in illa parabola de nuptiis. Matth. XXII, 2 ss.: tene
quod habes, ut nemo accipiat coronam tuam; quasi dicat: si tu non accipias, alius habebit. Iob XXXIV, 24:
conteret multos, et innumerabiles, et stare faciet alios pro eis.
Deinde cum dicit nam si eis Iesus, etc., probat quod supersit alios intrare, quia si Iesus Nave, id est iosue, filiis
Israel, finalem requiem praestitisset, numquam de alia, etc., id est, non immineret nobis alia requies, nec de alia
aliqua propheta David loqueretur post illam diem. Unde manifestum est, quod illa requies fuit signum requiei
spiritualis.
|#2 Lectio 2
Supra apostolus duas auctoritates assumpsit, unam de Gen. II, 2, aliam vero de Ps. Xciv, 8, et conclusit
intentionem suam ex secunda auctoritate, scilicet Psalmi. Hic concludit idem ex prima.
Et circa hoc facit duo.
Primo enim ponit conclusionem; secundo ponit rationem consequentiae, ibi qui enim ingressus.
Circa primum sciendum est quod apostolus in serie omnium istorum verborum facit mentionem de triplici
requie. Prima est requies Dei ab operibus suis; secunda est requies temporalis, quam habuerunt filii Israel in terra
promissionis; tertia est requies aeterna, quae per istas duas designatur.
Sed apostolus hic, antequam faciat mentionem de requie aeterna, dicit quod post terrenam adhuc relinquitur,
idest remanet, sabbatismus populo Dei, qui in veteri lege per sabbatum repraesentabatur, scilicet requies aeterna.
Is. LVIII, 13: vocaberis sabbatum delicatum et sanctum Domini. Is. Lxvi, 23: erit mensis ex mense et sabbatum
ex sabbato, idest requies perpetua.
Et dicit sabbatismus, quia sicut in veteri lege sabbatum repraesentabat requiem Dei ab operibus suis, de qua
dicitur Gen. II, 2, ita illa requies erit sanctorum ab operibus suis.
Apoc. XIV, 13: amodo iam dicit spiritus, ut requiescant a laboribus suis.

38

