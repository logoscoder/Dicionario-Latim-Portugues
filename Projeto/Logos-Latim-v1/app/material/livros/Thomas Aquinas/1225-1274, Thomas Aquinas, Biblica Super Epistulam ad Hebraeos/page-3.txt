Dicit ergo multifarie, et hoc quantum ad divisionem, quae attenditur quantum ad tria. Primo quantum ad diversas
personas, quia non uni personae, sed pluribus, scilicet Abrahae, Noe, et sic de aliis.
Secundo quantum ad diversa tempora, et hoc totum ad eius certitudinem. Unde matth. XX, 1 ss.: exiit primo
mane... Et circa horam tertiam, etc.. Item quantum ad ea, quae ibi ostensa sunt, quia divina. Ex. III, 14: ego sum,
qui sum, etc.. Item eventus futuri. Sap. VIII, 8: signa et monstra scit antequam fiant, etc.. Item promissiones
futurorum bonorum, saltem in figura. Eccli. III, 25: plurima super sensum hominum monstrata sunt tibi.
Item multifarie quantum ad diversas figuras, quia modo in figura leonis, modo in figura lapidis, sicut Dan. II, 34:
abscissus est lapis de monte sine manibus. Iob XI, 6: et quod multiplex sit lex oris eius.
Sequitur multisque modis, quod refertur ad tria diversa genera visionum, scilicet ad visionem corporalem, sicut
Dan. V, 5: apparuerunt digiti quasi manus scribentis in pariete, etc.. Aliquando aliquibus per visionem
imaginariam. Is. VI, 1: vidi Dominum sedentem, etc.. Aliquibus vero apparebat per visionem intellectualem,
sicut David. Ps. Cxviii, 100: super senes intellexi. Unde de istis dicitur Oseae XII, 10: ego visionem multiplicavi
eis.
Refertur etiam ad diversos modos loquendi, quia aliquando plane loquebatur, aliquando vero obscure, nec est
aliquis modus loquendi, quo Scriptura veteris testamenti non loquatur. Prov. XXII, 20: ecce descripsi eam tibi
tripliciter, in cogitationibus et scientia, etc.. Tertio, quia arguendo malos, alliciendo iustos, instruendo ignorantes.
II Tim. III, 16: omnis Scriptura divinitus inspirata utilis est ad docendum, ad arguendum, etc..
Secundo tangit tempus traditionis huius doctrinae, quod est tempus praeteritum, quia olim, id est, non subito,
quia tam magna erant quae de Christo dicebantur, quod non poterant credi, nisi cum incremento temporum prius
didicissent. Unde dicit beatus Gregorius: per successiones temporum crevit divinae cognitionis augmentum. Is.
XLVIII, 3: priora ex tunc annuntiavi, et ex ore meo exierunt, et audita feci ea, etc..
Tertio tangit auctorem, quia Deus, qui loquitur. Ps. Lxxxiv, 9: audiam quid loquatur in me Dominus. Hic est
autem, qui non mentitur. Num. XXIII, 19: non est Deus quasi homo, ut mentiatur.
Ex his autem tribus commendat vetus testamentum, scilicet ab auctoritate, quia est a Deo, a subtilitate et a
sublimitate, quia multifarie multisque modis, a firmitate, quia olim.
Quarto ostendit quibus traditum sit, quia patribus. Et ideo est nobis familiare, et acceptum. Act. XIII, 32:
annuntiamus vobis eam, quae ad patres nostros repromissio facta est, etc..
Sed quinto ostendit quibus ministris, quia non ioculatoribus, sed in prophetis, id est per prophetas. Rom. I, 2:
quod ante promiserat per prophetas. Act. X, 43: huic omnes prophetae testimonium perhibent.
Deinde cum dicit novissime, describit doctrinam novi testamenti, et ponit quinque, quorum quatuor sunt diversa
a quatuor praemissis; unum autem est idem utrobique.
Quod enim dixerat, multifarie multisque modis, etc., ostendit quia omnis multitudo ordinata, ad unum debet
referri. Ideo dicit, quod licet sit modus multiplex, tamen totum ordinatum est ad istud novissimum.
Prov. XXIII, 17 s.: in timore Domini esto tota die, et habebis spem in novissimo. Is. X, 22 s.: consummatio
abbreviata inundabit iustitiam. Consummationem enim et abbreviationem Dominus Deus exercituum faciet in
medio omnis terrae. Item illud olim in tempore expectationis et tenebrarum, sed istud in diebus istis, id est,
tempore gratiae. Rom. XIII, 12: nox praecessit, dies autem appropinquavit, etc..
Ubi notandum est, quod ibi dicit loquens, hic autem dicit locutus est, ut designet locutionem novi testamenti
perfectiorem illa, quae fuit in veteri.
Ad cuius evidentiam sciendum est, quod tria requiruntur ad locutionem nostram. Primo, verbi conceptio, qua
scilicet praeconcipiatur in mente id quod ore loquendum est; secundo ipsius verbi concepti expressio, qua
insinuetur quod conceptum est; tertio ipsius rei expressae manifestatio, qua res expressa evidens fiat.
Deus ergo loquendo, primo concepit, cuius conceptio una fuit, et ab aeterno iob XXXIII, 14: semel loquitur
Deus, et haec aeterna fuit filii generatio, de qua in Ps. II, 7: Dominus dixit ad me: filius meus es tu, ego hodie
genui te.
Secundo, huiusmodi conceptum expressit, et hoc tripliciter. Primo in creaturarum editione, cum scilicet verbum
conceptum similitudo patris existens, sit etiam similitudo ad quam omnes creaturae factae sunt. Gen. I, 3: dixit
Deus: fiat lux, etc.. Secundo per quasdam notiones, puta in mentibus Angelorum, in quibus species omnium
rerum, quae in verbo latebant indidit, et in mentibus hominum sanctorum: et hoc per revelationes sensibiles, vel
intellectuales, vel imaginarias.
Et ideo omnis talis manifestatio procedens a verbo aeterno, locutio nuncupatur.
Ier. I, 2: factum est verbum Domini, etc.. Tertio per carnis assumptionem, de qua dicitur Io. I, 14: verbum caro
factum est, et vidimus gloriam eius, etc.. Et ideo dicit Augustinus, quod hoc modo se habet verbum incarnatum
ad verbum increatum, sicut verbum vocis ad verbum cordis.
Prima autem expressio, scilicet in creatione, non ordinatur ad manifestationem, sed ad esse, Sap. I creavit Deus
ut essent omnia.
Cum ergo expressio non habeat rationem locutionis nisi prout ordinatur ad manifestationem, manifestum est,
quod illa expressio non potest dici locutio, et ideo numquam dicitur, quod Deus loquatur creando creaturas, sed
quod cognoscatur.

3

