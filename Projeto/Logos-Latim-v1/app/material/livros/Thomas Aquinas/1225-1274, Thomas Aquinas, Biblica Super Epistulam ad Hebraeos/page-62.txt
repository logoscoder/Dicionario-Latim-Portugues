Omnis autem lex ordinatur ad conversationem humanam secundum aliquod regimen.
Unde secundum Philosophum in politicis, mutata conversatione, necesse est mutari legem.
Sicut autem lex humana ordinatur ad regimen humanum, ita spiritualis et divina ad regimen divinum. Hoc autem
regimen designatur per sacerdotium. Translato ergo sacerdotio, necesse est transferri legem.
Signanter autem loquitur, quia non dicit: sacerdote translato. Lex enim non respicit personam sacerdotis. Unde
mortuo sacerdote, non mutatur lex, nisi forte sit illa introducta propter personam eius; sed mutato sacerdotio
mutatur totus modus, et ordo regiminis.
Et de ista mutatione habetur Ier. III: feriam domui Israel, et domui Iuda foedus novum, non secundum pactum
quod pepigi cum patribus vestris, etc.. Rom. VIII, 2: lex spiritus vitae in Christo Iesu liberavit me a lege peccati
et mortis. Lex enim vetus dicitur lex peccati et mortis, per occasionem acceptam, quia scilicet gratiam non
conferebat ex opere operato; sicut sacramenta novae legis.
Sed obiicit hic Manichaeus: si lex vetus fuit data per divinam providentiam, cum illa sit immutabilis, etiam ipsa
lex esset immutabilis, et per consequens non debuit mutari. Cum ergo mutata sit, ergo non est data per divinam
providentiam.
Respondeo. Dicendum est, secundum quod dicit Augustinus contra faustum, sicut sapiens dispensator una et
eadem dispositione et providentia secundum diversitatem temporum et personarum dat alia et alia praecepta:
sicut et alia hyeme, alia aestate, alia pueris, alia senibus, alia perfectis, alia imperfectis, et tamen est eadem
providentia, ita divina providentia immobili permanente, mutata est lex propter mutationem temporum; quia ante
adventum debuerunt dari praecepta, quae figurarent venturum, sed post adventum, quae significent venisse. Item
data sunt illis praecepta sicut pueris: in novo vero sicut perfectis.
Unde lex dicitur paedagogus, quod est proprie puerorum. Unde si in lege dicitur aliquid, quod sonet
perpetuitatem, hoc est ratione figurati.
Item Glossa dicit hic quod ista translatio sacerdotii fuit figurata I Reg. II, quando sacerdotium fuit translatum ad
Samuelem, qui non fuit de tribu levi.
Contra: quia Samuel non fuit sacerdos, immo magis hoc fuit figuratum in translatione sacerdotii Abiathar ad
Sadoch, qui etiam erat Levita.
Et dicendum est, quod licet Samuel non esset sacerdos, tamen aliquid sacerdotale egit; quia et sacrificium obtulit,
et reges unxit, scilicet Saul et David. Et quantum ad hoc, translatum est ad ipsum sacerdotium. Et sic dicitur in
Ps. Xcviii, 6: Moyses et Aaron in sacerdotibus eius, et Samuel inter eos qui invocant nomen eius.
Item contra illud quod dicit Glossa quod non erat de tribu levitica, quia helcana qui fuit pater eius, et ipse
numeratur inter filios levi.
Respondeo. Dicendum est, quod Samuel quantum ad aliquid fuit de tribu Iuda, et hoc quantum ad matrem; sed
quantum ad patrem de tribu levi, non tamen de Aaron; sed quantum ad locum, fuit de monte ephraim. Licet enim
undecim tribus habuerint certas provincias, non tamen tribus levi; sed inter ipsas accepit possessionem, et sic
habitabat in monte ephraim.
Deinde cum dicit in quo enim, etc., manifestat quod dixit, et primo quod sacerdotium sit translatum; secundo hoc
exponit, ibi manifestum est enim.
Dicit ergo: dictum est, quod translatum est sacerdotium, quia ille cui dixit propheta tu es sacerdos, est de alia
tribu, scilicet de Iuda, non de levi; sicut patet Matth. I. De qua tribu nullus praesto fuit altari, id est, altaris
ministerio, scilicet de Iuda.
Sed contra: rex Ozias ingressus est templum, ut poneret incensum, II par. XXVI, 16.
Respondeo. Dicendum est, quod licite nullus praesto fuit altari, vel etiam nullus impune.
Ipse enim Ozias graviter fuit punitus, quia usque ad mortem fuit leprosus.
Et si dicas contra illud quod dicitur nullus, quod beata virgo fuit de tribu et stirpe Aaron, quia erat cognata
elisabeth, quae fuit de filiabus Aaron, Lc. I, 5, respondeo: dicendum est quod inter stirpes, sacerdotalis et regia
erant praeclariores, unde et frequenter coniunctae fuerunt per matrimonium, sicut patet de primo summo
sacerdote, qui accepit uxorem filiam Aminadab sororem Naasson, qui fuit dux in tribu Iuda, Ex. VI, 23. Et etiam
IV Reg. XI, 2 et II par. XXII, 11, ioiada sacerdos duxit in uxorem iosabeth filiam regis ioram. Unde potuit esse,
quod aliqua parte elisabeth esset de tribu Iuda.
Deinde cum dicit manifestum est, exponit quod dixit, dicens quod manifestum est, quod Dominus ortus est de
tribu Iuda, Apoc. V, 5: vicit leo de tribu Iuda, etc.. In qua nihil, etc.. Lex enim mandavit nullum assumi ad
ministerium tabernaculi, nisi tantum de tribu levi; unde in tribu Iuda nihil de sacerdotibus locutus est Moyses.
Deinde cum dicit et amplius adhuc, etc.. Quia superius posuit unam rationem ad probandum quod sacerdotium
Christi praefertur levitico, et ipsum evacuat, et ideo hic ponit aliam, in qua ostendit rationem evacuationis, et
transmutationis illius; et utitur quadam conditionali in qua primo ponit duo antecedentia; secundo duo
consequentia, ibi reprobatio.
Circa primum duo facit quia primo ponit illa antecedentia; secundo manifestat quod dixit, ibi contestatur enim.
Ratio sua talis: si novus sacerdos surgit, hoc non erit secundum legem carnalis mandati, sed secundum legem
vitae aeternae et insolubilis. Et huius ratio est quia primus fuit secundum legem illam, oportet ergo quod novus
sit secundum aliam legem, si tamen surgit aliquis novus. Sed dicendum est, quod surgit alius novus.
62

