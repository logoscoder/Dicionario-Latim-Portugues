Item III, 13: felix sterilis et incoinquinata, quae nescivit thorum in delicto, habebit fructum in respectione
animarum sanctarum.
Subdit autem apostolus rationem, dicens fornicatores enim et adulteros iudicabit Deus. In quo elidit errorem
aliquorum dicentium, quod Deus peccata carnalia non punit, nec curat. Eph. V, 6: nemo vos seducat inanibus
verbis, propter haec enim, scilicet propter peccata carnalia, quae praemiserat, venit ira Dei in filios diffidentiae.
Ideo dicit hic fornicatores, propter hoc quod dixit honorabile connubium, et adulteros, propter hoc quod dixit
thorus immaculatus, Deus iudicabit, id est, condemnabit. Eph. V, 5: omnis fornicator aut immundus, aut avarus,
quod est idolorum servitus, non habet partem in regno Dei et Christi.
Deinde cum dicit sint mores, prohibet cupiditatem bonorum exteriorum: circa quae contingit peccare duobus
modis.
Uno enim modo per tenacitatem; alio modo per cupiditatem. Liberalitas enim est virtus, quae ponit medium circa
pecunias, quantum ad dationem et quantum ad acceptionem.
Quantum ad primum, scilicet contra tenacitatem, dicit sint mores sine avaritia. Avarus enim dicitur nimis tenax,
quasi avidus aeris. Unde Eccli. X, 9: avaro nihil est scelestius.
Quantum ad secundum dicit contenti praesentibus. Illi qui super his quae habent, volunt alia cumulare, non sunt
contenti praesentibus.
I Tim. VI, 8: habentes alimenta et quibus tegamur, his contenti simus.
Vel quod dicitur sint mores sine avaritia, prohibet avaritiam quantum ad cupiditatem et tenacitatem. Cum vero
dicit contenti praesentibus, excludit causam avaritiae, scilicet sollicitudinem. Matth. VI, 34: nolite solliciti esse,
etc.. Non enim prohibetur, quod homo non sollicitetur de rebus in posterum necessariis, sed quod cura et
sollicitudo non praeoccupet mentem. Sic enim qui praeoccupat futuram sollicitudinem, sollicitus est in
crastinum.
Deinde cum dicit ipse enim dixit, ponit monitionis rationem. Et est ratio, quare non debemus superflue esse
solliciti, sed tamen facere quod in nobis est, scilicet cum fiducia divini auxilii. Ipse enim dixit, ios. I, 5: non te
deseram, scilicet quin ministrem tibi necessaria, neque derelinquam, scilicet fame perire. Ps. XXXVI, 25: non
vidi iustum derelictum, nec semen eius quaerens panem.
Vel non derelinquam, quin liberem te a malis.
Et ex hoc causatur fiducia in corde, ita ut confidenter dicamus. Is. XII, 2: fiducialiter agam, et non timebo.
Et quid dicemus? illud Ps. Cxvii, 6: Dominus mihi adiutor, non timebo quid faciat mihi homo. Adiutor
inquantum a malis liberat. Ps. XLV, 2: adiutor in tribulationibus, quae invenerunt nos nimis. Et ideo non timebo
quid faciat mihi homo, id est, adversarius quicumque carnalis. Is. LI, 12: quis tu, ut timeas ab homine mortali?
vel diabolus, qui dicitur homo ab homine victo; sicut scipio Africanus a devicta Africa dictus est Africanus.
Matth. XIII, 28: inimicus homo hoc fecit.
Deinde cum dicit mementote praepositorum, etc., ostendit quomodo debent bonum operari, quantum ad
praelatos.
Et circa hoc facit duo: primo enim ostendit, quomodo se debent habere ad mortuos, scilicet ut eorum sequantur
exempla; secundo quomodo ad viventes, scilicet ut eis obediant, ibi obedite praepositis vestris.
Quantum ad primum duo facit.
Primo enim ostendit, quomodo bonorum doctrinam imitentur; secundo quomodo malorum doctrinam devitent,
ibi doctrinis variis.
Dicit ergo mementote praepositorum vestrorum, qui vobis locuti sunt verbum Dei, id est, apostolorum qui vobis
praedicaverunt.
Is. LI, 2: attendite ad Abraham patrem vestrum, etc.. Non solum autem praedicaverunt verbo, sed etiam facto
ostenderunt.
Mc. Ult.: sermonem confirmante sequentibus signis.
Non solum mementote verborum, sed etiam intuemini exitum. I Mach. II, 51: mementote operum patrum, quae
fecerunt in generationibus suis, et accipietis gloriam magnam, etc.. Iac. V, 10: exemplum accipite, fratres mei,
mali exitus, et longanimitatis, et laboris, et patientiae, prophetas qui locuti sunt in nomine Domini, etc..
Sed non solum hoc imitemini, scilicet exitum, ut scilicet pro Christo patienter sustineatis, sed etiam
conversationem, ad bonam enim mortem venitur per bonam conversationem; imitamini etiam fidem illorum ut
ab illa non declinetis.
Sequitur Iesus Christus heri, et hodie ipse et in saecula; secundum Glossam sic introducitur littera ista: ipse enim
supra dixerat, quod scilicet dictum est iosue I, 5: non te deseram, neque derelinquam; poterant isti dicere: ille cui
hoc dictum est, bene debebat confidere de Dei adiutorio, nos autem non sic, quibus non est dictum. Hoc removet
apostolus, dicens quod Christus, qui hoc dixit iosue, manet in aeternum. Et ideo sicut tunc potuit ipsum iuvare,
ita potest modo auxiliari nobis. Ideo dicit Iesus Christus heri et hodie, etc..
Vel potest referri ad immediate dictum.
Iam enim dixerat, quod deberent imitari apostolos.

122

