Prima, quia Deus per fidem cognoscitur.
Isti autem leguntur primo separasse se per cultum specialem ab infidelibus; unde et Abraham primus accepit
signaculum fidei, Rom. IV, 18: ut fieret pater multitudinis gentium.
Et ideo proponuntur nobis in exemplum, sicut illi per quos Deus primo cognitus est, et per eos Deus nominatus
est, ut obiectum fidei. Et idcirco ab eis voluit nominari.
Secunda, secundum Augustinum in Glossa, quia in istis latet aliquod mysterium.
In istis enim invenimus similitudinem generationis qua Deus regeneravit filios spirituales.
Videmus autem in ipsis quadruplicem modum generandi. Primus modus est liberorum per liberas, sicut Abraham
per Saram genuit Isaac, qui genuit per Rebeccam Iacob. Iacob autem octo patriarchas per Liam et Rachelem.
Secundus modus fuit liberorum per ancillas, sicut Iacob per Balam et zelpham genuit Dan, et Nephtalim, gad, et
Aser. Tertius modus fuit servorum per liberas, sicut Isaac genuit per Rebeccam esau, de quo dictum est: maior
serviet minori. Quartus modus fuit servorum per ancillam, sicut per Agar genuit Abraham Ismael.
In hoc ergo designatur diversus modus, quo Dominus spirituales filios generat, quia aliquando bonos per bonos,
sicut timotheum per Paulum; aliquando bonos per malos, et ista est generatio liberorum per ancillas; aliquando
malos per bonos, sicut simonem magum per Philippum. Et ista generatio servorum per liberas. Malorum autem
generatio per malos reputatur in semine. Unde Gal. IV, 30: eiice ancillam et filium eius.
Tertia ratio, et videtur magis secundum intentionem apostoli, quia consuetum est, quod rex vocatur a principali
civitate, vel a patria tota, sicut rex ierusalem, Romanorum, rex franciae. Et ideo Deus proprie vocatur rex et Deus
illorum, qui specialiter spectant ad civitatem illam ierusalem caelestem, cuius artifex et conditor est Deus. Et
quia isti verbo et facto ostendebant se ad illam civitatem pertinere, ideo dicitur Deus illorum; unde dicit paravit
enim illis civitatem, id est, conditor civitatis illius, quam ipse habebat propriam.
Deinde cum dicit fide obtulit, ponit unum aliud exemplum insigne circa fidem Abrahae, inquantum respicit
Deum, scilicet illud maximum sacrificium eius, quando ad mandatum Domini voluit unigenitum suum immolare
filium, Gen. XXII, 1 ss..
Et de hoc ostendit tria.
Primo quid fecerit; secundo quod hoc ad fidem pertinet, ibi et unigenitum; tertio quid ex hoc recepit, ibi unde
eum et in parabolam.
Dicit ergo Abraham cum tentaretur, obtulit, id est, offerre voluit, fide Isaac, sicut patet per totum duodecimum
cap. Gen..
Hic est duplex quaestio. Una quia innocentem occidere est contra legem naturae, et ita peccatum; ergo volendo
offerre peccavit.
Respondeo. Dicendum est, quod ille qui ex mandato superioris interficit, si ille licite praecipit, alius licite obedit,
et potest licite exequi ministerium suum. Deus autem habet mortis et vitae auctoritatem. I Reg. II, 6: Dominus
mortificat et vivificat. Deus autem subtrahendo vitam alicui etiam innocenti, nulli facit iniuriam. Unde et
quotidie, dispositione divina, multi nocentes et innocentes moriuntur.
Et ideo Dei mandatum licite poterat exequi.
Item quaeritur de hoc quod dicit cum tentaretur.
Deus enim nullum tentat, quia tentare est ignorantis.
Respondeo. Dicendum est, quod diabolus tentat, ut decipiat. I Thess. III, 5: ne forte tentaverit vos, qui tentat.
Hoc patet in tentatione qua tentavit Christum, Matth. IV, 1 ss..
Homo vero tentat, ut cognoscat. III Reg. X, 1, dicitur de regina Saba, quae venit ad Salomonem, ut tentaret eum
in aenigmatibus.
Sic non tentat Deus, quia omnia novit, sed tentat ut homo sibi ipsi innotescat quantae fortitudinis et fragilitatis sit
in se. Deut. VIII, 2: ut tentaret te, et nota fierent quae in animo tuo versabantur; II par. XXXII, 31, de ezechia
tentato, ut cognosceretur cor eius.
Item ut alii tentatum cognoscant, qui ex hoc eis proponitur in exemplum, sicut Abraham et Iob. Eccli. XLIV, 21:
Abraham in tentatione inventus est fidelis.
Deinde cum dicit et unigenitum, etc., multum subtiliter ostendit, quod illa obedientia pertinebat ad fidem.
Sicut enim supra dictum est, Abraham licet multum senex credidit Deo promittenti quod in Isaac benedicturus
esset ei in semine, credebat etiam Deum posse mortuos suscitare.
Cum ergo praecipiebatur ei quod occideret, non erat spes ultra iam de Sara iam valde antiqua, quia Isaac erat iam
adolescens, posse habere filium. Et ideo cum crederet, obediendum mandato Dei, non restabat nisi quod crederet
resuscitari Isaac per quem debebat ei vocari semen. Unde dicit et unigenitum, scilicet Sarae, in quo, scilicet filio
nato, debebat Deus pactum promissum complere, sicut patet Gen. XVII, 19. Vel unigenitum, scilicet inter
liberos. Gen. XXII, 2: tolle filium tuum unigenitum Isaac. In quo susceperat repromissiones.
Ad quem etiam dictum est, id est, ratione cuius, etc.. Arbitrans, id est, firmiter credens, quia a mortuis potens est
Deus eum suscitare. Hoc ergo fuit argumentum fidei maximum, quia articulus resurrectionis est unus de
maioribus.
Deinde cum dicit unde eum et in parabolam accepit, ostendit quid per fidem meruit, quia cum iam non restaret
aliud nisi immolari ipsum, vocavit eum Angelus, et arietem haerentem cornibus, loco filii immolavit.
101

