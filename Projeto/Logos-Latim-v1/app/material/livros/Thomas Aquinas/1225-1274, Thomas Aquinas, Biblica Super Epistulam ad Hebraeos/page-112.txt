Ponit auctoritatem, quae habetur Prov. III, 11; sed sub aliis verbis, quam littera nostra habeat. Ibi enim habemus
sic: disciplinam Domini, fili mi, ne abiicias, nec deficias cum ab eo corriperis. Quem enim diligit Dominus,
corripit et quasi pater in filio complacet sibi. Quia vero apostolus inducit auctoritatem istam causa consolationis,
ideo utitur aliis verbis. Unde dicit et obliti estis consolationis, quasi dicat: mirum est si obliti estis. Ps. Xciii, 19:
secundum multitudinem dolorum meorum in corde meo consolationes tuae laetificaverunt animam meam. Idem:
in aeternum non obliviscar iustificationes tuas.
Dicit autem, consolationis, id est Dei consolantis, et est emphatica locutio. II Cor. I, 3 s.: benedictus Deus et
pater Domini nostri Iesu Christi, pater misericordiarum, et Deus totius consolationis, qui consolatur nos in omni
tribulatione nostra.
Sequitur quae vobis, id est Deus consolationis, loquitur tamquam filiis. Ergo si punit, non odit: sed eius punitio
ordinatur ad bonum, quia loquitur vobis tamquam filiis.
Verba autem auctoris ponit, dicens fili mi, etc.. Et subdit rationem, ibi quem enim diligit, etc.. In auctoritate vero
prohibet duo; quia prohibet odium disciplinae, et impatientiam ad ipsam.
Propter primum dicit fili mi, noli negligere, sicut quidam qui odiunt disciplinam, de quibus dicitur, Prov. IX, 8:
noli arguere derisorem, ne oderit te. Amos V, 10: odio habuerunt loquentem in porta, et corripientem perfecte
abominati sunt. Dicit ergo apostolus noli negligere disciplinam Domini, quasi dicat: cum Deus te flagellat causa
disciplinae, noli negligere, id est, negligenter habere fastidiendo. Sap. III, 11: sapientiam et disciplinam qui
abiicit infelix est.
Propter secundum dicit et ne fatigeris dum ab eo argueris. Quidam enim etsi correctionem duram non odiant,
tamen impatienter portant, et ideo dicit neque fatigeris, etc..
Tunc enim homo spiritualiter fatigatur, quando contristatur intantum, quod deficit. Supra eodem: ut non
fatigemini animis vestris deficientes. Eccli. VI, 26: ne acidieris in vinculis illius.
Deinde cum dicit quem enim diligit Dominus, castigat, assignat causam. Sicut autem dicit Philosophus, verbum
castigationis communiter accipitur in pueris et in concupiscentia.
Dicimus enim castum, cuius concupiscentia castigata est. Similiter puer dicitur castigatus, qui est bene
disciplinatus. Quod enim de se habet pronitatem ad malum, indiget refraenante. Talis autem est concupiscentia,
et pueri, qui de se sequuntur impetus suos, ideo indigent castigante.
Ille ergo, qui castigat, ideo hoc facit ne tendant in malum. Et quia sensus nostri, et cogitatio nostra prona sunt ad
malum, ut dicitur Gen. VIII, 21, ideo Dominus castigat nos, ut retrahat nos a malo. Ps. Cxvii, 18: castigans
castigavit me Dominus, et morti non tradidit me. Ier. XXXI, 18: castigasti me, et eruditus sum quasi iuvenculus
indomitus.
In hoc autem castigat, quia flagellat, non quidem ad condemnationem, sed ad salutem.
Unde dicit, quod flagellat omnem filium quem recipit. Et ideo, qui non flagellantur non sunt de numero filiorum.
Ps. Lxxii, 5: in labore hominum non sunt, et cum hominibus non flagellabuntur, unde est signum quasi aeternae
reprobationis. Ez. XVI, 42: auferetur zelus meus a te. Nec mirum si flagellat omnem filium quem recipit per
adoptionem: quia proprio filio suo non pepercit.
Lc. Ult. 26: oportuit Christum pati.
Consequenter cum dicit in disciplina perseverate, ostendit sensum auctoritatis praeallegatae: et primo ostendit
sensum monitionis; secundo sensum rationis assignat, ibi tamquam filiis; tertio ostendit rationem istam esse
convenientem, ibi quis enim filius.
Monitio autem apostoli fuerat, quod non debebant negligere disciplinam Domini, nec etiam fatigari. Utrumque
autem comprehendit in his verbis. Non negligere enim, nec etiam fatigari sub disciplina, non est aliud quam in
disciplina perseverare. Unde iob VI, 10: haec mihi sit consolatio, ut affligens me dolore, non parcat. Ps. II, 12:
apprehendite disciplinam, etc..
Quare autem non debemus negligere, dixerat quia quem diligit Dominus, etc., unde hic dicit tamquam filiis vobis
se offert Deus.
Quasi dicat: ideo perseverate, quia offert se tamquam filiis. Ier. III, 19: patrem vocabis me, et post me ingredi
non cessabis.
Consequenter ostendit istam rationem esse convenientem, dicens quis enim filius quem non corripit pater? ad
patrem enim pertinet corrigere filium suum. Prov. XIII, 24: qui parcit virgae, odit filium suum: qui autem diligit
illum, instanter erudit. Eccli. XXX, 8: equus indomitus evadet durus, et filius remissus evadet praeceps. Et ideo
necessaria est correctio: sicut Paulo datus stimulus carnis, ne per superbiam corrueret, II Cor. XII, 7.
Deinde cum dicit quod si extra disciplinam, etc., arguit ex praemissis, et primo deducendo ad inconveniens;
secundo ex quodam exemplo, ibi deinde patres, etc.; tertio ex utilitate consequente, ibi omnis autem disciplina,
etc..
Circa primum facit talem rationem: omnes sancti, qui Deo placuerunt per multas tribulationes transierunt, per
quas filii Dei facti sunt. Ergo qui in disciplina non perseverat, non est filius, sed magis adulter, id est, adulterio
natus.

112

