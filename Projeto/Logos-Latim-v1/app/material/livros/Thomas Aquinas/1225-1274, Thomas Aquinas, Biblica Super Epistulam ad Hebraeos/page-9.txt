Secundo est macula relicta in anima ex perversitate voluntatis, et ad hanc lavandam praebuit sanguinem suum.
Apoc. I, 5: dilexit nos, et lavit nos a peccatis, etc..
Tertio est reatus poenae cui homo addicitur ex culpa, et ad satisfaciendum per hanc obtulit semetipsum Dei
hostiam in ara crucis.
Eph. V, 2: Christus dilexit ecclesiam, et tradidit semetipsum pro ea, ut illam sanctificaret.
Quarto servitus diaboli, cui homo efficitur obnoxius peccando, quia qui facit peccatum servus est peccati, et ad
eripiendum nos ab hac, redemit nos. Ps. XXX, 6: redemisti me, Domine Deus veritatis.
Consequenter cum dicit sedet ad dexteram, subiungit ipsam dignitatem, quasi dicat: non videtur indecens si
sedet, etc..
Quia ipse est splendor et figura, et portat omnia, etc..
In verbo autem sessionis tria solent importari.
Unum est sedentis auctoritas. Iob XXIX, 25: cumque sederem quasi rex circumstante exercitu, etc.. In divina
autem curia multi assistunt, quia Dan. VII, 10: millia millium ministrabant ei, et decies centena millia assistebant
ei. Sed nullus legitur ibi sedere; quia omnes sunt ibi servi et ministri.
Infra eodem: omnes sunt administratorii spiritus in ministerium missi. Sed solus iste habet regiam dignitatem.
Dan. VII, 22: et usque ad antiquum dierum venit, et postea sequitur: et dedit ei potestatem, et honorem, et
regnum, etc.. Matth. XXV, 31: cum venerit filius hominis in maiestate sua, et omnes Angeli eius cum eo, tunc
sedebit super sedem maiestatis suae, et post sequitur: tunc dicet rex his, etc..
Secundum est sedentis stabilitas. Lc. Ult.: sedete in civitate, etc.. Dan. VII, 14: potestas eius potestas aeterna, etc.
Et infra XIII, 8: Christus Iesus heri et hodie, ipse in saecula.
Item aliquando sedere importat humilitatem, quia sedens inferior est stantibus. Ps. Cxxxviii, 2: tu cognovisti
sessionem meam.
Et sic non accipitur hic, sed primis duobus modis.
Sed contra, Act. VII, 56: ecce video caelos apertos, et Iesum stantem, etc..
Et dicendum est, quod sedere, et stare, et huiusmodi dispositiones de Deo dicuntur, secundum similitudinem. Et
ideo secundum diversa, dicitur et sedens, et stans. Sedens quidem propter immobilitatem; sed stans propter
utilitatem ad fortiter resistendum. Unde stabat quasi paratus iuvare stephanum, in agone constitutum.
Sed addit apostolus, quod sedet ad dexteram. Quod, si referatur ad divinam naturam, est sensus: ad dexteram, id
est ad aequalitatem patris. Si vero ad humanam, est sensus: ad dexteram, id est in potioribus bonis patris. Mc.
Ult.: sedet a dextris Dei. Ps. Cix, 1 et Matth. XXII, 44: dixit Dominus Domino meo: sede a dextris meis.
Sed inter eos qui habent assessores, quidam sunt simpliciter maiores, ut rex vel imperator; quidam vero non
simpliciter maiores, sed secundum quid, ut praepositi, vel balivi.
Sed Christus non sedet ad dexteram alicuius inferiorum iudicum, sicut alicuius praepositi, ut balivi, sed
simpliciter maioris, quia ad dexteram maiestatis. Maiestas proprie est summa potestas. Is. VI, 3: plena erat omnis
terra maiestate eius. Prov. XXV, 27: qui scrutator est maiestatis, opprimetur a gloria.
Christus autem etsi sic sedeat ad dexteram maiestatis, habet tamen et ipse maiestatem, quia habet eamdem cum
patre. Matth. XXV, 31: cum venerit filius hominis in maiestate sua. Lc. IX, 26: hunc filius hominis erubescet
cum venerit in maiestate sua et patris.
Dicit etiam non solum maiestatis, sed etiam in excelsis, id est, super omnem creaturam. Eccli. XXIV, 7: ego in
altissimis habito. Sic ergo sedet in excelsis, quia elevatus est super omnem creaturam. Ps. VIII, 2: quoniam
elevata est magnificentia tua super caelos.
Et secundum quod dicit chrysostomus, apostolus in loco isto tenet modum volentis instruere parvulum, qui non
statim proponit ei summa, sed paulatim perducit eum, modo loquendo ardua, modo proponendo infima; ita etiam
modo proponit divina, cum dicit in filio, modo humana, cum dicit quem constituit haeredem, etc.. Et sic de aliis,
ut patet in Glossa.
|#3 Lectio 3
Sicut supra dictum est, apostolus in toto capitulo intendit praeferre Christum Angelis quantum ad excellentiam,
unde posuit quatuor pertinentia ad excellentiam Christi, scilicet quantum ad originem quia filius, quantum ad
dominationem quia haeres, quantum ad operationem quia ipse fecit saecula, quantum ad honorem quia sedet ad
dexteram maiestatis.
Modo apostolus in parte ista ostendit, quod Christus quantum ad ista quatuor excedit Angelos; et primo quantum
ad filiationem; secundo quantum ad dominationem, ibi et cum iterum introducit; tertio quantum ad operationem
creationis, ibi et tu in principio, Domine, terram fundasti; quarto quantum ad patris confessionem, ibi ad quem
autem Angelorum.
Circa primum duo facit, quia primo praemittit intentum; secundo propositum probat, ibi cui enim dixit.
Dicit ergo tanto melior Angelis, id est sanctior, et ideo propinquior, in quo proponit excellentiam Christi ad
Angelos. Eph. I, 20: constituens eum ad dexteram suam in caelestibus super omnem principatum et potestatem.

9

