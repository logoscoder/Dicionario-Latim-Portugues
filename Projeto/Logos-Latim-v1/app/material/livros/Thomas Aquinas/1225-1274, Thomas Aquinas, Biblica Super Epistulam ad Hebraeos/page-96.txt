Et hoc, testimonium perhibente Deo muneribus eius. Quod forte fuit, quia igne caelesti incendebantur munera. Et
hoc fuit respectus Dei. Prius tamen respexit ipsum offerentem, quam oblationem eius, quia ex bonitate offerentis
acceptatur oblatio, quae non est sacramentalis, quia sacramentalem bonitatem non immutat malitia ministri:
quantum autem ad offerentem, ut sibi prosit oblatio, requiritur bonitas in ipso.
Aliud testimonium consecutus est post mortem.
Unde dicit et per illam defunctus adhuc loquitur, quia, ut dicit Glossa, post mortem adhuc commendatur fides
eius, quia datur nobis materia loquendi de ipso, ut de fide eius, et patientia, demus exempla ad exhortandum alios
ad patientiam.
Sed haec non est intentio apostoli, quia omnia, quae accepit hic sumit ex Scripturis.
Unde intelligitur de eo quod dicitur Gen. IV, 10: vos sanguinis fratris tui clamat ad me de terra. Infra XII, 24:
melius loquentem quam Abel. Hoc enim accepit per illam, id est, per meritum fidei, quod defunctus, id est,
sanguis defuncti, clamet ad Deum et loquatur Deo.
Deinde cum dicit fide enoch, etc., commendat enoch.
Et primo ponit intentum suum; secundo probat, ibi et non inveniebatur.
Non facit autem apostolus mentionem de operibus eius, quia Scriptura modicum loquitur de hoc, sed tantum
ostendit quid ei fecerit Deus, quia fide, id est, per meritum fidei, translatus a conversatione huius vitae, in alia
conservatur a morte. Unde dicit ne videret mortem. Gen. V, 24: non apparuit, quia tulit eum Deus.
Et verum est, quod nondum est mortuus, sed tamen quandoque morietur, quia sententia, quam Dominus primis
parentibus peccantibus inflixit quocumque die comederis, etc., in omnes qui quocumque modo nascuntur ex
Adam permanebit, sicut etiam in Christo.
Ps. Lxxxviii, 49: quis est homo, qui vivet et non videbit mortem? mors autem duorum dilata est, scilicet enoch et
eliae.
Et ratio est, quia doctrina veteris testamenti ordinatur ad promissa novi testamenti, in quo nobis spes vitae
aeternae promittitur.
Matth. IV, 17: poenitentiam agite, appropinquavit enim regnum caelorum. Et ideo data sententia mortis voluit
Dominus ducere homines in spem vitae; quod fecit in patribus utriusque status, scilicet naturae, legis et gratiae.
Unde in primo statu dedit spem evadendi necessitatem mortis, et hoc in enoch; in lege, in elia; in tempore
gratiae, in Christo, per quem datur nobis effectus huius promissionis.
Et ideo alii morientur, sed Christus resurgens ex mortuis iam non moritur. Sed duo primi morientur per
Antichristum. Sic ergo translatus est ne videret mortem, non solum ut non sentiret mortem, et hoc in illa
generatione.
Deinde cum dicit et non inveniebatur, etc., probat quod hoc habuit per meritum fidei et primo probat quod
translatus est; secundo quod hoc propter fidem habuit, ibi ante translationem enim.
Et primum probat per auctoritatem Gen. V, 24, quam sub aliis verbis ponit, quia ibi dicitur non apparuit, quia
tulit eum Deus, hic autem dicit et non inveniebatur, quia transtulit eum Deus. Et idem est sensus. Sap. IV, 10:
placens Deo factus est dilectus, et vivens inter peccatores translatus est. Sicut enim conveniens fuit quod homo
propter peccatum expelleretur de Paradiso, ita quod iustus introduceretur. Iste enim per seth septimus ab Adam
optimus fuit, sic Lamech per cain septimus ab Adam pessimus fuit, utpote qui contra naturam primus introduxit
bigamiam.
Deinde cum dicit ante translationem, probat quod propter meritum fidei fuerat translatus, quia antequam
transferretur, dicit de ipso Scriptura, quod ambulavit cum Deo, quod est consentire et placere Deo, propter hoc
autem tulit eum Deus; sed sine fide impossibile est ambulare cum Deo, et Deo placere, ergo, etc..
Totam istam rationem quantum ad praemissas ponit. Et primo maiorem, quia habuit testimonium ante
translationem placuisse Deo, et ideo, transtulit eum Deus. Eccli. XLIV, 16: enoch enim placuit Deo et translatus
est in Paradisum, ut det gentibus sapientiam.
Quod autem placuerit ostendit Scriptura, quae dicit quod ambulavit cum Deo. Mal. II, 6: in pace et aequitate
ambulavit mecum. Ps. C, 6: ambulans in via immaculata, hic mihi ministrabat.
Minorem subdit, dicens sine fide autem impossibile est placere Deo. Eccli. I, 34 s.: bene placitum est illi fide.
Rom. III, 28: arbitramur iustificari hominem per fidem.
Probat autem minorem cum dicit accedentem ad Deum oportet credere. Nullus enim potest Deo placere, nisi
accedat ad ipsum.
Iac. IV, 8: appropinquate Deo, et appropinquabit vobis. Ps. XXXIII, 6: accedite ad eum et illuminamini. Sed
nullus accedit ad Deum nisi per fidem, quia fides est lumen intellectus.
Ergo nullus potest Deo placere nisi per fidem. Accedentem autem per fidem oportet credere Domino.
Sicut enim videmus in quolibet motu naturali, quod oportet quod mobile ex motu duo intendat ne motus sit
frustra, scilicet aliquem certum terminum et certam causam, quare moveatur, prius autem est terminus, quam
effectus motus consequatur, sic etiam in motu quo aliquis accedit ad Deum, terminus motus est ipse Deus. Unde
dicit oportet credere accedentem, quia est. Quod dicit propter eius aeternitatem. Ex. III, 14: qui est, misit me.

96

