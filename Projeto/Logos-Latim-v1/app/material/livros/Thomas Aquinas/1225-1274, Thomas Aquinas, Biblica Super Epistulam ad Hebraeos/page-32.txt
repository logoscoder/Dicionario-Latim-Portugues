Dicit ergo quod Moyses fidelis erat tamquam servus, id est, sicut fidelis dispensator.
Matth. XXV, 21: euge, serve bone et fidelis, quia in pauca fuisti fidelis, supra multa te constituam. Christus
autem quodammodo servus est, scilicet secundum carnem, Phil. II, 7: formam servi accipiens, sed Moyses fuit
famulus Dei in verbis Dei proponendis filiis Israel.
Ex quo patet, quod quia erat fidelis famulus, illa quae dicebat ordinabantur ad alium, scilicet ad Christum. Et hoc
erat in testimonium eorum, quae dicenda erant. Io. V, 46: si crederetis Moysi, crederetis forsitan et mihi, de me
enim ille scripsit. Act. X, 43: huic omnes prophetae testimonium perhibent.
Quia ergo erat famulus, ideo erat non in domo propria, sed in aliena; et quia ea quae dicebat erant in testimonium
eorum quae dicenda erant de Christo, ideo Moyses omniquaque minor fuit Christo.
Deinde cum dicit Christus vero, ostendit quid conveniat Christo, quia scilicet Christus non est sicut servus, sed
tamquam filius in domo patris, et per consequens sua, quia haeres naturalis. Supra I, 2: quem constituit haeredem
universorum, etc. Ecclesia enim est domus Christi. Prov. XIV, 1: sapiens mulier aedificat domum. Ps. II, 7:
Dominus dixit ad me: filius meus es tu, etc.. Matth. III, 17: filius meus dilectus, etc..
Est ergo non servus, sed filius, et in domo sua: sed Moyses est servus, et in domo aliena. Io. VIII, 35: filius
manet in aeternum.
Deinde cum dicit quae domus sumus nos, ostendit quae sit ista domus.
Ista domus sunt fideles, et sunt domus Christi, qui credunt in Christum. I Tim. III, 15: in domo Dei, quae est
ecclesia. Et etiam quia Christus habitat in ipsis. Eph. III, 17: habitare Christum per fidem in cordibus vestris.
Haec ergo domus nos fideles sumus.
Ad hoc autem, quod simus domus Dei, quatuor oportet, quae requiruntur circa domum, quae non sunt in
tabernaculo. Et ista tangit apostolus. Primo, quod spes nostra et fides sit certa et permanens: tabernaculum autem
etsi sit firmum, tamen cito moveri potest. Et significat illos qui ad tempus credunt, et in tempore tentationis
recedunt; sed illi sunt domus, qui verbum Dei retinent. Et ideo dicit si retineamus fiduciam. Dictum est supra,
quod fiducia est spes cum expectatione firma et sine timore. II Cor. III, 4: fiduciam talem habemus per Christum
ad Deum.
Secundo quod sit ordinate disposita. Et ideo dicit spei gloriam, id est, ad gloriam Dei ordinatam, ita quod,
contemptis aliis, gloriemur in spe gloriae. Ier. IX, 24: in hoc glorietur qui gloriatur, scire et nosse me.
Tertio quod perseverans. Unde dicit usque in finem. Matth. X, 22: qui perseveraverit usque in finem, hic salvus
erit.
Quarto quod sit firma, ut scilicet nulla adversitate moveatur. Unde dicit firmam. Infra VI, 18 s.: confugimus ad
tenendam propositam spem, quam sicut anchoram habemus animae tutam et firmam.
|#2 Lectio 2
Supra probavit apostolus, quod Christus est maioris excellentiae quam Moyses, hic concludit quod magis est
obediendum Christo. Et hoc facit per auctoritatem prophetae David in Ps. Xciv.
Ubi tria facit, quia primo proponit auctoritatem, quae continet quamdam exhortationem; secundo exponit eam,
ibi videte, fratres; tertio ex auctoritate et expositione arguit, IV, ibi timeamus ergo.
Circa primum tria facit.
Primo enim insinuat auctoritatem verborum sequentium; secundo ponit exhortationem, quae est in auctoritate, ibi
hodie si vocem; tertio ponit quamdam similitudinem, ibi sicut in exacerbatione, etc..
Auctoritas verborum est ex hoc, quod non sunt prolata humana adinventione, sed a spiritu sancto. Unde dicit
quapropter sicut dicit spiritus sanctus.
Quasi dicat: Christus est amplioris gratiae quam Moyses; ergo si audivimus Moysen, non debemus obdurare
corda nostra ad audiendum Christum.
Ipse autem verba veteris testamenti allegat pro novo, ne credatur, quod tantum sint referenda ad vetus
testamentum, imo etiam ad novum, et ad aliud tempus referri debent.
Et sunt verba spiritus sancti, quia, ut dicitur II Pet. I, 21: non humana voluntate allata est aliquando prophetia,
sed spiritu sancto inspirati locuti sunt sancti Dei homines. Ipse enim David dicit, II Reg. XXIII, 2 de seipso:
spiritus Domini locutus est per me.
In hoc ergo ostendit auctoritatem esse veram, quia scilicet est a spiritu sancto, contra Manichaeum.
Deinde cum dicit hodie si vocem, etc., ponit monitionem, ubi facit tria.
Primo enim describit tempus cum dicit hodie; secundo subdit beneficium, ibi si vocem; tertio subiungit
monitionem suam, ibi nolite obdurare.
Tempus est hodie, scilicet tempus diei. Tempus enim legis veteris dicebatur nox, quia erat tempus umbrae. Infra
X, 1: umbram enim habens lex futurorum bonorum.
Sed tempus novi testamenti, quia repellit umbram noctis legis, dicitur dies.
Rom. XIII, 12: nox praecessit, dies autem appropinquavit.
Dicitur etiam istud tempus dies, propter ortum solis iustitiae. Matth. III: vobis timentibus nomen meum orietur
sol, etc.. Hunc diem non sequitur nox, sed clarior dies, quando scilicet ipsum solem iustitiae videbimus revelata
facie in rota sua, quando ipsum videbimus per essentiam.
32

