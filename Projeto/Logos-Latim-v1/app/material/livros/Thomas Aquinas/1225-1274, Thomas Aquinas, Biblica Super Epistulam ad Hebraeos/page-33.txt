Et in hac die exhibetur nobis beneficium.
Nam sequitur si vocem eius audieritis, quia audimus vocem eius, quod non erat in veteri testamento, in quo
audiebantur tantum verba prophetarum. Supra I, 1 s.: olim Deus loquens patribus in prophetis, novissime vero
diebus istis locutus est nobis in filio. Is. LII, 6: propter hoc sciet populus meus nomen meum in die illa, quia ego
ipse qui loquebar ecce adsum. Cant. II, 14: sonet vox tua in auribus meis.
In hoc enim exhibetur nobis beneficium tantum desideratum. Lc. XIX, 42: in hac die tua, quae ad pacem tibi,
etc..
Si ergo tantum est beneficium, ecce monitio: nolite obdurare corda vestra. Cor durum sonat in malum. Durum est
quod non cedit, sed resistit impellenti, nec recipit impressionem. Et sic dicitur cor hominis durum, quando non
cedit divinae iussioni, nec de facili recipit divinas impressiones. Eccli. III, 27: cor durum male habebit in
novissimo.
Rom. II, 5: secundum duritiam tuam, et cor tuum impoenitens thesaurizas tibi iram in die irae.
Haec autem induratio ex duobus causatur.
Ex uno quasi negative, scilicet ex Deo non apponente gratiam. Rom. IX, 18: cuius vult Deus miseretur, et quem
vult indurat.
Ex alio vero positive, et hoc modo indurat peccator seipsum, non obediendo Deo, et non aperiendo cor suum
gratiae. Zach. VII, 12: cor suum posuerunt ut adamantem, ne audirent legem et verba, quae misit Dominus
exercituum spiritu suo per manum prophetarum priorum. Nolite ergo obdurare corda vestra, id est, nolite corda
claudere spiritui sancto. Act. VII, 51: vos semper spiritui sancto restitistis.
Consequenter ponit similitudinem cum dicit: sicut in exacerbatione.
Et haec est similitudo ex facto praeterito; nam fideles instruuntur de his, quae sunt agenda in novo testamento ex
iis quae facta sunt in praeterito, secundum illud rom. XV, 4: quaecumque scripta sunt, ad nostram doctrinam
scripta sunt.
Facit autem duo circa hoc, quia primo proponit exemplum in generali, ponendo culpam; secundo in speciali, ibi
ubi tentaverunt me, etc..
Ut autem sequamur expositionem apostoli, oportet ponere in ista littera sensus, qui conveniunt expositioni.
Legimus autem inter alias duas culpas filiorum Israel gravissime punitas. Una fuit inobedientiae quam habuerunt
in facto exploratorum: de quo Num. XIII et XIV. Pro quo facto indignatus Dominus voluit totum populum
delere. Unde iuravit quod nullus intraret terram promissionis, exceptis duobus, scilicet caleb et iosue. Istud
autem vocat specialiter exacerbationem, quia licet per alia peccata offendissent Deum, tamen per illud
exacerbaverunt ipsum, quia sicut fructus acerbus, qui opponitur maturo, non est aptus ad cibum, sic tunc ira Dei
fuit inflexibilis.
Ps. Lxxvii, 40: exacerbaverunt eum in deserto, et tentaverunt eum in inaquoso.
Bar. IV, 7: exacerbastis eum qui fecit vos.
Aliud peccatum fuit peccatum tentationis.
Frequenter enim tentaverunt Deum, quia quandoque pro aqua, quandoque pro carnibus, quandoque vero pro
pane: ita quod decies tentaverunt ipsum.
Num. XIV, 22: tentaverunt me iam per decem vices. Iob XIX, 3: en decies confunditis me. Et ideo dicit
secundum diem tentationis.
Posset autem aliquis putare quod idem esset peccatum exacerbatio et tentatio, ita quod vellet apostolus dicere:
nolite obdurare corda vestra sicut in exacerbatione, quae fuit in die tentationis. Sed hoc est contra expositionem
apostoli. Ideo dicendum est sic: nolite obdurare corda vestra sicut in exacerbatione, et iterum sicut in die
tentationis, ita quod sint duo peccata. Unde Ps. Lxxvii, 41: conversi sunt, et tentaverunt Deum, et sanctum Israel
exacerbaverunt.
Consequenter prosequitur culpas in speciali, cum dicit ubi tentaverunt me patres vestri, etc..
Et circa hoc duo facit, quia primo ponit peccatum tentationis; secundo peccatum exacerbationis, ibi et dixi
semper.
Circa primum tria facit.
Primo enim ponit peccatum tentationis; secundo ostendit eius gravitatem, ibi probaverunt; tertio ponit poenam,
ibi propter quod offensus fui.
Dicit ergo, quod in eis fuit peccatum tentationis in deserto, quia ibi tentaverunt me patres vestri: et loquitur in
persona Domini.
Ubi sciendum est, quod tentare est experimentum sumere de re quam quis ignorat.
Unde quod quis tentat Deum, procedit ex infidelitate.
Sed sciendum est quod aliquando aliquis tentat Deum, non cum intentione tentandi et experiendi, verumtamen se
habet ad modum tentantis. Qui enim utitur re sua propter utilitatem, non tentat proprie: puta si aliquis fugiens
currat super equum suum, et si tentat, non tamen cum intentione tentandi. Sed quando ad nihil utile est quod
facit, tunc tentat. Item si aliquis exponat se alicui periculo compulsus necessitate, sub spe divini auxilii, non
tentat Deum. Si autem sine aliqua necessitate, tunc tentat Deum. Et sic dicit ipse, Matth. IV, 7: non tentabis
Dominum Deum tuum, quia necessitas nulla erat quod mitteret se deorsum.
33

