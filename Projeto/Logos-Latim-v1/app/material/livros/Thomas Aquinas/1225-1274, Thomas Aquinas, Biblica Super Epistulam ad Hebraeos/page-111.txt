Augustinus, I de Trinit. X: contemplatio est merces fidei, cui mercedi per fidem corda mundantur, sicut scriptum
est: fide mundans corda eorum.
In passione enim Christi tria consideranda sunt. Primo quid contempsit; secundo quid sustinuit; tertio quid
promeruit.
Quantum ad primum dicit qui proposito sibi gaudio; istud autem gaudium fuit istud gaudium terrenum quo a
turba quam paverat quaerebatur, ut facerent eum regem, quo ipse contempsit fugiendo in montem, Io. VI, 15.
Unde Eccle. II, 2: risum reputavi errorem, et gaudio dixi: quid frustra deciperis? vel proposito sibi gaudio
aeternae vitae pro praemio.
Sustinuit crucem, hoc est secundum, scilicet quid sustinuit, quia crucem. Phil. II, 8: humiliavit semetipsum
factus obediens usque ad mortem, mortem autem crucis. In quo ostenditur et cruciatus acerbitas, quia ibi affixus
fuit manibus et pedibus, et mortis vilitas et ignominia, quia hoc erat ignominiosum genus mortis. Sap. II, 20:
morte turpissima condemnemus eum.
Quantum autem ad tertium, scilicet quod promeruit, quia sessionem ad dexteram patris.
Unde dicit atque in dextera sedis Dei sedet. Exaltatio enim humanitatis Christi fuit praemium passionis eius.
Hebr. I, 3: sedet ad dexteram maiestatis in excelsis.
Deinde cum dicit recogitate eum, ostendit quis sit fructus huius considerationis. Et primo monet ad diligentem
exempli considerationem; secundo ostendit utilitatem, ibi ut non fatigemini; tertio subdit rationem, ibi non enim
usque.
Dicit ergo: ita dictum est, aspicientes, etc., nec hoc solum, sed etiam recogitate eum, id est iterum cogitate. Prov.
III, 6: in omnibus viis tuis cogita illum.
Et huius ratio est, quia in quacumque tribulatione invenitur eius remedium in cruce.
Ibi enim est obedientia ad Deum. Phil. II, 8: humiliavit semetipsum factus obediens. Item pietatis affectus ad
parentes; unde ibi gessit curam de matre sua. Item charitas ad proximum; unde ibi pro transgressoribus oravit.
Lc. XXIII, 34: pater, dimitte illis, non enim sciunt quid faciunt. Eph. V, 2: ambulate in dilectione, sicut Christus
dilexit nos, et tradidit semetipsum pro nobis. Item fuit ibi patientia in adversis. Ps.: obmutui et humiliatus sum, et
silui a bonis, et dolor meus renovatus est. Is. LIII, 7: sicut ovis ad occisionem ducetur, et quasi agnus coram
tondente se obmutescet, et non aperiet os suum. Item in omnibus finalis perseverantia; unde usque ad mortem
perseveravit. Lc. XXIII, 46: pater, in manus tuas commendo spiritum meum. Unde in cruce invenitur exemplum
omnis virtutis, Augustinus: crux non solum fuit patibulum patientis; sed etiam cathedra docentis.
Recogitate ergo eum qui sustinuit.
Sed quid cogitandum? tria, scilicet genus passionis, unde sustinuit contradictionem, id est, afflictionem in verbis.
Unde dicebant: vah qui destruis templum Dei. Ps. XVII, 44: eripies me de contradictionibus populi.
Rom. X, 21: expandi manus meas ad populum non credentem, sed contradicentem mihi. Lc. II, 34: et in signum
cui contradicetur.
Et contradictionem talem, id est, tam gravem et ignominiosam. Thren. I, 12: o vos omnes, qui transitis per viam,
attendite et videte si est dolor sicut dolor meus.
Secundo a quibus passus est, quia a peccatoribus, pro quibus patiebatur. I Petr. III, 18: Christus semel pro
peccatis nostris mortuus est, iustus pro iniustis.
Tertio persona patientis. Ante passionem enim ab origine mundi passus est in membris suis, sed tunc in propria
persona. Unde dicit adversus semetipsum. Is. XLVI, 4: ego feci et ego feram. Ps. Lxviii, 5: quae non rapui tunc
exsolvebam. I Petr. II, 24: peccata nostra ipse pertulit in corpore suo super lignum.
Utilitatem ostendit cum dicit ut non fatigemini. Consideratio enim passionis Christi facit nos non deficere.
Gregorius: si passio Christi ad memoriam revocatur, nihil adeo durum est, quod non aequanimiter toleretur.
Unde non deficiatis, tamquam fatigati animo, a veritate fidei. Is. XL, 31: current et non laborabunt, ambulabunt
et non deficient. II Thess. III, 13: nolite deficere benefacientes.
Rationem autem huius ponit, dicens nondum enim usque ad sanguinem restitistis.
Quasi dicat: non debetis deficere in tribulationibus vestris pro vobis, quia nondum tantum sustinuistis sicut
Christus. Ipse enim sanguinem suum fudit pro nobis. Matth. XXVI, 28: hic est sanguis novi testamenti, qui pro
multis effundetur. Vos autem rapinam bonorum vestrorum sustinuistis.
Maius autem est de genere operis vitam dare, quam substantiam corporalem, licet aliquando ex radice operis,
scilicet ex charitate, possit esse minus, sicut supra dictum est.
Unde dicit: nondum enim restitistis repugnantes adversus peccatum, usque ad sanguinem, scilicet fundendum
pro Christo.
|#2 Lectio 2
Supra induxit apostolus ad mala patienter sustinenda exemplo antiquorum patrum et Christi, hic monet ad idem
ex auctoritate Scripturae, unde circa hoc tria facit.
Primo enim ponit auctoritatem; secundo ostendit sensus eius, ibi in disciplina perseverate; tertio arguit ad
propositum ex praemissis, ibi quod si extra disciplinam.

111

