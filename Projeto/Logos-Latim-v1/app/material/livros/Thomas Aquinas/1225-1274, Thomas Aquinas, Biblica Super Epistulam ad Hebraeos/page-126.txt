tunc labor suus non est inanis. III Io. 4: maiorem horum non habeo gratiam, quam ut audiam filios meos in
veritate ambulare.
Phil. IV, 1: itaque, fratres mei charissimi et desideratissimi, gaudium meum et corona mea, sic state in Domino
charissimi. Ipsi autem gemunt in rebellione vestra. Gal. IV, 19: filioli mei, quos iterum parturio donec formetur
Christus in vobis. Ier. IX, 1: quis dabit capiti meo aquam, et oculis meis fontem lacrymarum, et plorabo die ac
nocte interfectos filiae populi mei? gemunt etiam compatiendo, quando propter rebellionem nostram non
consequimur fructum laborum ipsorum, qui est fructus aeternae haereditatis. Is. XXXIII, 7: ecce videntes
clamabunt foris, Angeli pacis amare flebunt.
Subdit autem rationem, quare debemus obedire eis, quia hoc enim non expedit vobis, quod scilicet ipsi gemant
pro nobis ex rebellione nostra. Deus enim vindicabit pro ipsis. Ps. Cv, 16 s.: irritaverunt Moysen in castris Aaron
sanctum Domini. Aperta est terra, et deglutivit Dathan, et operuit super congregationem Abiron. Is. Lxiii, 10:
ipsi autem ad iracundiam provocaverunt eum, et afflixerunt spiritum sanctum eius. Sequitur: et conversus est eis
in inimicum, et ipse debellavit eos.
Nota autem quod dicit non expedit vobis, non enim dicit: non expedit illis. Gemere enim pro commissis
subditorum bene expedit praelatis. Sic gemebat Samuel super reprobatione Saulis, I Reg. XV, 35.
Deinde cum dicit orate pro nobis, monet apostolus, qualiter se debeant habere ad ipsum. Petit enim quod ipsi
orent pro eo. Simile habetur Rom. XV, 30: obsecro vos, fratres, per Dominum nostrum Iesum Christum, et per
charitatem spiritus sancti, ut adiuvetis me in orationibus vestris, quia, sicut dicit Glossa, impossibile est, id est,
valde difficile, preces multorum non exaudiri.
Matth. XVIII, 19: si duo ex vobis consenserint super terram, de omni re quamcumque petierint, fiet eis a patre
meo.
In hoc ergo, quod apostolus, qui certus erat quod Deo erat acceptus, petit orari pro se, percutit superbiam
aliquorum qui dedignantur ab aliis preces petere, ut dicit Glossa.
Rationem suae petitionis assignat, dicens confidimus enim, etc.; quod potest duobus modis intelligi.
Uno modo respectu ipsorum, quorum petit orationes: quia cum apostolus Iudaeis non praedicaret, sed tantum
gentibus, non videbatur eis acceptus. Et ideo poterant se excusare, ne exaudirent petitionem eius; et ideo dicit,
quasi se excusando, quod ipse non habet conscientiam quin bonum ipsorum velit.
Unde dicit confidimus enim, quia habemus bonam conscientiam, volentes vos etiam bene conversari in omnibus.
Per quod dat intelligere, quod intendit eis prodesse cum poterit.
Quia vero bonum conscientiae est a solo Deo, ideo illud attribuit fiduciae quam gerit de ipso.
Vel potest referri ad ipsum apostolum, quia cum non praedicaret Iudaeis, non videbatur dignus quod orationes
pro ipso fierent, quia Dominus non exaudiret eos, quia hostis fidei ipsorum videbatur, sicut dicitur Ier. VII, 16: tu
ergo noli orare pro populo hoc, neque assumas pro eis laudem et orationem, et non obsistas mihi, quia non
exaudiam te.
Hoc ergo removet apostolus dicens orate pro nobis quia non habemus conscientiam alicuius peccati nec alicuius
malefacti, sed confidimus. Nec ait certi sumus, quia delicta quis intelligit? Eccle. IX, 1: nescit homo utrum
amore an odio dignus sit. I Cor. IV, 4: nihil conscius sum, sed in hoc Cor. IV, 4: nihil conscius sum, sed in hoc
non iustificatus sum.
Quia ergo bonam conscientiam habemus, bene volentes conversari in omnibus, ideo non repugnat mihi quin
orationes vestrae sint utiles.
Deinde cum dicit amplius autem deprecor, assignat aliam rationem, quare debent orare pro ipso; quia scilicet hoc
erit eis utile.
Unde dicit amplius, id est propter aliud, deprecor hoc vos facere, scilicet orare, quo restituar vobis celerius, quod
erit ad utilitatem vestram. Rom. I, 11: desidero videre vos, ut aliquid impartiar vobis gratiae spiritualis.
Apostolus autem, qui sic pro omnibus factis suis recurrit ad orationem, insinuat nobis quod omnes viae eius et
facta ordinabantur ab ipso, secundum Dei dispositionem. Iob XXXVII, 11 s.: nubes spargunt lumen suum, quae
lustrant cuncta per circuitum, quocumque eas voluntas gubernantis duxerit. Per nubes enim praedicatores et
apostoli intelliguntur.
Is. LX, 8: qui sunt isti qui ut nubes volant? deinde cum dicit Deus autem pacis, orat apostolus pro ipsis, et primo
orat; secundo aliquid ab ipsis petendo se excusat, ibi rogo autem vos, fratres.
Circa primum, prius describit eum quem orat, dicens Deus autem pacis. Proprius enim effectus Dei est facere
pacem. Non enim est Deus dissensionis, sed pacis, I Cor. XIV, 33. Item II Cor. XIII, 11: pacem habete, et Deus
pacis et dilectionis erit vobiscum.
Pax enim nihil aliud est, nisi unitas affectuum.
Quos unire est proprium solius Dei, quia per charitatem, quae a solo Deo est, uniuntur corda. Deus enim novit
colligere et unire, quia Deus est charitas, quae est vinculum perfectionis. Unde ipse habitare facit unanimes in
domo, Ps. Lxvii, 7. Homo inter se et Deum, pacem fecit per mysterium Christi.
Et ideo dicit qui eduxit de mortuis pastorem magnum ovium. Quandoque autem dicitur Christus suscitatus per
virtutem patris. Rom. VIII, 11: si spiritus eius, qui suscitavit Iesum Christum a mortuis.
Quandoque vero dicitur seipsum suscitasse.
126

