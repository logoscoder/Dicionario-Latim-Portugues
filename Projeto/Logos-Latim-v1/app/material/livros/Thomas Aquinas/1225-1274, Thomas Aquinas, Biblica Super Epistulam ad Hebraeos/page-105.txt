Agit de eo, quod per fidem factum est in introitu terrae promissionis.
De hoc habetur iosue VI, ubi dicitur, quod ad mandatum Domini, sacerdotes septem diebus cum arca testamenti
circuierunt primam civitatem ultra iordanem, scilicet iericho, et septima die septimo circuitu, muri eius
corruerunt: hoc fuit aliquid ex parte hominis, scilicet quod ex mandato Domini circuierunt, credentes mandatum
Domini debere impleri.
Aliquid autem ex parte Dei, scilicet quod sic ad circuitum eorum muri corruerunt.
Moraliter iericho interpretatur luna, sive defectus, et significat mundum istum. Muri eius sunt impedimenta
quibus aliquis detinetur in mundo. Per buccinas quibus Levitae et sacerdotes intonabant, vox praedicatorum
significatur. Per circuitum septem dierum totus designatur decursus praesentis temporis, qui per septem dies
completur. Per quae datur intelligi, quod omnia impedimenta mundi cadunt ad continuam vocem praedicationis.
II Cor. X, 4 s.: arma militiae nostrae non sunt carnalia, sed potentia Deo ad destructionem munitionum, consilia
destruentes, et omnem altitudinem extollentem se adversus scientiam Dei.
Deinde cum dicit fide Rahab meretrix, ostendit quid factum sit per fidem ab aliquo de populo infideli, scilicet a
Rahab, de qua iosue V et VI. Cum enim iosue misisset exploratores ad explorandum iericho, ipsi evaserunt
auxilio istius mulieris, quae dicitur meretrix, id est, idololatra. Vel, ad litteram, meretrix erat, ad quam ingressi
sunt non ad peccandum, sed ad latendum. Domus enim talium patent, maxime de nocte. Isti etiam venerant de
nocte. Domus etiam eius coniuncta erat muro. Meretrices autem absque exceptione accipiunt indifferenter, et
ideo melius poterant apud eam occultari. Ista ergo per fidem liberata fuit. Unde dicit Rahab meretrix, fide, id est,
per fidem, recipiens exploratores cum pace, non periit cum incredulis, qui corporaliter perierunt, quia
exploratores iuraverant ei ipsam liberare, et omnem domum patris sui, quod et fecerunt.
Quare autem magis declinaverint ad ipsam, potest dici, quia ut ipsa minus posset inculpari, indifferenter omnes
recipiens. Nec erat conveniens, ut salus ipsorum fieret alicui salvanti ipsos occasio mortis. In hoc autem quod ex
ipsa receptione ipsorum liberata est designatur quod recipientes praedicatores evangelii liberantur a morte
aeterna. Matth. X, 41: qui recipit prophetam in nomine prophetae, mercedem prophetae accipiet.
|#7 Lectio 7
Supra posuit apostolus ea, quae facta sunt a patribus per fidem ante introitum, et in ipso introitu terrae
promissionis, hic accedit ad narrandum exempla illorum, qui fuerunt in ipsa terra promissionis; quae, quia multa
sunt, ideo breviter, praemissis nominibus patrum, ponit in generali praecipua facta ipsorum, ponens causam illius
brevitatis.
Et circa hoc facit tria.
Primo ponit nomina patrum et causam quare breviter vult eorum facta pertransire; secundo ostendit quid fecerunt
per fidem, ibi qui per fidem vicerunt; tertio, quid per fidem receperunt, ibi adepti sunt.
Dicit ergo quid adhuc dicam? quasi dicat: perveni usque ad tempus introitus terrae promissionis, in quo pauca
respectu dicendorum dicta erant. Remanent enim tot dicenda, quot non possent explicari. Deficiet enim tempus
me enarrantem, id est, si velim enarrare, non sufficiet mihi tempus epistolaris enarrationis, quae debet esse
succincta.
Unde Hieronymus ad Paulinum, VI cap.: neque enim epistolaris angustia longius cap.: neque enim epistolaris
angustia longius evagari patiebatur. Vel tempus, intellige, vitae. Isto modo loquitur Io. Ult.: sunt quidem et alia
multa, quae fecit Iesus, etc., ubi dicit Glossa quod loquitur hyperbolice, nec tamen est falsum, sed est figurativa
locutio. Ps. XXXIX, 5, ubi nos habemus, annuntiavi et locutus sum, multiplicati sunt super numerum, dicit littera
Hieronymi: si annuntiare voluero, plura sunt, quam narrari queant.
Sciendum tamen, quod aliqui istorum aliqua mala fecerunt, et aliqua bona, unde non numerantur hic nisi
quantum ad bona quae fecerunt, vel receperunt. Tamen probabile est quod fuerint finaliter sancti ex quo
apostolus nominat eos in catalogo sanctorum.
Primo ergo ponit Gedeonem, de quo iud. VI, 11 ss.; quem praemittit, et quia nihil mali fecit, et quia fecit factum
multum insigne, et forte etiam quia accepit maximum signum incarnationis Christi in vellere et rore, de quo
dicitur in Ps. Lxxi, 6: descendet sicut pluvia in vellus.
Secundo ponit barach, de quo Iud. IV, qui non fuit ita insignis sicut Gedeon, cui etiam illa victoria non fuit
reputata, sed magis mulieri, et ideo forte postponit ipsum.
Tertio ponit Samson, de quo Iud. XIII. De quo specialiter videtur, quod non deberet hic numerari, quia in morte
peccavit interficiendo se. Augustinus autem, I de CIV. Dei, dicit, quod excusatur, quia creditur hoc fecisse
mandato Dei, cuius signum est, quia non potuisset domum tantam propria virtute subvertere, sed virtute Dei,
quae non adiuvat ad malum.
Quarto ponit iephte, de quo Iud. XI. Istum postponit Samsoni, quia non fecit tot facta insignia sicut ille.
Dubitatur autem de iephte, si immolando filiam suam ex voto peccaverit, videtur quod non, quia dicitur ibi irruit
spiritus Domini in iephte, et post hoc sequitur: votum suum et victoria.
Contra. Dicit Hieronymus quod fuit in vovendo indiscretus, et in reddendo impius.
Respondeo. Dicendum est, quod fuit ibi aliquid a spiritu sancto, scilicet motus ad vovendum in generali, quod
scilicet immolaret quidquid occurreret sibi immolabile, aliquid autem ex proprio suo spiritu, scilicet quod
105

