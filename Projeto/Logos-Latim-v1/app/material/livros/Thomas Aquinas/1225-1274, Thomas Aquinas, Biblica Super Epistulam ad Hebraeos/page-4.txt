Rom. I, 20: invisibilia Dei per ea quae facta sunt, intellecta conspiciuntur. Secunda vero expressio, quae est
editio specierum in mente angelica, vel humana, ordinatur tantum ad cognitionem sapientiae divinae, et ideo
potest dici locutio. Tertia vero, quae est per assumptionem carnis, ordinatur ad esse, et ad cognitionem, et ad
expressam manifestationem, quia per assumptionem carnis, et verbum factum est homo, et nos in cognitionem
Dei perfecit. (Io. XVIII, 37: ad hoc natus sum, ut testimonium perhibeam veritati)p et se nobis expresse
manifestavit. Bar. III, 38: post haec in terris visus est, et cum hominibus conversatus est.
Sic ergo, licet Deus loquatur in novo et veteri testamento, perfectius tamen in novo nobis loquitur, quia ibi per
revelationes in mentibus hominum, hic per incarnationem filii. Vetus vero testamentum traditum est patribus,
aspicientibus a longe et intuentibus Deum procul; istud autem nobis, scilicet apostolis, qui vidimus eum in
propria persona. I Io. I, 1: qui audivimus, et vidimus oculis nostris, et manus nostrae contrectaverunt de verbo
vitae.
Deut. V, 3 s.: non cum patribus nostris iniit pactum, sed nobiscum, qui in praesentiarum sumus, et vidimus, et
facie ad faciem locutus est nobis. Unde patet quod illa locutio fuit promissoria. Gal. III, 16: Abrahae dictae sunt
repromissiones. Ista locutio est exhibitoria.
Io. I, 17: gratia et veritas per Iesum Christum facta est. Item, ibi locutus est in prophetis, hic in filio, qui est
Dominus prophetarum.
Io. I, 18: unigenitus, qui est in sinu patris, ipse nobis narravit.
Sed numquid omnes, per quos loquitur Deus, sunt prophetae? ad quod dicendum est, quod quinque requiruntur
ad hoc quod aliquis sit verus propheta.
Primum est revelatio eorum, quae excedunt humanam cognitionem, alias non dicitur propheta, sed sapiens, sicut
Salomon, cuius mens illuminata est ad ea quae sunt secundum rationem humanam. Unde nec a Iudaeis propheta
dicitur, sed sapiens.
Secundum est intelligentia revelatorum, alias, nisi revelata intelligeret, non esset propheta. Intelligentia opus est
in visione, Dan. X, 1, et inde est, quod Nabuchodonosor revelationem sibi factam non intelligens, propheta non
dicitur, sed Daniel, qui eam intellexit.
Tertium est, quod propheta in rebus visis, quibus alienatur, non detineatur in ipsis rebus, sed tamquam in figuris,
alias non esset propheta, sed phreneticus, qui imaginata apprehendit, ut ipsas res. Ier. XXIII, 28: qui habet
somnium, narret somnium, et qui habet sermonem meum, narret sermonem meum.
Quartum est, ut cum certitudine revelata percipiat, quasi per demonstrationem sciens, alias esset somnium, et non
prophetia. Is. L, 5: Dominus aperuit mihi aurem, ego autem non contradico, retrorsum non abii.
Quintum est, ut adsit voluntas annunciandi quae revelata sunt; unde et Daniel a quibusdam dicitur quod non est
propheta, quia non accepit revelata per modum enunciabilem; unde non dicitur, quod factum est verbum Domini
ad Danielem, sicut de aliis prophetis dicitur. Ier. XX, 8 s.: factum est verbum Domini mihi in opprobrium, et in
derisum tota die, et dixi: non recordabor eius, neque loquar ultra in nomine illius, et factus est in corde meo sicut
ignis aestuans.
Sed rursum quaeritur quare dicit in prophetis, cum potius debuisset dicere per prophetas.
Ad hoc dicendum est, quod hoc fecit, ut excluderet quorumdam errorem. Primo quidem errorem Porphyrii
dicentis, quod prophetae ea, quae dixerunt fingendo, non ex spiritu sancto dixerunt. Et contra hoc dicit in
prophetis, quasi non ipsi locuti sunt ex se, sed Deus locutus est in eis. II Pet. I, 21: non enim voluntate humana
allata est prophetia, sed spiritu sancto inspirati, locuti sunt sancti Dei homines.
Secundo ad excludendum errorem quorumdam, dicentium prophetiam esse quid naturale et haberi per naturalem
dispositionem, sicut cum aliquis melancholicus est adeo fortis imaginationis, quod imaginata apprehendat ut
certa et res ipsas. Et ideo dicit locutus est in prophetis; quasi dicat: non habetur prophetia per modum naturalis
dispositionis et passionis, sed per locutionem internam a Deo. Io. III, 8: spiritus ubi vult spirat.
Tertio contra errorem dicentium haberi prophetiam per modum habitus sicut scientiam, ut scilicet quandocumque
vult homo prophetet. Quod non est verum, cum prophetiae spiritus non adsit prophetis semper, sed cum eorum
mens illustratur divinitus. Unde, IV Reg. IV, 27 dicit eliseus: anima eius in amaritudine est, et Dominus celavit a
me. Et ideo dicit in prophetis, quasi dicat: non habetur ab omnibus, et semper, ut habitus, sed ab illis, in quibus
placet Deo loqui.
Quarto ad excludendum errorem Priscillae, et montani, dicentium prophetas non intelligere ea quae dicebant,
quod non est verum.
Unde dicitur Aggaei I, 3: factum est verbum Domini in manu Aggaei prophetae; in manu, id est, in potestate. Et I
Cor. XIV, 32: spiritus prophetarum prophetis subiecti sunt. Et ideo dicit in prophetis, id est, in intellectu et
potestate prophetarum.
Sic ergo patet Christi proprietas, quia filius est naturalis. Io. XIV, 10: pater in me est, et ego in patre.
Sed numquid est de illis filiis, de quibus dicitur in Ps. Lxxxi, 6: ego dixi: dii estis, et filii excelsi omnes? absit,
quia illi dicuntur filii cum universitate, iste est constitutus haeres, et Dominus universorum.
Numquid est de illis filiis, de quibus dicitur Io. I, 12: dedit eis potestatem filios Dei fieri? etc.. Non quidem, quia
illi dicuntur facti filii, iste vero est filius, per quem fecit et saecula.

4

