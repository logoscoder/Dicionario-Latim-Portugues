colligatio terminorum, potest dici compago, dum de uno tendit in aliud. Is. LVIII, 6: dissolve colligationes
impietatis. Item Is. V, 18: vae qui trahitis iniquitates in funiculis vanitatis. Item medulla est intima latens in
ossibus. Iob XXI, 24: medullis ossa illius irrigantur.
Deinde cum dicit et non est ulla creatura invisibilis in conspectu eius, ostendit quod illud quod secundum
naturam est invisibile, non est occultum Deo.
Quod enim aliquid non videatur a nobis, hoc est quia simplicius et subtilius est oculo nostro, sive corporali sive
intellectuali: sicut sunt substantiae separatae, quas in vita ista videre non possumus. Divino autem intellectu nihil
est simplicius vel subtilius, ergo nulla creatura est invisibilis in conspectu eius.
Sed numquid cognoscit in universali tantum, sicut quidam voluerunt? non, sed omnia nuda et aperta sunt oculis
eius. Per oculum autem intelligitur vis cognitiva. Intelliguntur enim spiritualia per sensibilia.
Signanter autem dicit in plurali oculos, propter diversitatem intellectorum, quia non cognoscit unum tantum, sed
etiam multitudinem rerum.
Dicit etiam nuda et aperta. Dupliciter enim cognoscitur aliquid. Uno modo in superficie; alio modo in profundo,
sicut homo nudus videtur in superficie, non autem vestitus; sed omnia Deo manifesta sunt, quae videntur in
superficie. Nihil enim est extra, quod impediat cognitionem Dei, sicut vestis impedit ne videatur homo. Et ideo
dicit nuda.
Iob XXVI, 6: nudus est infernus coram illo.
Dicit etiam aperta, quia nihil est ita occultum in re, quod Dei cognitionem effugiat.
Sed contra Hab. I, 13: mundi sunt oculi tui, ne videas malum, et aspicere ad iniquitatem non poteris; non ergo
omnia nuda sunt.
Respondeo. Dicendum quod in Deo est scientia simplicis intelligentiae, et scientia approbationis.
Primo modo cognoscit omnia, etiam mala, et ea quae non sunt; secundo cognoscit bona, quantum ad ea quae
sunt.
Consequenter ostendit perfectionem auctoritatis ipsius, cum dicit ad quem nobis sermo. Ista vero auctoritas est
auctoritas iudicandi. Act. X, 42: ipse est, qui constitutus est a Deo iudex vivorum ac mortuorum.
Ad istum ergo est nobis sermo, ut scilicet reddamus rationem de operibus nostris.
II Cor. V, 10: omnes nos manifestari oportet ante tribunal Christi, ut referat unusquisque propria corporis prout
gessit, sive bonum, sive malum sit.
Et ideo, quia sic est potens, sic sciens, et sic magnus, festinemus ergo ingredi, etc..
Ad iudicium enim faciendum tria requiruntur: primo quidem potestas subditos coercendi. Eccle. VII, 6: noli fieri
iudex, nisi valeas virtute irrumpere iniquitates. Et haec convenit Christo, secundum illud Matth. Ult.: data est
mihi omnis potestas, etc.. Secundo requiritur rectitudinis zelus, ut scilicet aliquis non ex odio vel livore, sed ex
amore iustitiae, iudicium proferat. Prov. III, 12: quem diligit Dominus, corripit, et quasi patri, etc.. Et hic amor
iustitiae potissimum est in Christo. Is. XI, 5: et erit iustitia cingulum lumborum eius, etc.. Tertio requiritur
sapientia, secundum quam formatur iudicium. Eccli. X, 1: iudex sapiens iudicabit populum suum, etc.. Christus
autem est Dei virtus, et Dei sapientia, I Cor. I, 24.
Haec autem iudiciaria potestas convenit Christo, secundum quod est homo, Io. V, 27: potestatem dedit ei
iudicium facere, quia filius hominis est, non quidem propter conditionem naturae, secundum Augustinum, quia
sic omnes homines huiusmodi potestatem haberent, sed propter gratiam capitis, quam Christus in humana natura
accepit.
Competit autem Christo hoc modo iudiciaria potestas secundum humanam naturam, propter tria: primo propter
convenientiam et affinitatem ipsius ad homines. Sicut enim Deus per causas medias, tamquam propinquiores
effectibus, operatur, ita iudicat per hominem Christum, homines, ut sit suavius iudicium. Non enim habemus
pontificem, qui non possit compati, etc., ut dictum est.
Secundo quia in finali iudicio, ut Augustinus dicit super Ioan., erit resurrectio corporum mortuorum, quae
suscitat Deus per filium hominis, sicut per eumdem Christum suscitat animas, inquantum est filius Dei. Tertio
quia, ut Augustinus dicit in libro de verbis Domini, rectum erat, ut iudicandi viderent iudicem. Iudicandi autem
sunt boni et mali; restat ergo, ut in iudicio forma hominis bonis et malis ostenderetur, et forma Dei solis bonis
servaretur.
Haec autem potestas primo homini competit, et propter divinam personam et propter capitis dignitatem et propter
plenitudinem gratiae habitualis, et etiam ista ex meritis adeptus est. Quod quidem congrue factum est, ut
secundum Dei iustitiam iudex esset, qui pro Dei iustitia pugnavit et vicit, et iustitia reos damnaret qui iniuste
iudicatus est. Apoc. III, 21: vici, et sedi in throno patris, per quem intelligitur iudiciaria potestas.
Ps. IX, 4: sedens super thronum, qui iudicas iustitiam. Augustinus, de verbis Domini: sedebit iudex, qui stetit sub
iudice, damnabitque reos, qui falso reus factus est.
|#3 Lectio 3
Supra apostolus monuit ad festinandum ingredi in requiem Dei, et ad hoc inducendum posuit magnitudinem
Christi quantum ad divinam naturam, hic ostendit idem quantum ad humanam naturam, et circa hoc tria facit.

42

