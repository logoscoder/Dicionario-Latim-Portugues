Istius rationis ponit tantum conclusionem, dicens: si estis extra disciplinam, non estis filii, sed adulteri: quia
disciplinae facti sunt participes omnes, scilicet sancti. II Tim. III, 12: omnes qui pie vivere volunt in Christo,
persecutionem patientur. Iudith VIII, 23: omnes qui Deo placuerunt, per multas tribulationes transierunt fideles.
Nec oportet quod semper sancti habeant exteriores tribulationes, cum interius affliguntur ex mala conversatione
perversorum. II petr. II, 8: habitans Lot apud eos, qui de die in diem animam iustam iniquis operibus cruciabant.
Filius autem proprie dicitur, qui est ex legitimo patre. Mater nostra est ecclesia, cuius sponsus est ipse Deus. Os.
II, 20: sponsabo te mihi in fide. Adulter autem est diabolus et mundus. Qui ergo nati sunt ex spiritu diaboli, vel
mundi, sunt filii adulterini.
Is. LVII, 3: accedite huc, filii auguratricis, et adulteri, et fornicariae. Patet ergo, quod proprie non sunt filii, nisi
de legitimo patre nati.
Consequenter cum dicit deinde patres, etc., ponit secundam rationem sumptam ex eo quod experti sumus, scilicet
ex correctione paterna. Quae quidem ratio procedit ex duplici differentia, quae est inter Deum patrem, et patrem
carnalem.
Est autem haec prima differentia Dei patris ad patrem carnalem. Homo enim generat hominem quantum ad
corpus, non quantum ad animam, quae est per creationem, et non traducitur. II Mach. VII, 22: neque enim ego
spiritum et animam donavi vobis. Unde dicit quod nos habuimus patres carnis nostrae eruditores. Eccli. VII, 25:
filii tibi sunt? erudi illos. Et reverebamur eos. Ex. XX, 12: honora patrem tuum, et matrem, etc..
Deus autem excellentius est pater noster, scilicet quantum ad animam, quam immediate creat. Eccle. Ult.:
spiritus redeat ad Deum, qui dedit illum. Item iustificat animam, adoptando nos in filios. Rom. VIII, 16: spiritus
testimonium reddit spiritui nostro, quod sumus filii Dei. Ideo dicit num multo magis obtemperabimus patri
spirituum, id est, animarum nostrarum, quae dicuntur spiritus, quia non sunt ex materia, et vivemus? finis enim
obedientiae est vita aeterna. Io. VIII, 52: si quis sermonem meum servaverit, mortem non gustabit in aeternum.
Supra V, 9: factum est omnibus obtemperantibus sibi causa salutis aeternae.
Secunda vero differentia est correctionis humanae ad divinam, quae in duobus differunt, et, primo quantum ad
finem, quia finis humanae correctionis est aliquid transitorium: est enim ad bene conversandum in hac vita, quae
est paucorum dierum. Secundo quantum ad rationem, quia homo corrigit secundum voluntatem, quae falli et
errare potest, et tamen obedimus ei.
In correctione autem divina, non sic: quia erudit nos ad aliquid utile in sempiternum, scilicet ad recipiendum
sanctificationem, quae scilicet est ipsemet Deus. Is. VIII, 13 s.: Dominus exercituum, ipsum sanctificate. Ipse
pavor vester, ipse terror vester, et erit vobis in sanctificationem. Et ideo dicit et illi quidem erudiebant nos in
tempore paucorum dierum, et hoc quantum ad primum; et secundum voluntatem suam, et hoc quantum ad
secundum; hic autem ad id quod utile est. Is. XLVIII, 17: ego Dominus docens te utilia. Et hoc in recipiendo
sanctificationem, id est, in sanctificationem ab ipso recipiendam; et ideo debemus magis recipere disciplinam
eius.
Sequitur omnis autem disciplina, etc.. Haec est tertia ratio, quae sumitur ex utilitate correctionis. Cum autem
poenae sint quaedam medicinae, idem iudicium videtur esse de correctione et de medicina. Sicut autem medicina
in sumptione amara est quidem et abominabilis, tamen eius finis est valde dulcis et desiderabilis, ita et disciplina,
quia gravis est ad sustinendum sed adducit fructum optimum.
Sciendum est autem, quod disciplina dicitur a discendo. Pueri autem, qui addiscunt, flagellis erudiuntur. Et ideo
disciplina aliquando sumitur pro scientia, ut in principio primi posteriorum: omnis doctrina, et omnis disciplina,
etc., quae Graece dicitur epistemon.
Aliquando autem sumitur pro correctione, et Graece dicitur paedia, sed in Latino non habet nomina ita distincta.
Dicit ergo, quod omnis disciplina, scilicet quae est eruditio per flagella et molestias, in praesenti videtur esse non
gaudii, sed maeroris, quia exterius habet tristitiam in sustinendo, sed interius habet dulcedinem ex intentione
finis. Et ideo dicit videtur, et non dicit est. II Cor. VI, 10: quasi tristes, semper autem gaudentes. Io. XVI, 21:
mulier cum parit, tristitiam habet, etc.. II Cor. IV, 17: id enim quod in praesenti est momentaneum, et leve
tribulationis nostrae, supra modum in sublimitate aeternum gloriae pondus operatur in nobis.
Et ideo dicit postea reddit fructum.
Fructus enim importat dulcedinem; unde frui est delectari in fine adepto.
Pacatissimum. Fructus enim habetur hic cum perturbatione exteriorum incommodorum, et tentationum
interiorum, et ideo non est pacatissimus, sicut ibi. In gloria siquidem nihil erit interius remordens conscientiam,
nec impellens ad culpam, nec exterius contristans. Ibi enim, ut dicit Augustinus, erit quidquid voles: ergo ille
fructus est pacatissimus.
Pacatus quidem in tranquillitate conscientiae, pacatior in susceptione primae stolae, sed pacatissimus in
susceptione secundae.
Is. XXXII, 18: sedebit populus meus in pulchritudine pacis, in tabernaculis fiduciae, in requie opulenta. Prov. III,
14: primi et purissimi fructus eius.
Reddet ergo fructum iustitiae, id est, quem meretur iustitia. Seminanti enim iustitiam merces fidelis, Prov. XI,
18; ibid.: fructus iusti, lignum vitae. Vel iustitiae, ad iustitiam apprehendendam. Os. X, 12: seminate vobis in
veritate iustitiam, et metite in ore misericordiae. Ps. Cxxv, 7: euntes ibant et flebant, etc..
113

