Deinde cum dicit sed non profuit, etc., ostendit quod non sufficit promissio, quin nihilominus debeamus esse
solliciti. Unde dicit quod sermo auditus et non creditus in nullo eis profuit. Non enim auditores legis
iustificabuntur, sed factores, Rom. II, 13. Et dicit non admixtus fidei, quia sicut ex intellectu et intellecto fit
unum, ita ex corde credentis et ipsa fide formata fit unum. I Cor. VI, 17: qui adhaeret Deo unus spiritus est.
Illud autem quod dicit ex his quae audierunt, potest esse ratio quare sermo non est admixtus fidei. Hoc enim fuit
ex his, quae audierunt ab exploratoribus, quibus fuerunt increduli. Vel potest esse determinatio fidei, quae debet
esse ex his quae audierunt. Fides enim ex auditu, Rom. X, 17. Verba enim Dei sic sunt efficacia, quod statim
audita debent esse credita. Ps. Xcii, 7: testimonia tua credibilia facta sunt nimis.
Deinde cum dicit ingrediemur enim, etc., probat propositum, et circa hoc facit tria.
Primo enim ostendit, quod nobis est necessarium credere sicut illis; secundo adducit duas auctoritates ad
probandum intentum suum, ibi et quidem operibus; tertio ex illis arguit, ibi quoniam ergo superest.
Dicit ergo: nobis factus est sermo sicut et illis, quia ingrediemur in requiem.
Ps. IV, 8: in pace in idipsum dormiam et requiescam.
Iob XI, 19: requiescet, et non erit qui te excitabit.
Est autem duplex requies. Una in bonis exterioribus, et ad istam egreditur homo a requie mentis; alia est in bonis
spiritualibus, quae est intima, et ad istam ingreditur.
Matth. XXV, 21: intra in gaudium Domini tui. Cant. I, 3: introduxit me rex in cellaria sua.
Deinde ponit auctoritatem sicut iuravi, etc., et hoc expositum est.
Deinde cum dicit et quidem operibus, etc., ponit duas auctoritates. Unam legis, quae habetur Gen. II, 2; aliam
quae frequenter posita est, quae habetur in Ps. Xciv, 8.
Dicit ergo quantum ad primum et quidem operibus ab institutione mundi perfectis; dixit, etc.. Hoc potest legi
dupliciter: uno modo quod non sit ibi, enim, sed dixit, in quodam loco, etc.. Et est planior littera, ut sit sensus:
dico quod ingrediemur in requiem, quae praefigurata est ab institutione mundi, de qua requie praefigurata per
diem septimam dixit, scilicet spiritus sanctus qui loquitur in Scriptura quia spiritu sancto inspirati locuti sunt
sancti Dei homines, II Pet. I, 21 in quodam loco, famoso, scilicet Gen. II, 2, de die septima: et sic requievit Deus
ab operibus suis. Operibus, inquam, ab institutione mundi perfectis. Vel dixit spiritus sanctus in quodam loco de
die septima: et hoc dixit postquam narraverat opera sex dierum ipsis perfectis ab institutione mundi.
Si vero sit ibi dicit enim, sic est defectiva constructio, et est sensus: nuntiatum est nobis quod ingrediemur, et hoc
operibus ab institutione mundi perfectis, sed quando et quomodo nuntiatum est, quia dixit, in quodam loco, etc..
Dicit autem operibus perfectis, ad denotandum opera sex dierum, quae fuerunt perfecta.
Dicit vero ab institutione mundi, quia primo constitutus est mundus, et post sex dies distincte perfectus est in
singulis partibus suis.
De distinctione autem istorum dierum diversimode loquuntur sancti. Aliter enim accepit Augustinus ab aliis
sanctis, sicut patet prima parte summae, quaest. Lxxiv, art. 2 et 3. Tamen quomodocumque dicatur, manifestum
est quod opera illa perfecta fuerunt.
Est enim in ipsis duplex perfectio. Una secundum partes mundi, quae sunt caelum, et quatuor elementa. Et haec
attenditur penes earum essentias, sicut habetur in prima parte summae, quasi ubi supra. Et hoc fuit per opus
creationis, quod fuit prima die; et per opus distinctionis, quod fuit secunda et tertia die. Et in hoc concordat
Augustinus cum aliis.
Alia perfectio est secundum singulas partes.
Et haec perfectio pertinet ad opus ornatus.
Et iste ornatus quantum ad superiora fuit quarta die; quantum ad mediam, scilicet aerem et aquam, quinta die;
quantum vero ad terram, quae est infimum elementum, fuit sexta die.
Ista vero perfectio convenit numero senario, qui consurgit ex suis partibus aliquotis simul sumptis, quae sunt
unum, duo, et tria; quia sexies unum sunt sex, similiter ter bis, et bis ter, et unum, duo, tria, sunt sex; quia ergo
senarius est primus numerus perfectus, quia licet ternarius conveniat aliqualiter his quae dicta sunt, quia ter
unum, tria sunt, et unum et duo, tria sunt; tamen bis unum non faciunt tria, similiter semel duo non faciunt tria,
sed tantum duo. Ideo per ipsum senarium designatur perfectio rerum.
Post perfectionem vero promittitur quies, quae nulli datur nisi operanti. Et sic in septima die qua mutatus est
status mundi, sicut in qualibet alia erat quaedam variatio. Unde in ipsa incepit status propagationis, propter quod
et connumeratur aliis, ideo in septima mundi aetate est status quiescentium.
Secundum Augustinum tamen ista septima dies nihil aliud est quam cognitio angelica relata ad quietem Dei ab
operibus.
Sed contra: si quievit die septima, quis ergo fecit eam, si non est opus Dei? praeterea Io. V, 17: pater meus usque
modo operatur, et ego operor.
Respondeo. Dicendum est quod accipitur ibi quies non secundum quod opponitur labori, sed secundum quod
opponitur motui.
Deus enim etsi producendo non moveatur, tamen quia de ipso non loquimur nisi per sensibilia, in quibus non est
operatio sine motu, ideo omnis operatio, large loquendo, dicitur motus, et sic dicitur quievisse, quia cessavit
novas species producere: quia illa, quae postea facta sunt, fuerunt in illis rebus tunc productis: vel secundum
37

