die vindictae. Sequitur quae consumptura est adversarios. Ps. C. Xcvi, 3: ignis ante ipsum praecedet et
inflammabit in circuitu inimicos eius, quia ignis qui praecedet faciem iudicis, corpora viventium incinerabit, et
reprobos detrudet in infernum, et corpora eorum consumet, non totaliter consumendo, sed in perpetuum
cruciando.
Consequenter cum dicit irritam quis faciens, probat quod dixerat de terrore iudicii, et primo per locum a minori;
secundo per auctoritatem, ibi scimus autem illum.
Primum accipit ex lege. Tanto enim aliquis est reus maioris poenae, quanto rem magis sacram contemnit. Cum
ergo vetus testamentum non sit ita sanctum sicut novum, et transgressor illius gravissime puniebatur; ergo
transgressor novi longe gravius debet puniri.
Circa istud argumentum duo facit: primo enim ponit istud quod fiebat in veteri; secundo illud quod fiendum est
in novo, ibi quanto magis.
Quantum ad vetus ponit culpam et poenam. Culpam, cum dicit irritam quis faciens legem Moysi. Irritum dicitur
quod non sortitur debitum finem. Lex autem non solum vetus, sed etiam quaelibet, datur ut inducat homines ad
virtutem, et faciat abstinentes a vitiis. Et ideo qui transgreditur legem, et vacat vitiis, quantum est in se, legem
irritam facit. Matth. XV, 6: irritum fecistis mandatum Dei propter traditiones vestras.
Gen. XVII, 14: masculus, cuius praeputii caro circumcisa non fuerit, peribit de populo suo, quia pactum meum
irritum fecit.
Et poenam ostendit, cum dicit sine ulla miseratione. Et ista poena est valde gravis, quia infligit mortem. Unde
dicit moritur.
Ex. XXII, 18: maleficos non patieris vivere. Item quia irremissibilis. Unde dicit sine ulla miseratione. Deut. XIX,
12 s.: morietur, nec misereberis eius.
Sed numquid lex Dei excludit misericordiam? constat quod non. Os. VI, 6: misericordiam volui, et non
sacrificium.
Respondeo. Dicendum est, quod differunt misericordia, clementia et venia: quia misericordia est quando homo
ex quadam passione cordis et animi movetur ad remittendum poenam, et hoc aliquando est contra iustitiam, et
istam prohibet. Venia autem est, quando propter aliquam utilitatem publicam remittit aliquid de poena debita.
Clementia est quando non solum de poena aliquid, sed etiam de culpa remissius iudicat. Ista duo non
prohibentur, sed misericordia primo modo dicta, quia est contra iustitiam, et inducit dissolutionem.
Moritur ergo et hoc, duobus vel tribus testibus, supple convictus. Deut. XVII, 6: in ore duorum vel trium testium
stat omne verbum.
Causa autem quare lex numerum testium determinat secundum Augustinum est, ut per hoc designetur
immobilitas veritatis, quae est in sancta trinitate. Nec refert si nominentur duae personae vel tres, quia semper in
duabus intelligitur tertia, scilicet spiritus sanctus, qui est nexus amborum. Ista ratio mystica est.
Sed litteralis est, ut quia in iudicio unus affirmat, alter negat, non plus credendum est uni quam alteri. Multitudini
autem est credendum.
Omnis autem multitudo completur numero ternario. Et ideo sufficit, quod sint duo cum accusante, sed tertius
testis superadditur ex abundanti.
Deinde cum dicit quanto magis, ponitur id quod spectat ad novum testamentum.
Et primo ponit poenam; secundo culpam, ibi qui filium Dei.
Quantum ad poenam dicit: quanto magis putatis deteriora mereri supplicia.
Quia enim in novo testamento per Christum praedicatum est, ideo peccans in ipso, gravius punitur. Matth. XI,
22: verumtamen dico vobis, quod tyro et sidoni remissius erit quam vobis in die iudicii.
Sed numquid plus punitur peccator christianus, quam infidelis? quia si sic, melius esset quod omnes essent
infideles.
Respondeo. Dicendum est, quod aliud est de illis qui fidem contemnunt, quia isti proprie sunt contemptores;
aliud de illis, qui ex ignorantia fidem non annuntiatam, non tenent, et talibus peccatum infidelitatis non
imputatur.
Sed qui fidem annuntiatam contemnit, gravius punitur, quia peccatum infidelitatis maximum est. Si ergo
comparamus christianum et Iudaeum qui non contemnit, et uterque sit adulter, tunc gravius punietur christianus
quam Iudaeus, quia non solum pro adulterio, sed etiam quia magis ingratus est.
Sed numquid universaliter verum est, quod semper idem peccatum in specie gravius punitur in maiori?
respondeo. Dicendum est, quod dupliciter peccatur. Uno modo ex surreptione. Et sic quando aliquis dat se
operibus divinis, si ex surreptione peccat, minus punitur. II par. XXX, 18 s.: Dominus bonus propitiabitur
cunctis, qui in toto corde requirunt Deum patrum suorum. Ps. XXXVI, 24: cum ceciderit, non collidetur. Sed si
ex contemptu, magis peccat, quia cum sit in statu altiori, magis contemnit. Et de talibus loquitur hic, qui sunt
magis ingrati.
Quantum vero ad culpam dicit qui filium Dei conculcaverit. Sciendum vero est, quod apostolus gravitatem
culpae eorum, qui peccant in novo testamento, ostendit ex beneficiis nobis a Deo in illo collatis. Deus autem
nobis dedit quicquid maximum et pretiosum habebat, scilicet filium suum unigenitum.

88

