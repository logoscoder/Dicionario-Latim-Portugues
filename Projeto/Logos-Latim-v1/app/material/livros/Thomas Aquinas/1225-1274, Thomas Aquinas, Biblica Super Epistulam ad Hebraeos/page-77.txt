Et ideo dicit ad serviendum Deo. Item Deus est vita. Io. XIV, 6: ego sum vita. Et Deut. XXXII, 40: vivo ego in
aeternum. Conveniens ergo est ut serviens ei sit vivens.
Ideo dicit vivent. Et secundum rectorem vel iudicem populi, sic et ministri eius, ut dicitur Eccli. X, 2. Qui ergo
vult Deo digne servire debet esse vivens sicut et ipse.
Totam istam figuram diligenter exponit Glossa, et est Augustini, de quaestionibus numerorum.
|#4 Lectio 4
Supra exposuit apostolus illa, quae agebantur in veteri testamento, et aperuit illorum mysticam expositionem, hic
ex his arguit ad propositum, scilicet quod novum testamentum praefertur veteri; quia potest quod non poterat
vetus.
Et circa hoc facit duo.
Primo enim proponit conclusionem intentam; secundo probat quoddam quod supposuerat, ibi ubi enim
testamentum.
Iterum prima in duas.
Primo enim concludit ex dictis, quod Christus est mediator; secundo hoc ostendit, non potuisse vetus
testamentum, ibi quae erant sub priori.
Dicit ergo: et ideo, quia scilicet Christus intravit in sancta, aeterna redemptione inventa, id est, perducens ad
aeterna, quod vetus non poterat facere, unde oportet quod istud testamentum sit aliud ab illo, sicut novum a
veteri. Ier. XXXI, 31: feriam domui Israel et domui Iuda, etc.. Apoc. XXI, 5: ecce nova facio omnia. Ideo huius
novi testamenti mediator est Christus inter Deum et hominem. I Tim. II, 5: mediator Dei et hominum, homo
Christus Iesus.
In omni autem testamento est aliquid quod promittitur, et aliquid per quod testamentum confirmatur. In novo
autem testamento promittuntur caelestia et spiritualia. Item ista promissio per mortem Christi confirmata est. Et
ideo Christus mediator est novi testamenti, ut repromissionem aeternae beatitudinis ac haereditatis aeternae,
recipiant qui vocati sunt.
Et dicit vocati, quia hoc munus non est ex operibus, sed ex vocatione Dei. Rom. VIII, 30: quos autem
praedestinavit, hos et vocavit.
I Thess. II, 12: contestati sumus ut ambularetis digne Deo, qui vocavit vos in suum regnum et gloriam. Unde
dicit aeternae haereditatis, id est, aeternae gloriae, quae est haereditas nostra. I Pet. I, 3 s.: regeneravit nos in
spem vivam per resurrectionem Iesu Christi ex mortuis, in haereditatem incorruptibilem, et incontaminatam, et
immarcescibilem conservatam in caelis. Ps. Cxxvi, 4: ecce haereditas Domini. Item: Dominus pars haereditatis
meae.
Istam autem haereditatem habemus per mortem Christi. Unde dicit ut morte intercedente.
I Pet. III, 9: in hoc vocati estis, ut benedictionem haereditate possideatis. Huius mortis effectus est redemptio a
praevaricatione peccati. I Petr. I, 18 s.: non corruptibilibus auro et argento redempti estis de vestra vana
conversatione, sed pretioso sanguine agni immaculati.
Sed numquid in veteri testamento poterat fieri ista redemptio a peccatis? et respondet, quod non, quia illae
praevaricationes erant sub priori testamento; quasi dicat: quia virtute sacramentorum prioris testamenti removeri
non poterant. Rom. III, 9: causati sumus Iudaeos et Graecos omnes sub peccato esse.
Sed contra, quia David et multi alii sancti habuerunt remissionem peccatorum.
Respondeo. Dicendum est, quod quantum ad istum effectum, qui est introitus caeli, non, quia per mortem Christi
aperta est ianua vitae.
Nullus enim ante mortem Christi intravit.
Zach. IX, 11: tu vero in sanguine testamenti tui eduxisti vinctos tuos de lacu, in quo non est aqua. Sed quantum
ad maculam, sic ipsi consecuti sunt; sed non virtute sacramentorum veteris legis, sed in fide Christi.
Sic ergo novum testamentum est excellentius quam vetus, quia confirmatum est morte Christi, per quam
remittuntur peccata, et quia exhibet promissionem.
Deinde cum dicit ubi enim testamentum, probat illud quod supposuit, scilicet quod novum testamentum sit
confirmatum per mortem Christi.
Et primo probat hoc per auctoritatem legis humanae; secundo per auctoritatem legis divinae, ibi unde nec
primum.
Dicit ergo: dictum est, quod novum testamentum confirmatur per mortem Christi intercedentem, quia ad hoc
quod testamentum valeat, oportet quod mors testatoris interveniat; et ideo novum testamentum non haberet
robur, nisi intervenisset mors Christi.
Unde dicitur Io. XI, 50: expedit vobis, ut unus moriatur homo pro populo.
Mors autem testatoris ad duo necessaria est. Primo ut testamentum habeat firmitatem, quia cum sit expressivum
ultimae voluntatis, potest semper mutari ante mortem. Unde dicit, quod testamentum confirmatum est in mortuis,
id est, per mortem. Et isto modo confirmatum est novum testamentum per mortem Christi. Matth. XXVI, 28: hic
est sanguis meus novi testamenti, scilicet confirmator et dedicator.
Secundo necessaria est mors testatoris ad hoc ut testamentum valeat et habeat efficaciam.
77

