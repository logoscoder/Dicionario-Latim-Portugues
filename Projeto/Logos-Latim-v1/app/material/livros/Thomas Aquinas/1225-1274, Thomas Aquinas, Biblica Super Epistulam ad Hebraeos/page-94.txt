Fides autem neutrum horum dicit simpliciter, quia nec cum primis est sibi evidens, nec cum duobus ultimis
dubitat, sed determinatur ad alteram partem, cum quadam certitudine et firma adhaesione per quamdam
electionem voluntariam.
Hanc autem electionem facit divina auctoritas, per quam electionem determinatur intellectus, ut firmiter
inhaereat his quae sunt fidei, et eis certissime assentiatur. Et ideo credere est cum assensu cognoscere. Propria
ergo materia habitus fidei sunt non apparentia.
Apparentia enim agnitionem habent, non autem fidem, ut dicit Gregorius.
Actus autem fidei est certa adhaesio, quam vocat apostolus argumentum, accipiens causam pro effectu, quia
argumentum facit fidem de re dubia. Est enim argumentum ratio rei dubiae faciens fidem ut dicit boetius.
Vel si sequamur etymologiam nominis qua dicitur argumentum, quasi arguens mentem, tunc accipit effectum pro
causa, quia ex certitudine rei provenit, quod mens cogatur ad assentiendum. Unde argumentum dicitur non
apparentium, id est, certa apprehensio eorum quae non videt.
Quod si quis velit verba ista ad debitam formam reducere, posset dicere, quod fides est habitus mentis qua
inchoatur vita aeterna in nobis, faciens intellectum assentire non apparentibus. Ubi enim nos argumentum
habemus, habet alia littera convictio quia per auctoritatem divinam convincitur intellectus ad assentiendum his
quae non videt.
Patet ergo quod apostolus complete diffinit fidem, licet obscure.
Per istam enim diffinitionem distinguitur fides ab omnibus quae pertinent ad intellectum.
Per hoc enim quod dicitur argumentum, distinguitur fides ab opinione, dubitatione et suspicione, quia per ista
non habetur firma adhaesio intellectus ad aliquid. Per hoc autem quod dicitur non apparentium, distinguitur ab
habitu principiorum et scientia. Et per hoc quod dicitur rerum sperandarum, distinguitur a fide communiter
sumpta, quae non ordinatur ad beatitudinem. Nam per propriam diffinitionem unumquodque innotescit, et
distinguitur a quolibet alio, sicut est hic. Unde et ad istam omnes aliae reducuntur.
Sed videtur quod male dicat, non apparentium, quia, ut dicitur Io. XX, 28: thomas vidit et credidit. Item
credimus esse Deum unum, quod tamen demonstratur a philosophis.
Respondeo. Dicendum est quod fides dupliciter accipitur. Uno modo proprie, et sic est non visorum et non
scitorum, ut patet ex praedictis. Et propterea, quod non potest maior certitudo haberi de conclusione, quam de
principio a quo elicitur, quia semper principia sunt notiora conclusionibus, ideo cum principia fidei non habeant
evidentiam, nec per consequens conclusiones. Et ideo intellectus non assentitur conclusionibus tamquam scitis
nec tamquam visis. Alio modo communiter, et sic excludit omnem certam cognitionem, et sic loquitur
Augustinus in quaest.
Evangelii, quod fides est de quibusdam quae videntur. Apostolus autem loquitur de prima.
Et quidem de thoma dicendum est, quod, sicut dicit Gregorius, aliud vidit, aliud credidit, quia vidit humanitatem,
et credidit divinitatem.
Ad istud de demonstratione, dicendum est quod nihil prohibet aliquid esse visum uni quod est creditum alteri,
sicut patet in diversis statibus. Quod enim non est visum in via, videtur in patria. Unde quod ego credo, Angelus
videt. Similiter quod est visum a prophetis, ut quod Deus est unus incorporeus, hoc est credendum ab idiotis,
sicut idiota credit eclipsim, quam astrologus videt.
Et de talibus est fides secundum quid tantum.
Quaedam autem sunt, quae simpliciter excedunt statum praesentis viae, et de talibus est fides simpliciter.
|#2 Lectio 2
Supra posuit descriptionem fidei, hic ostendit eam per exemplum.
Et circa hoc facit duo.
Primo enim in generali manifestat propositum suum; secundo in speciali, ibi fide intelligimus.
Quantum ad primum sic continuatur: sic ergo describo et commendo fidem, nec hoc est de novo, in hac enim,
scilicet fide, senes, id est sancti patres, testimonium consecuti sunt, id est, crediderunt, et per fidem instituti sunt.
Gen. XV, 6: credidit Abraham Deo, et reputatum est illi ad iustitiam.
Ps. Cxv, 1: credidi propter quod locutus sum. Inter omnes autem patres veteris testamenti, illi duo specialiter,
scilicet David et Abraham, habent testimonium fidei.
Fide intelligimus, etc.. In speciali declarat per exempla antiquorum.
Et primo quantum ad id quod crediderunt et docuerunt; secundo quantum ad id quod fecerunt, ibi fide Abel;
tertio quantum ad id quod passi sunt, ibi alii autem distenti sunt.
Doctrina autem in veteri testamento duplex fuit. Una aperte posita; alia vero sub velamine figurarum et
mysteriorum velata fuit. Prima de unitate Dei et creatione mundi; secunda de mysterio incarnationis et
reparationis. Unde sicut ipsi in memoriam creationis colebant sabbata, ita nos in memoriam resurrectionis
servamus dominicam.
Quantum ergo ad doctrinam de mundi creatione, dicit fide intelligimus, etc.. Quod potest dupliciter legi: uno
modo, quod verbo Dei sit ablativi casus. Et est sensus: nos sicut antiqui, fide, id est per doctrinam fidei, scilicet
veteris testamenti Gen. I, 3: dixit Deus: fiat, etc., Ps. XXXII, 9: ipse dixit, et facta sunt, intelligimus saecula esse
94

