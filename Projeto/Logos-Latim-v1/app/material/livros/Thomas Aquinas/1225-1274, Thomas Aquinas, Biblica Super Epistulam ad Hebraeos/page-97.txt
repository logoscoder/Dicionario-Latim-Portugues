Secundo quod sciat, quod Deus habeat providentiam de rebus. Aliter enim nullus iret ad ipsum, si non speraret
aliquam remunerationem ad ipso. Unde dicit et inquirentibus se remunerator sit. Is. XL, 10: ecce Dominus
veniet, ecce merces eius cum eo.
Merces autem est illud quod homo quaerit in labore. Matth. XX, 8: voca operarios, et redde illis mercedem. Quae
merces nihil est aliud quam Deus, quia nihil extra ipsum debet homo quaerere. Gen. XV, 1: ego protector tuus
sum et merces tua magna nimis.
Deus enim nihil aliud dat nisi seipsum. Ps. XV, 5: Dominus pars haereditatis meae et calicis mei. Thren. III, 24:
pars mea Dominus, dixit anima mea, etc.. Et ideo dicit remunerator est inquirentibus eum. Non aliud.
Ps. Civ, 4: quaerite Dominum et confirmamini, quaerite faciem eius semper.
Sed numquid duo haec sufficiunt ad salutem? respondeo. Dicendum est quod post peccatum primi parentis,
nemo potuit salvari a reatu culpae originalis, nisi per fidem mediatoris; sed ista fides diversificata est quantum ad
modum credendi secundum diversitatem temporum et statuum. Nos autem quibus est tantum beneficium
exhibitum, magis tenemur credere, quam illi qui fuerunt ante adventum Christi: tunc etiam aliqui magis explicite,
sicut maiores, et illi quibus facta fuit aliquando revelatio specialis. Illi etiam, qui sub lege, magis explicite quam
ante legem, quia data fuerunt eis aliqua sacramenta, quibus quasi per figuram repraesentabatur Christus; sed
gentiles, qui fuerunt salvati, sufficiebat eis, quod crederent Deum esse remuneratorem, quae remuneratio non fit
nisi per Christum.
Unde implicite credebant in mediatorem.
Contra autem illud quod dicit, quod oportet credere quod Deus est, instatur, quia dictum est supra, quod creditum
non potest esse scitum, nec visum, Deum autem esse, est demonstratum.
Respondeo. Dicendum est, quod de Deo potest multipliciter haberi notitia. Uno modo per Christum, inquantum
scilicet est pater unigeniti et consubstantialis, et alia quae specialiter Christus de Deo patre et filio et spiritu
sancto docuit, quantum ad unitatem essentiae, et trinitatem personarum. Et hoc tantum est creditum, nec in veteri
testamento fuit explicite creditum nisi a maioribus tantum.
Secundo modo, quod solus Deus colendus est, et sic etiam erat creditum a Iudaeis.
Tertio modo, quod est unus Deus, et hoc notum est etiam ipsis philosophis, et non cadit sub fide.
Deinde cum dicit fide Noe, ostendit quid Noe fecit per fidem et quid inde consecutus est, ibi et iustitiae.
De ipso autem narrat quinque, quae fecit.
Primo quod dictis Dei credidit de futuro iudicio, quod tamen nondum videbatur. Unde dicit fide Noe responso
accepto de his quae adhuc non videbantur, supple: crediderat.
Secundo ex fide timuit. Fides enim est principium timoris. Eccli. XXV, 16: timor Dei initium dilectionis eius,
fidei autem initium agglutinandum est ei, scilicet timori. Et ideo dicit metuens, scilicet diluvium promissum,
quod tamen non videbatur. Ergo fides est de invisibilibus. Tertio mandatum Dei implevit, faciendo arcam. Unde
dicit aptavit arcam, id est, secundum dispositionem Dei convenientem fecit. Quarto a Deo salutem speravit.
Unde dicit in salutem domus suae, id est, familiae suae, quia illi soli salvi facti sunt. I Pet. III, 20: pauci, id est
octo animae salvae factae sunt per aquam. Quinto ex hoc quod propter fidem praedictam fecit, damnavit
mundum, id est, mundanos damnabiles ostendit. Revelatio autem sibi de fabricanda arca, responsum fuit
desiderio eius et iustitiae, quae est per fidem.
Deinde cum dicit et iustitiae quae, ostendit quid per fidem consecutus est. Sicut enim post mortem alicuius
aliquis succedit in haereditatem eius, sic etiam quia a principio mundi non totaliter defecerat iustitia in mundo,
quia adhuc durabat mundus, sed in diluvio quasi totus periit mundus, ideo ipse Noe quasi haeres factus est
propter fidem suam, vel iustitiae, quae habetur per fidem; vel sicut patres sui iustificati fuerunt per fidem, ita ipse
factus haeres est iustitiae per fidem, scilicet imitator per fidem paternae iustitiae.
|#3 Lectio 3
Supra posuit apostolus exemplum fidei in patribus, qui fuerunt ante diluvium, qui fuerunt communiter patres tam
gentilium, quam Iudaeorum, hic specialiter descendit ad patres, qui fuerunt post diluvium, qui specialiter fuerunt
patres Iudaeorum.
Et primo ponit exemplum fidei Abrahae, qui fuit pater credentium. Unde et primus accepit signaculum fidei ante
legem. Et primo ostendit quid fecerit Abraham; secundo quid fecerit Isaac; tertio quid fecerit Iacob; quarto quid
fecerit ioseph.
Secundum, ibi fide de futuris; tertium, ibi fide Iacob; quartum, ibi fide ioseph.
Iterum prima in duas.
Primo enim ponit quid fecerit quantum ad exteriorem et humanam cognitionem; secundo quid fecerit quantum ad
Deum, ibi fide obtulit.
Circa primum tria facit.
Primo enim ostendit quid fecerit quantum ad habitationem; secundo quid fecerit quantum ad generationem, ibi
fide et ipsa Sara; tertio quid fecerit quantum ad suam conversationem, ibi iuxta fidem.
Item quantum ad habitationem duo ostendit primo quid fecerit quantum ad primam loci mutationem; secundo
quantum ad alterius inhabitationem, ibi fide moratus.
97

