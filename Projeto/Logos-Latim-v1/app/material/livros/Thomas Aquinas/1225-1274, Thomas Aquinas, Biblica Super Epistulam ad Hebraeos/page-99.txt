Secundum est modus disponendi ipsam, qui commendat sapientiam artificis. Et sic Deus dicitur artifex eius, quia
ordinata est secundum dispositionem et sapientiam Dei. Ps. XLVII, 1: magnus Dominus et laudabilis nimis in
civitate Dei nostri, etc.. Debita enim dispositio operis commendat opificem. Nusquam autem ita relucet divina
sapientia sicut ibi. Et ideo nimis laudabilis dicitur.
Deinde cum dicit fide et ipsa Sara, ostendit quid ibi per fidem uxor eius consecuta est.
Et circa hoc duo facit quia primo ostendit quid consecuta est ipsa; secundo quid consecutum est in filiis, ibi
propter quod et ab uno.
In uxore autem eius Sara duo defectus erant, propter quos omnino videbatur quasi impossibile ipsam posse
concipere. Unde credere illa fuit magnae fidei. Unum erat, quia sterilis. Gen. XI, 30: erat autem Sara sterilis.
Aliud, quia iam propter defectum aetatis non erat naturaliter apta ad generationem.
Gen. XVIII, 11: desierant Sarae fieri muliebria. Item ipsa dicit ibidem: ego iam senui, et Dominus meus vetulus
est. Istos duos defectus tangit apostolus. Primum cum dicit Sara sterilis; secundum cum dicit et praeter tempus
aetatis.
Tamen, his non obstantibus, ipsa accepit virtutem in conceptione seminis fide, scilicet vel sua, vel Abrahae, quia
etsi erat impossibile secundum naturam, quod nonagenaria de centenario conciperet, tamen uterque credidit Deo,
cui nihil est difficile. Unde dicit, quod fidelem credidit esse eum, qui repromiserat.
Sed contra, quantum ad Abraham, et videtur, quod non credidit, quia Gen. XVII, 17, dicitur, quod risit dicens in
corde suo: putasne centenario nascetur filius, et Sara nonagenaria pariet? iterum quantum ad Saram, Gen. XVIII,
12, dicitur, quod risit occulte, dicens: postquam ego consenui et Dominus meus vetulus est, voluptati operam
dabo? respondeo. Dicendum est, quod quantum ad Abraham, risus eius non fuit dubitationis sed admirationis.
Unde, Rom. IV, 20 s., non haesitavit diffidentia, sed confortatus est fide dans gloriam Deo plenissime, sciens
quod quicquid promisit Deus, potens est et facere.
Unde nec reprehenditur risus eius a Deo, qui corda omnium novit.
Sara autem primo dubitavit in prima promissione; sed quando Angelus recurrit ad potentiam Dei, cum dixit:
numquid Deo quicquam est difficile? tunc credidit, et haec fuit quasi secunda promissio. Et ideo dicit, quod
repromisit, quia in promittendo primo non credidit, sed in repromittendo.
Sed sciendum est, quod omnes conceptus miraculosi, qui fuerunt in veteri testamento, fuerunt quasi figura illius
maximi miraculi, quod fuit in Christi incarnatione.
Oportuit enim nativitatem eius ex virgine per aliqua praefigurari, ad praeparandos animos ad credendum. Non
tamen potuit praefigurari ex aequo, quia necessario figura deficit a figurato.
Et ideo Scriptura partum virginis ostendit per partum sterilium, scilicet Sarae, Annae, et elisabeth.
Sed differentia est, quia Sara a Deo miraculose accepit virtutem concipiendi, sed tamen ex humano semine. Et
ideo dicitur hic in conceptione seminis. Beata vero virgo sine semine. Unde in Sara virtus divina praeparavit
materiam ad concipiendum tantum ex semine; sed in beata virgine etiam praeparavit illam purissimam materiam
ex sanguine, et cum hoc fuit ibi virtus spiritus sancti loco seminis. Non enim ex virili semine, sed mystico
spiramine factum est verbum Dei caro.
Deinde cum dicit propter quod et ab uno, ostendit quid consecutum est in filiis ex virtute Dei, scilicet
multiplicatio seminis.
Ubi primo consideranda est radix huius multitudinis, quae fuit una, scilicet Abraham; unde dicit propter quod,
scilicet meritum fidei, ab uno, scilicet Abraham. Is. LI, 2: unum vocavi eum, et benedixi ei, et multiplicavi eum.
Secundo consideranda est conditio eius, quia iam emortuus. Unde dicit et hoc emortuo, quia iam vetulus erat, ut
supra dictum est.
Sed contra, quia mortua Sara multos filios genuit ex alia uxore, sicut patet Gen. XV, 1 ss..
Ergo male dicit emortuo. Respondeo. Dicendum est, quod vetulus bene generat ex iuvencula, non autem ex
vetula. Et sic erat in ipso mortua virtus generandi quantum ad Saram, non tamen ad alias. Vel dicendum est,
quod intelligitur ab uno, scilicet utero Sarae, iam emortuo. Rom. IV, 19: et emortuam vulvam Sarae. Is. LI, 2:
attendite ad Abraham patrem vestrum et ad Saram, quae peperit vos.
Tertio consideranda est differentia inter illos, qui ex Abraham processerunt. Sicut enim non omnes, ut dicitur
Rom. IX, 6 s., qui sunt ex Israel, hi sunt Israelitae, sic nec hi qui sunt ex semine Abrahae omnes sunt filii, sed qui
filii sunt promissionis aestimantur in semine. Ideo eius progenies dividitur in duas, scilicet in bonos et malos.
Boni significantur per stellas, de quibus dicit, quod orti sunt tamquam sidera caeli in multitudinem. Bar. III, 34:
stellae dederunt lumen in custodiis suis, et laetatae sunt. Mali vero significantur per arenam maris contiguam,
quia mali Iudaei de semine Abrahae conformantur gentilitati.
Arena autem fluctibus maris undique concutitur, ita et mali turbinibus mundi. Is. LVII, 20: cor impii quasi mare
fervens.
Iudaei autem non omnino fuerunt arena, sed quasi arena, quia communicabant cum gentibus in malis. Unde
possunt dici terminus maris. Ier. V, 22: posui arenam terminum mari. Item arena sterilis est et infructuosa, ita
etiam peccatores sunt steriles ab omni opere boni fructus. Unde dicit, quod etiam orti sunt sicut arena quae est ad
oram maris innumerabilis. Et est sermo hyperbolicus.

99

