Respondeo. Dicendum est quod aliqui dicunt quod nulli licet abrenunciare iuri accipiendarum decimarum, sed
bene licet dimittere usum accipiendi propter scandalum, et hoc exemplo apostoli, qui sumptus non accipiebat ab
aliquibus.
Et sic dicunt mandatum esse, quod iuri non renuntient. Melius tamen dici potest, quod non est intelligendum
quod eis praeceptum sit sumere, sed pro se habent introductum hoc mandatum, quod accipere possint, et alii
teneantur reddere.
Tertio ostendit a quibus accipiebant, quia a populo, scilicet a fratribus suis secundum legem, quamquam ipsi,
Levitae, exierint de lumbis Abrahae.
Quia enim aliquis posset dicere, quod sicut melchisedech accepit decimas ab Abraham, ita Levitae a filiis eius,
ergo non praefertur illud sacerdotium isti. Ideo hoc excludit, et dicit quod ipsimet Levitae erant de semine
Abrahae, et sic erant inferiores eo cui decimas solverunt, scilicet Abraham.
Deinde cum dicit cuius autem, ostendit quomodo excellentius conveniebat melchisedech accipere decimas, quia
nec ipse erat de genere Abraham; unde generatio eius non annumeratur cum eis, scilicet Levitis.
Item ex mandato legis licebat eis sumere decimas, et sic eorum sacerdotium erat subiectum observantiis legis.
Sed ille non ex mandato cuiuscumque legis, sed per se sumpsit decimas. Ideo sacerdotium eius erat figura
sacerdotii Christi, quod non est subditum legi. Item ipsi accipiebant a populo infimo, scilicet a fratribus, ille
autem a summo, scilicet ab Abraham.
Deinde cum dicit et hunc qui habebat, etc., ostendit excellentiam eius ex parte benedictionis, et est sua ratio talis:
Gen. XIV, 19, dicitur, quod melchisedech benedixit Abrahae; sed maior est qui benedicit, illo cui benedicitur:
ergo, etc.. Et ideo dicit, quod melchisedech ipse benedixit Abraham, qui habebat repromissionem.
Contra infra XI, 39: non acceperunt repromissionem, etc..
Respondeo. Dicendum est, quod non accepit Abraham repromissionem, id est, rem promissam, quia non fuit eam
consecutus, habuit tamen ipsam in fide et spe, et ad ipsum specialiter facta est repromissio.
Deinde cum dicit sine ulla autem contradictione, quod minus est a meliore benedicitur, ponit maiorem suae
rationis.
Sed hic sunt tres obiectiones. Prima est de hoc quod dicit quod minor a maiore benedicitur.
Et ex isto loco pauperes lugdunenses dicunt quod quicumque iustus maior est peccatore, et sic iustus laicus non
benedicitur a malo sacerdote, sed e converso.
Unde volunt, quod omnis iustus est sacerdos, et nullus peccator est sacerdos.
Respondeo. Dicendum est, quod iste error nimis perniciosus est: quia si bonitas ministri requiratur ad
collationem sacramenti, in quo est ipsa salus, sequitur quod nullus sit certus suae salutis, nec sciret se recte
baptizatum, quia non potest scire, si sacerdos sit iustus. Nullus etiam poterit esse minister, quia nemo scit utrum
odio, vel amore dignus sit, Eccle. IX, 1.
Et ideo dicendum est quod aliquis potest aliquid facere dupliciter: aut auctoritate propria, aut auctoritate alterius.
Quando autem auctoritate propria, tunc requiritur quod sit iustus. Sacerdos autem tantum est minister.
Unde non agit nisi in virtute Christi. I Cor. IV, 1: sic nos existimet homo, ut ministros Christi, et dispensatores
ministeriorum Dei. Et ideo non nocet sive bonus, sive malus fuerit; quia Christus est, qui in ipso benedicit, et sic
sine ulla contradictione, qui benedicit, maior est.
Secunda obiectio est, quia cum Christus sit maior omni sacerdote, quomodo potest corpus Christi a sacerdote
consecrari? respondeo. Dicendum est, quod sacerdos benedicit materiam, non autem corpus Christi.
Item non agit auctoritate propria, sed auctoritate Christi, qui, inquantum Deus, maior est corpore suo.
Item tertia obiectio est, quia non videtur verum, quod maior benedicat semper minorem, quia Papa consecratur
ab episcopo, et archiepiscopus a suffraganeo, qui tamen sunt minores.
Respondeo. Dicendum est: nec episcopus consecrat Papam, nec suffraganei archiepiscopum, sed hunc hominem,
ut sit Papa, vel archiepiscopus. Item facit hoc ut minister Dei, qui maior est, quam Papa.
Deinde cum dicit et hic quidem, etc., ostendit praeeminentiam sacerdotii ex parte sacerdotis ex conditione ipsius.
Et facit talem rationem: illud est excellentius, quod non corrumpitur, sed in sacerdotio levitico homines
morientes, id est, per mortem succedentes, accipiunt decimas, sed ibi, id est, in sacerdotio melchisedech,
contestatur, Scriptura, quia vivit, id est, non facit mentionem de morte eius: non quia non mortuus sit, sed quia
significat sacerdotium, quod manet in aeternum. Christus enim resurgens a mortuis, iam non moritur, Rom. VI,
9, et Apoc. I, 18: fui mortuus, et ecce sum vivus, etc..
Consequenter cum dicit et, ut ita dictum sit, etc., respondet cuidam obiectioni.
Posset enim dici: verum est quod melchisedech maior est quam Abraham, qui ei dedit decimas, sed levi maior
est quam melchisedech.
Et ideo dicit apostolus, quod hoc non valet, quia, ut ita dictum sit, per Abraham, id est, mediante Abraham, et
levi decimatus est, ab eo supple, qui decimas accepit, id est, a melchisedech. Et sic adhuc est ipse maior quam
levi.
Sed contra. Si alicuius episcopi pater dat decimas, non tamen propter hoc oportet quod episcopus sit minor illo,
qui decimas recipit.
Ergo nec similiter in proposito.
60

