Tabulae sunt eius sapientia; virga est sacerdotium eius aeternum; vel virga est potestas Christi; manna dulcedo
gratiae, quae datur per sacerdotium Christi, vel per obedientiam mandatorum, sicut homo obedit potestati.
Sed quia nullus habet sic gratiam quin peccet, excepto Christo et matre eius, ideo necesse est habere
propitiatorium.
Sciendum est autem quod Glossa super locum istum multum diffuse ista exponit.
|#2 Lectio 2
Supra descripsit apostolus ea, quae pertinent ad vetus testamentum quantum ad dispositionem tabernaculi, hic
prosequitur de officio ministrorum.
Et primo de his, quae spectant ad sancta; secundo autem de his, quae spectant ad sancta sanctorum, ibi in
secundo autem.
Ad intellectum autem litterae huius, sciendum est quod, sicut supra dictum est, in parte anteriori ipsius
tabernaculi circa medium erat altare thymiamatis vel incensi, quod idem est, et candelabrum. Ex parte vero
meridionali, et ex opposito mensa propositionis.
Sacerdos ergo quolibet die, mane et vespere, intrabat sancta propter duo, scilicet ad parandum lucernas, et
adolendum thymiama, ut lumen et bonus odor iugiter esset in sanctis.
Dicit ergo: his vero, scilicet quae pertinent ad speciem tabernaculi, ita compositis, id est, ordinatis, semper, id
est, quotidie, mane scilicet et sero, intrabant sacerdotes consummantes officia sacrificiorum, non quod in sancta
sacrificarent, quia sacrificabant super altare holocaustorum, quod erat ante fores tabernaculi sub divo, sed
adoletionem thymiamatis et devotionem offerentium, vocat sacrificium.
Deinde cum dicit in secundo autem, ponit officium ministrorum quantum ad sancta sanctorum.
Circa quod sciendum est quod, sicut dicitur Lev. XVI, 2 ss., summus sacerdos in die expiationis (quae fiebat
decima die septimi mensis, scilicet septembris, qui septimus est a martio nostro, qui apud Hebraeos concurrit pro
parte cum Aprili, in quo incipiunt anni, Ex. XII, 2: mensis iste principium vobis mensium, primus erit in
mensibus anni: ipsi enim incipiunt mensem in lunatione, quae semper incipit in martio, nisi impediat
embolismus) offerebat pro se et tota domo sua vitulum, et hircum pro peccato populi, et, istis immolatis,
accipiebat de sanguine ipsorum, et implebat thuribulum prunis altaris holocaustorum, quod erat in atrio ante
fores tabernaculi, et cum omnibus his intrabat in sancta sanctorum, et cum sanguine expiabat tabernaculum,
aspergendo sanguinem contra velum, et post egrediebatur. Et cum eodem sanguine liniebat cornua altaris
thymiamatis: hoc autem semel in anno faciebat.
Unde dicit in secundo autem, scilicet tabernaculo, quod dicitur sancta sanctorum, semel in anno intrabat solus
pontifex.
Glossa dicit quod pluries poterat sine sanguine, sed non cum sanguine, nisi semel. De hoc autem non habetur nisi
tantum quando movenda sunt castra, quia tunc intrabant Aaron et filii eius, et involvebant, et dispensabant onera
Levitarum, sicut patet Num. IV, 5 ss.: semel tamen in anno intrabat summus sacerdos solus cum sanguine,
quando offerebat pro sua et populi ignorantia, id est pro peccatis nostris. Prov. XIV, 22: errant qui operantur
malum. Omnis enim malus ignorat, ut habetur III ethic.. De hoc habetur Lev. XVI, ubi traditur ritus iste.
Mystice vero per primum tabernaculum designatur praesens ecclesia, in qua fideles debent seipsos sacrificare.
Rom. XII, 1: exhibeatis corpora vestra hostiam viventem, sanctam, Deo placentem. Ps. L, 18: sacrificium Deo
spiritus contribulatus. Item debent sacrificare sua in eleemosynis. Infra XIII, 16: talibus enim hostiis promeretur
Deus. Sed in sancta sanctorum, id est, in patriam caelestem intrat solus pontifex, scilicet Christus, in anima et
corpore.
Tamen secundum litteram intentio apostoli est, quod per sancta intelligatur vetus lex; per sancta sanctorum status
novi testamenti et caelum, quia per novam legem intratur in caelum.
Et ideo subdit hoc significante spiritu sancto, ubi exponit quid significatur per hoc, et primo quantum ad vetus
testamentum; secundo quantum ad novum, ibi Christus assistens.
Item in prima parte primo ponit officium ministrorum quantum ad primum; secundo subdit positionis rationem
iuxta quam munera.
Sciendum autem quod in primo intrabant sacerdotes quotidie, sed in secundo quod erat ultra velum, non nisi
pontifex solus semel in anno. Unde quantum ad ministros illos erant ibi duo: unum quod in primo quotidie
intrabant, aliud quod ante secundum erat eis velum. Unde interpositio veli significat quod caelestia erant eis
velata.
Item quod non intrabant, significat quod vetus testamentum non est via intrandi caelum ante adventum Christi.
Dicit ergo: dico quod hoc sic perfectum est, hoc significante spiritu sancto. II pet. I, 21: non humana voluntate
allata est aliquando prophetia, sed spiritu sancto inspirati, locuti sunt sancti Dei homines. Et hoc est contra
haereticos, qui dicunt vetus testamentum non esse a spiritu sancto, sed a Deo malo.
Quid significante? nondum propalatam esse sanctorum viam, adhuc priore tabernaculo, id est, veteri testamento
significato per primum tabernaculum, habente statum. Durante enim veteri testamento, via sanctorum, scilicet
Christus, qui dicit, Io. XIV, 6: ego sum via, nondum venerat; ipse enim est Ostium per quod patet introitus in
sancta sanctorum.
73

