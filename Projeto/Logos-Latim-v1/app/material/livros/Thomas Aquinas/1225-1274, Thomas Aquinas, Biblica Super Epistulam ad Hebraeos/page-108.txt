In vita vero mala tripliciter illata sunt eis, quia quaedam quantum ad corporalem afflictionem, quaedam quantum
ad irrisionem, quaedam quantum ad inclusionem.
Quantum ad primum dicit alii autem, etc., quasi dicat: ita dictum est, quod quidam multa bona receperunt propter
fidem, vel in amotione mali, vel in executione boni temporalis, in quibus figuratur vetus testamentum, quod
conferebat bona temporalia.
Sed alii multa propter fidem passi sunt, quorum quidam distenti sunt in eculeis: sicut dicitur I Mach. II, 1, et II
Mach. VI, 10 de pueris suspensis ad cervices matrum, et VII, 1 de septem fratribus.
In istis sanctis primo figurabatur novum testamentum. Unde dicit non suscipientes redemptionem, id est,
liberationem. Qui enim subiicitur poenae, est quodammodo servus poenae. Et ideo liberari a poena, dicitur
redemptio. Ps. Lxxvii, 42: die qua redemit eos de manu tribulantis.
Sed quare non fuerunt liberati, ostendit, quia hoc non fuit propter hoc quin Deus haberet providentiam de ipsis,
sed ut invenirent vitam aeternam, quae melior est, quam liberatio in quacumque poena praesenti, vel
quaecumque resurrectio vitae praesentis, et ideo dicit ut meliorem invenirent resurrectionem.
Iob XIX, 25: in novissimo die de terra surrecturus sum. Is. XXVI, 19: vivent mortui tui, interfecti mei resurgent.
Vel dicit meliorem, quia ex hoc ipso, quod maiora pro Christo passi sunt, maius praemium recipient. Sicut enim
dicitur I Cor. XV, 41: stella differt a stella in claritate, sic erit resurrectio mortuorum. Qui enim fuerunt maiores
in merito, maiores erunt in praemio.
Et ideo apostoli praeferuntur martyribus, martyres vero omnibus aliis. Maiores enim merito, maiores sunt
praemio. Praecipua vero sunt merita martyrum. Io. XV, 13: maiorem hac dilectionem nemo habet, etc.. Nec
tamen quilibet martyr maior est quolibet confessore, sed aliquis martyr potest esse maior aliquo confessore; et e
converso, aliquis confessor aliquo martyre, licet non universaliter.
Potest enim comparari unus alteri, vel quantum ad genus operis, vel quantum ad gradus charitatis. Nullus autem
actus quantum est de se, est ita meritorius, sicut quo quis moritur propter Christum, quia dat illud quod habet
charius, scilicet vitam propriam. Matth. V, 10: beati qui persecutionem patiuntur propter iustitiam. Si vero
consideretur radix omnis meriti, quae est charitas, I Cor. XIII, 2, sic opus procedens ex maiori charitate, est
magis meritorium. Et sic potest unus simplex confessor esse maioris meriti apud Deum.
Apostolus autem loquitur in genere operis, dicens ut scilicet meliorem, id est maiorem et clariorem, invenirent
resurrectionem. Unde ly meliorem importat comparationem status praesentis vitae ad futuram resurrectionem,
vel comparationem claritatis resurrectionis unius resurgentis ad claritatem alterius.
Deinde cum dicit alii ludibria, ponit mala illis illata in vita quantum ad irrisionem factam in verbis, dicens, quod
alii experti sunt ludibria, sicut patet de Samson, de tobia et iob, et Isaia. Is. L, 6: faciem meam non averti ab
increpantibus et conspuentibus in me. Ieremias etiam dicit XX, 8: factus est mihi sermo Domini in opprobrium et
derisum.
Quantum vero ad facta dicit, quod experti sunt verbera. Sicut patet de michaea, de quo III Reg. Ult. Dicitur quod
percussit eum Sedecias in maxillam. In quibus omnibus praesignabantur passiones novi testamenti. I Cor. IV, 9:
spectaculum facti sumus mundo, et Angelis, et hominibus.
Deinde cum dicit insuper et vincula, ponit mala sanctis illata quantum ad inclusionem. Unde dicit insuper et
vincula, sicut ieremias, de quo Ier. XX, 2 dicitur quod positus fuit in nervo. Nec solum vincula, sed etiam
carceres, sicut Ier. XXXVII, 14 et XXXVIII, 6 et michaeas, III Reg. Ult..
Consequenter ostendit mala illata quantum ad mortem cum dicit lapidati sunt.
Quod quidem genus mortis tunc erat commune apud omnes Iudaeos. Matth. XXIII, 37: ierusalem, ierusalem,
quae occidis prophetas, et lapidas eos qui ad te missi sunt. Sic lapidatus est Naboth, III Reg. XXI, 13, et
ieremias, de quo legitur, quod Iudaei lapidaverunt eum in Aegypto lapidibus quos absconderat sub muro latericio
domus ipsius Pharaonis. Et licet epiphanius dicat quod fuit tractus, tamen communiter ponitur quod fuit
lapidatus. Zacharias etiam filius ioiadae fuit lapidatus, ut legitur II par. XXIV, 21.
Secundum genus mortis inconsuetum et crudele ponit cum dicit secti sunt. Hoc dicit propter Isaiam, quem
Manasses fecit secari serra lignea. Et loquitur pluraliter, licet non fuerit nisi unus, secundum consuetudinem
Scripturae, propter causam supradictam.
Tertium genus cum dicit tentati sunt, ut scilicet consentirent. Quod dicit propter matathiam et filios eius I Mach.
II, 15, et propter eleazarum II Mach. VI, 43, et propter historiam de septem fratribus II Mach. VII.
Et tandem occiderunt eos Thren. IV, 9: melius fuit occisis gladio, quam interfectis fame.
Specialiter tamen urias fuit occisus a David II Reg. XI, 15 et iosias IV Reg. XXIII, 29.
Deinde cum dicit circuierunt in melotis, ponit mala voluntarie assumpta. Et ista ad tria reducuntur, scilicet ad
exteriorem cultum, ad personae statum, ibi egentes, et ad habitationis locum, ibi in solitudinibus.
Quantum ergo ad cultum dicit circuierunt in melotis, et in pellibus caprinis.
Melota est vestis facta de pilis camelorum, ut quidam dicunt; vel melius, quod taxus habet pellem hirsutam, de
qua fit vestis, quae dicitur melota. Pellis caprina cum hoc quod est hirsuta, est etiam vilis. Et haec dicuntur de
elia IV Reg. I, 8, quod erat vir pilosus, et zona pellicea accinctus renibus.
Et de talibus vestibus dicit Augustinus in Lib. De sermone Domini, quod potest esse in tali veste intentio mala, si
quis utatur ad vanam gloriam, bona autem, si ad contemptum mundi, et macerationem carnis. Praecipue autem,
108

