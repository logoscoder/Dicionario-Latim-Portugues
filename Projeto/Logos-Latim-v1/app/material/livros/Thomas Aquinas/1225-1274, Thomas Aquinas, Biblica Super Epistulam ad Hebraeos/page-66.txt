Dicitur autem minister sanctorum, id est, sanctarum aedium, scilicet sanctuariorum. Ministri enim antiqui
accipiebant ministerium, ut custodirent sacra, et servirent tabernaculo.
Hoc autem excellentius habet Christus, qui est minister, non quidem inquantum Deus, quia sic est auctor, sed
inquantum homo.
Lc. XII, 37: transiens ministrabit illis. Humanitas enim Christi est sicut organum divinitatis.
Est ergo minister sanctorum, quia ministrat sacramenta gratiae in praesenti, et gloriae in futuro.
Item est minister tabernaculi veri, quod est, vel eius ecclesia militans. Ps.: quam dilecta tabernacula tua, Domine
virtutum.
Vel triumphans. Is. XXXIII, 20: tabernaculum, quod nequaquam transferri poterit.
Ps. XIV, 1: Domine, quis habitabit in tabernaculo tuo, etc.. Homo autem Christus minister est, quia omnia bona
gloriae per ipsum dispensantur.
Dicit autem veri, propter duo. Primo propter differentiam ad vetus, quod erat figurale istius. I Cor. X, 11: omnia
in figura illis contingebant. Istud autem est veritas istius.
Est ergo verum, id est, veritatem continens respectu figurae. Secundo quia illud factum est per hominem: istud
autem, scilicet vel gratiae, vel gloriae est a solo Deo. Ps. Lxxxiii, 12: gratiam et gloriam dabit Dominus.
Rom. VI, 23: gratia Dei, vita aeterna.
Et ideo dicit quod fixit Deus, et non homo. II Cor. V, 1: scimus quoniam si terrestris domus nostra huius
habitationis dissolvatur, quia ex Deo habemus domum non manufactam aeternam in caelis.
Deinde cum dicit omnis enim pontifex, etc., explicat in speciali.
Et circa hoc facit tria.
Primo enim ostendit Christum esse ministrum aliquorum sanctorum; secundo quod non veteris legis, ibi si ergo
esset; tertio quod aliquorum maiorum, ibi nunc autem melius.
Facit autem primo talem rationem: omnis pontifex ad hoc constituitur, ut offerat munera et hostias, et secundum
hoc dicitur minister sanctorum. Christus autem est pontifex, ut supra probatum est.
Ergo necesse est ipsum habere aliqua, quae offerat. Supra V, 1: omnis pontifex ex hominibus assumptus, etc..
Hostia est de animalibus, munera de quocumque alio. Lev. XXI, 6: incensum et panes Dei sui offerunt. Quia
vero necesse fuit Christum habere quod offerret, ipse seipsum obtulit.
Fuit autem talis oblatio munda, quia caro eius nullam maculam peccati habuit. Ex. XII, 5: erit agnus sine macula,
masculus, anniculus.
Item fuit congrua, quia congruum est, quod homo pro homine satisfaciat. Infra IX, 14: obtulit semetipsum
immaculatum Deo.
Item apta ad immolandum, quia caro eius mortalis erat. Rom. VIII, 3: mittens Deus filium suum in similitudinem
carnis peccati.
Item est idem ei cui offertur. Io. X, 30: ego et pater unum sumus. Item unit Deo illos pro quibus offertur. Io.
XVII, 21: ut omnes unum sint, sicut tu, pater, in me, et ego in te, ut et ipsi in nobis unum sint.
Deinde cum dicit si ergo esset, ostendit quod Christus non est minister legalium.
Et circa hoc facit tria quia primo inducit quamdam consequentiam; secundo ostendit ipsam rationem, ibi cum
essent; tertio probat eam per auctoritatem, ibi sicut responsum est Moysi.
Consequentia vero talis est: ergo si esset super terram, hoc est antecedens, nec esset sacerdos, et hoc est
consequens.
Unde consequentia est una conditionalis. Et legitur multis modis.
Primo sic, et est secundum Glossam, nec ponitur hic nominativus; et ideo sic intelligitur: si enim illud quod
offertur esset super terram, etc.; quod dupliciter intelligitur. Uno modo, ut sit sensus: si illud quod offertur esset
aliquod terrenum, Christus non esset sacerdos, quasi dicat: nulla necessitas esset sacerdotii eius, quia multi
essent qui talia offerrent.
Sed numquid caro Christi terrena non erat? respondeo. Dicendum est quod materialiter est terrena. Iob IX, 24:
terra data est in manus impii. Sed dicitur non esse terrena: primo ratione unionis, Io. III, 31: qui de caelo venit,
super omnes est, id est, filius Dei qui illam sibi univit. Item ratione virtutis activae, scilicet spiritus sancti, qui
eam formavit. Item ratione fructus; quia oblatio eius non ordinatur ad consequendum aliquid terrenum, sed
caeleste. Io. VIII, 23: vos de mundo hoc estis, ego non sum de hoc mundo.
Haec est prima expositio et melior.
Secunda talis est etsi, id est, quamvis illud quod offertur, esset super terram, quia necessarium est aliquid offerri,
non esset sacerdos, seu alius idoneus: quia nullus posset idoneus inveniri ad offerendum istud.
Tres sunt aliae lecturae, in quibus subintelligitur offerens: et primo in generali, ut sensus sit: si esset aliquis
sacerdos terrenus, qui posset offerre pro caelestibus, Christus non esset sacerdos. Alia est de Christo specialiter,
sic: si Christus esset sacerdos terrenus, non competeret ei ius sacerdotii, cum essent qui secundum legem
offerrent munera.
Aliter sic: si Christus adhuc esset super terram, ita scilicet quod nondum ascendisset, non esset sacerdos, quia
non complevisset sacerdotium suum.

66

