omnes sunt administratores vel administratorii, inquantum superiores exequuntur Dei voluntatem circa medios,
medii circa infimos, infimi circa nos.
Sed si dicantur administratorii qui exequuntur, alii autem qui immediate accipiunt a Deo assistentes, sic quidam
ministrant, quidam assistunt et tradunt aliis.
Assistentes igitur sunt qui immediate accipiunt illuminationes divinas ab ipso Deo; unde et nominibus relatis ad
Deum nuncupantur, sicut seraphim, id est, amantes Deum, cherubim cognoscentes, throni portantes. Ministrantes
non sunt qui ab istis accipiunt, et aliis tradunt.
Sed contra hoc esse videtur illud quod dicit Gregorius, quod assistere dicuntur, qui intima Dei contemplatione
fruuntur. Cum ergo omnes Angeli videant Deum per essentiam, secundum illud Matth. XVIII, 18: Angeli eorum
semper vident faciem patris mei; ergo videtur quod omnes sint assistentes.
Respondeo. Dicendum quod quidam de primis studentibus in libris Dionysii, volens salvare et dictum apostoli et
dictum Gregorii, dixit quod Angeli inferiores non vident Deum per essentiam, cum non sint assistentes.
Et iste fuit ioannes Scotus, qui primo commentatus est in libros Dionysii.
Sed haec opinio haeretica est, quia cum beatitudo perficiatur in visione Dei, sequeretur quod Angeli inferiores
non videntes Deum per essentiam, non essent beati. Est etiam dictum Domini dicentis, Matth. XVIII, 10: Angeli
eorum, etc..
Et ideo dicendum quod omnes vident Deum per essentiam, non tamen omnes assistunt.
Ad cuius evidentiam sciendum est, quod sicut Deus cognoscendo essentiam suam, etiam seipsum cognoscit, et
omnia alia a se, ita et Angeli videntes Dei essentiam, et ipsum cognoscunt, et res omnes in ipso; in qua quidem
visione, ideo solum sunt beati, quia Deum vident, non ideo quia res in ipso cognoscunt.
Unde Augustinus in libro confessionum: beatus qui te videt, etiam si illa non videat. Qui autem te et illa
cognoscit, non propter illa beatior, sed propter te solum beatus. Visio autem qua Deum vident per essentiam, est
omnibus beatis communis.
In visione autem qua res cognoscunt in Deo, unus Angelorum praeeminet aliis; nam superiores, utpote altioris
naturae et intellectus, plura vident in Deo, quam medii; et medii quam infimi. Unde isti vident omnia quae ad
eorum officium pertinent, et quae sunt exequenda per alios, quae non ita perfecte vident inferiores, et ideo aliis
exequenda tradunt, et propter hoc isti solum assistunt, et tamen omnes vident Deum, et in huius signum dicit
Dionysius, quod quibusdam Angelis quaerentibus ipse Deus immediate respondet, sicut Is.: quis est iste qui venit
de edom? et respondet ipse: ego qui loquor iustitiam. Quibusdam vero respondet per Angelos, sicut illud Ps.
XXIII, 8: quis est iste rex gloriae? respondent Angeli, et non Deus, et dicunt: Dominus virtutum ipse est rex
gloriae. Sic ergo patet Angelorum officium.
Sed contra hoc est, quia hic tangitur executio officii cum dicit in ministerium missi; ergo videtur per hoc quod
omnes exequantur.
Ps. XXXIII, 8: immittit Angelus Domini in circuitu eius, etc.. Is. VI, 6: volavit ad me unus de seraphim, qui sunt
in supremo ordine. Ergo si illi mittuntur, multo fortius alii.
Sed contra hoc est Dionysius, qui dicit quod accepit ab apostolo, quod soli inferiores mittuntur, et non
superiores.
Respondeo. Quidam dicunt quod superiores mittuntur et exeunt aliquando aliquibus causis subortis ad exteriora.
Sed videtur mihi quod superiores quatuor, scilicet seraphim, cherubim, throni, et dominationes numquam
mittuntur, sed inferiores mittuntur, quod patet ex eorum nominibus. Virtutes enim mittuntur ad mirabilia
facienda; potestates ad arcendum potestates aereas; principatus ad gubernandum communitatem vel regnum, et
sic de aliis. Dominationes autem dicuntur, quia ordinant omnia haec inferiora; alii autem tres ordines accipiunt
nomina ex operatione, quam immediate exercent circa Deum, et illam dispensant in alios.
Quod ergo dicit, missi, dicendum est quod duplex est missio: una quae motum localem importat, et sic mittuntur
solum inferiores.
Alia est missio, quae fit per applicationem et directionem novi effectus in creatura, et sic mittuntur filius et
spiritus sanctus; et hoc modo mittuntur superiores, quia virtus eorum immittitur in inferiores immittenda aliis.
Et quod dicit volavit, etc., dicendum quod inferiores utuntur nominibus illorum quorum virtute et auctoritate
agunt, et eis attribuunt operationes suas. Et quia ille inferior officium suum exequebatur in virtute seraphim, ideo
vocatus est nomine seraphim, non quod esset natura seraphim.
Deinde subiungit fructum officii, cum dicit qui haereditatem capiunt salutis.
Et licet omnes sint vocati, non tamen omnes capiunt haereditatem. Qui ergo capiunt, illi percipiunt fructum
missionis. Ier. LI, 9: curavimus Babylonem, et non est sanata.
Vel rursus cum dicit propter eos qui haereditatem, etc., ponitur executionis fructus, qui est, ut homines
haereditatem capiant salutis.
Propter hoc enim est totus ordo actionis circa nos, ut compleatur numerus electorum.
Ps. Xc, 11: Angelis suis Deus mandavit de te, etc.. Et dicit propter eos, non propter omnes, quia licet omnes sint
vocati, pauci tamen sunt electi, ut dicitur Matth. Cap. XXIV.
Et dicit haereditatem, quia ad ipsam soli filii perveniunt; quod si filii, et haeredes. Dicit vero capiunt, quia
oportet quod labore, et studio, et sollicitudine acquirant regnum Dei. Matth. XI, 12: regnum caelorum vim
18

