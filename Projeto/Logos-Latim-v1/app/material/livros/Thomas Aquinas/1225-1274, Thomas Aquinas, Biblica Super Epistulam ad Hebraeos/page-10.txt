Sed tunc oritur quaestio quomodo apostolus hoc intelligit, utrum secundum divinam naturam, vel humanam, quia
secundum divinam non videtur verum, quia secundum illam genitus est, non factus; secundum vero humanam
non est melior Angelis, ut infra, II cap.: eum autem, qui modico quam Angeli, etc..
Sed dicendum est, quod Christus secundum humanam naturam duo habuit in vita ista, scilicet infirmitatem
carnis, et sic fuit minoratus ab Angelis. Infra II cap.: eum qui modico, etc.. Item, habuit gratiae plenitudinem, et
sic etiam in humanitate maior fuit Angelis in gratia et gloria. Io. I, 14: vidimus eum quasi unigenitum a patre,
plenum gratiae et veritatis.
Sed hic non est intellectus. Apostolus enim non intelligit, quod melior fuerit quantum ad gratiam, sed propter
unionem humanae naturae ad divinam: et sic dicitur factus, inquantum per illius unionis factionem pervenit ad
hoc quod esset melior Angelis, et diceretur et esset filius Dei.
Et ideo subdit quanto differentius prae illis nomen haereditavit.
Et quantum ad hoc nomen, ostendit differentiam quantum ad tria, scilicet quantum ad nominis significationem,
quia proprium nomen Angelorum est quod dicuntur Angeli, quod est nomen ministri. Angelus enim idem est
quod nuntius. Nomen autem proprium Christi est, quod dicitur filius Dei. Et hoc nomen est valde differentius ab
illo, quia quantamcumque differentiam ponis, adhuc est maiorem dare, cum distent in infinitum. Prov. XXX, 4:
quod nomen eius? et quod nomen filii eius, si nosti? est enim nomen filii eius sicut et patris incomprehensibile.
Phil. II, 9: et dedit illi nomen, quod est super omne nomen.
Sed forte dices, quod etiam Angeli dicuntur filii Dei. Iob I, 6 et II, 1: cum assisterent filii Dei coram Domino,
etc.. Dicendum est, quod si dicuntur filii Dei, hoc non est essentialiter et per naturam, sed per quamdam
participationem. Ipse autem est essentialiter filius Dei, et ideo habet nomen differentius prae illis: et hoc est
secundum, quia differunt quantum ad modum. Ps. Lxxxviii, 7: quis est similis Deo in filiis Dei? quasi dicat:
nullus per naturam.
Quantum ad tertium dicit, quod illud nomen haereditavit. Haereditas enim consequitur originem. Unde Christus,
quod filius sit, habet ex origine, et per naturam; Angeli autem ex dono gratiae. Matth. XXI, 38: hic est haeres.
Unde ipse nomen haereditavit, non autem Angeli, et haec est tertia differentia.
Deinde cum dicit cui enim dixit aliquando Angelorum, probat quod dixit; et primo agit de nomine secundum
quod convenit Christo secundum divinitatem; secundo secundum humanitatem, ibi et rursum, ego ero, etc..
Quantum ad primum inducit auctoritatem Ps. II, 7: Dominus dixit ad me, etc..
Et hoc est cui enim Angelorum, etc., quasi dicat: nulli Angelorum dicta sunt haec verba, sed tantum Christo.
Ubi tria possunt notari. Primo modus originis in verbo dixit; secundo singularitas filiationis, ibi filius meus es tu;
tertio eius auctoritas, ibi ego hodie.
Modus iste non est carnalis, sed spiritualis et intellectualis. Deus enim spiritus est, io. IV, 24, et ideo non generat
carnaliter, sed spiritualiter et intellectualiter. Intellectus autem dicendo, generat verbum, quod est conceptus eius,
et ideo signanter dixit, quod Dominus dixit ad me, id est, pater dixit filio.
Dicere ergo intellectus patris, nihil aliud est, quam in corde verbum concipere. Ps. XLIV, 2: eructavit cor meum
verbum bonum.
Iob XXXIII, 14: semel loquitur, et secundo idipsum non repetit. Eccli. XXIV, 5: ego ex ore altissimi prodii.
Sed quantum ad secundum, generatio ista est singularis, quia dicit filius meus es tu, quasi dicat: etsi multi alii
filii dicuntur, tamen esse filium naturalem est sibi proprium; alii autem dicuntur filii Dei, quia sunt participes
verbi Dei. Io. X, 35 illos dixit deos ad quos sermo Dei factus est; sed Christus est ipsum verbum. Matth. XVII, 5:
hic est filius meus dilectus.
Sed quantum ad tertium, ista generatio non est temporalis, sed aeterna, quia hodie genui te. Differt autem tempus
ab aeternitate, quia tempus variatur sicut motus, cuius mensura est in variatione et successione. Et ideo
nominatur per successionem praeteriti et futuri.
Aeternitas autem est mensura rei immobilis, et ideo non est ibi variatio per successionem, sed semper est
praesens; et ideo notatur per adverbium praesentis temporis, scilicet hodie, id est, in aeternitate. Verum quia illud
quod fit, quia nondum est, incompletum per consequens est; quod autem factum est, completum est, et ita
perfectum; ideo non dicit genero te sed genui, quia perfectus est.
Sed tamen ne putetur esse generatio eius tota in praeteritione, et per consequens in defectione, addit, hodie.
Et coniungit praesenti praeteritum, scilicet hodie et genui, ut scias ipsam generationem semper esse, et perfectam
esse, et sic in hodie permanentia, in genui vero perfectio designatur.
Ut sit sensus: perfectus es, fili, et tamen generatio tua aeterna est, et semper a me generaris: sicut lumen in aere
perfectum est, et tamen semper procedit a sole. Mich. V, 2: egressus eius a principio a diebus aeternitatis.
Ps. Cix, 3: ex utero ante Luciferum genui te.
Posset etiam hoc exponi de generatione temporali, ut dicat hodie, id est in tempore, genui te.
Consequenter cum dicit et rursum: ego ero illi in patrem, etc., propositum ostendit, secundum quod convenit
Christo secundum humanitatem, et hoc per aliam auctoritatem.
Secundum Glossam istud dicitur in Isaia ego ero illi in patrem, sed tamen non invenitur aliquid huic simile in
Isaia nisi illud: et filius datus est nobis. Sed II reg. VII, 14 et I par. XXII, 10 habentur ista eadem verba Domini
dicentis ad David de Salomone, per quem figurabatur Christus.
10

