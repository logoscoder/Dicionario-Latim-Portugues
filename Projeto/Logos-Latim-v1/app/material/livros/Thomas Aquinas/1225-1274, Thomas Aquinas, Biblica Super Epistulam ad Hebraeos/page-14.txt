Convenit etiam ista unctio christianis. Sunt enim reges et sacerdotes. I Petr. II, 9: vos estis genus electum, regale
sacerdotium. Apoc. V, 10: fecisti nos Deo nostro regnum et sacerdotes. Item habet spiritum sanctum, qui est
prophetiae spiritus. Ioel II, 28: effundam de spiritu meo super omnem carnem, etc.. Et ideo omnes uncti sunt,
invisibili unctione.
II Cor. I, 21: qui autem confirmat nos vobiscum in Christo, et qui unxit nos Deus, et qui signavit nos, et dedit,
etc.. I Io. II, 20: vos unctionem habetis a sancto, et nostis omnia.
Sed quae comparatio est inter Christum unctum, et christianos unctos? ista, scilicet quia ipse habet eam
principaliter et primo, nos autem et alii ab ipso effusam. Ps. Cxxvii: sicut unguentum in capite, etc.. Et dicit prae
participibus tuis. Io. I, 16: de plenitudine eius omnes accepimus.
Unde alii dicuntur sancti, ipse vero sanctus sanctorum. Ipse enim est radix omnis sanctitatis.
Dicit autem oleo laetitiae, vel exultationis, quia ex ista unctione procedit spiritualis laetitia.
Rom. XIV, 17: non est regnum Dei esca et potus, sed iustitia et pax et gaudium in spiritu sancto. Gal. V, 22:
fructus autem spiritus est charitas, pax, gaudium. Ps. Ciii, 15: ut exhilaret faciem in oleo. Is. Lxi, 3: oleum gaudii
pro luctu, etc..
Illud autem, quod bis dicit Deus, Deus, dupliciter exponitur. Uno modo, quod repetatur nominativus casus, ut sit
sensus: unxit te Deus per seipsum Deum, nos autem per te, mediatorem Dei et hominum, hominem Christum. II
Pet. I, 4: per quem magna et pretiosa nobis promissa donavit. Alio modo, quia, secundum Augustinum in Glossa,
alterum est nominativi casus, alterum vocativi, ut sit sensus: o Christe, qui es Deus filius, Deus pater unxit te,
etc.. Et quod debeat sic exponi magis patet in Graeco.
Sed cum Christus non sit unctus secundum quod Deus, quia sic non convenit sibi recipere spiritum sanctum, sed
magis aliis dare, secunda expositio non videtur esse vera.
Respondeo. Dicendum est, quod idem est in persona et Deus et homo, tamen unctus est inquantum homo. Et cum
dicitur: o Deus, etc., et ungens est Deus et homo, et unctus similiter est Deus et homo, et unum cum ipso in
persona.
|#5 Lectio 5
Supra praemiserat apostolus quatuor, in quibus Christus excellit Angelos, et probavit duo illorum, scilicet et
quod excedit eos, quia est filius, et quia est haeres, nunc probat tertium, scilicet quod excedit eos in virtute
operationis, quia per eum pater fecit et saecula.
Hoc autem probat apostolus ex auctoritate eiusdem prophetiae, et circa hoc duo facit.
Primo ostendit virtutem operationis inquantum creator; secundo quantum ad differentiam creatoris ad creaturam,
ibi ipsi peribunt.
Circa primum duo facit, quia primo ponit creationem terrae; secundo caelorum, ibi et opera manuum.
Sciendum est autem circa primum, quod hoc potest dupliciter legi: uno modo, ut sit sermo prophetae directus ad
patrem, ut sit sensus tu, Domine, scilicet Deus pater, fundasti terram in principio, id est in filio tuo, qui est
principium. Io. VIII, 25: ego principium, qui et loquor vobis. Et hoc tantum valet ac si dixisset: tu fundasti
terram per filium: Ps. Ciii, 24: omnia in sapientia fecisti. Filius autem est sapientia genita, unde supra dixit eum
splendorem gloriae. Et hoc quod dicit hic, respondet huic quod supra dixit per quem fecit et saecula.
Alio modo, quod sit sermo directus ad filium, sic: et tu, Domine, scilicet fili, fundasti terram in principio, scilicet
temporis, ut excludat opinionem ponentium aeternitatem mundi; vel in principio, scilicet productionis rerum, ut
excludat opinionem dicentium, corporalia non fuisse creata cum spiritualibus, sed post. Gen. I, 1: in principio
creavit Deus caelum et terram. Eccli. XVIII, 1: qui vivit in aeternum, creavit omnia simul.
Sciendum est autem, quod tripliciter potest distingui terra a caelo.
Uno modo et ad litteram quod per terram intelligatur elementum terrae, per caelum autem superiora corpora; ut
sicut Moyses non facit mentionem de aere, quia est cum aqua, ita hic intelligit per caelum, ipsum caelum et alia
duo elementa, scilicet aerem et ignem, quae magis accedunt ad naturam caeli, quod patet ex loco ipsorum. Sic
etiam accipit Moyses.
Et dicit fundasti, ut ostendat tria ad terram pertinere, primo quidem terrae quietem; omnia enim alia participant
motum, sola autem terra secundum totalitatem suam immobilis perseverat, ut sit sensus fundasti, id est, firmasti.
Ps. Ciii, 5: qui fundavit terram super stabilitatem suam. Secundo, ut ostendat terrae perpetuitatem, nam
fundamentum aedificii inter alias eius partes stabilius est. Terra autem in aeternum stat, Eccle. I, 4. Et secundum
hoc dicit fundasti terram, id est, perpetuo solidasti.
Tertio, ut ostendat terrae ordinem, quia sicut fundamentum, quod est prima pars aedificii, est in imo, ita terra
inter omnia elementa tenet locum imum. Is. XLVIII, 13: manus mea fundavit terram. Ps.: aridam fundaverunt
manus eius.
Non autem dicit fecisti caelos, sed opera manuum tuarum sunt caeli, quia illud quod aliquis facit manibus, magis
diligenter videtur facere. Et ideo sic loquitur ad designandum nobilitatem et pulchritudinem ipsorum.
Is. XLVIII, 13: dextera mea mensa est caelos.

14

