Et ideo melchisedech secundum omnia ista assimilatus est illi, qui est filius Dei, et hoc inquantum manet
sacerdos in perpetuum, quod potest dupliciter exponi. Uno modo, quia non fit mentio de fine sacerdotii eius, nec
successore ipsius. Os. XII, 10: in manibus prophetarum assimilatus sum. Item est sacerdos in perpetuum, quia
figuratum eius, scilicet sacerdotium Christi, in perpetuum est. Unde et in Scriptura pluries repetitur, ritu
perpetuo.
Ex. XXVII, 21: cultus perpetuus erit. Lev. XXIV, 3: cultu, rituque perpetuo, quia illud quod figurabatur per
istud, perpetuum erat.
Per hoc enim apostolus continuat sequentia ad praecedentia.
|#2 Lectio 2
Supra ostendit apostolus quomodo melchisedech assimilatus est filio Dei, hic ostendit praeeminentiam sacerdotii
melchisedech ad sacerdotium leviticum.
Et circa hoc facit duo.
Primo enim excitat attentionem; secundo ostendit propositum, ibi et quidem de filiis.
Excitat autem ipsos, quia grandia et maxima dicturus erat. Prov. VIII, 6: audite me, quia de rebus magnis
locutura sum.
Et ideo dicit intuemini, id est diligenter considerate, quantus, id est, quam magnae dignitatis sit hic cui Abraham
patriarcha decimas solvit, et hoc de praecipuis. Mal. I, 14: maledictus dolosus, qui habet in grege suo masculum:
et votum faciens, immolat Domino debile.
Dicitur autem Abraham patriarcha, id est, princeps patrum, non quia non habuerit patrem, sed quia sibi facta est
promissio de paternitate gentium. Gen. XVII, 4: eris pater multarum gentium. Eccli. XLIV, 20: Abraham magnus
pater multitudinis gentium. Rom. IV, 17: patrem multarum gentium posui te ante Deum cui credidisti.
Deinde cum dicit et quidem de filiis, ostendit praeeminentiam sacerdotii melchisedech ad leviticum.
Et circa hoc facit duo.
Primo enim ostendit propositum; secundo ex hoc concludit intentum, scilicet quod sacerdotium Christi praefertur
sacerdotio levitico, ibi si ergo consummatio.
Iterum prima in duas quia primo ostendit propositum; secundo removet quamdam responsionem, ibi et ut ita
dictum.
Prima iterum in duas.
Primo ostendit praeeminentiam quantum ad id, in quo ipse usus est sacerdotio suo; secundo quantum ad
conditionem sacerdotii, ibi et hic quidem decimas.
Ad sacerdotem vero duo pertinent, ut dictum est supra, scilicet accipere, et benedicere.
Duo ergo facit quia primo ostendit excellentiam quantum ad acceptionem decimarum; secundo quantum ad
benedictionem, ibi et hunc qui habebat.
Circa primum adhuc duo facit quia primo ostendit de quibus competit accipere decimas; secundo quomodo hoc
excellentius faciebat melchisedech, ibi cuius autem generatio.
Dicit ergo et quidem accipientes sacerdotium de filiis levi. In hoc ostendit quibus competit accipere decimas,
quia sacerdotibus.
Sciendum est autem, quod illi de tribu levi erant deputati divino cultui. Inter ipsos autem soli illi de stirpe Aaron
erant sacerdotes. Ex. XXVIII, 1: applica Aaron, etc..
Et isti quia per Aaron erant de tribu levi, sumebant decimas.
Sed contra. Ergo secundum hoc soli sacerdotes accipiebant decimas, quod est contra illud Num. XVIII, 21: filiis
levi dedi omnes decimas Israelis, etc..
Respondeo. Dicendum est, quod Levitae non accipiebant eas, nisi quia ministrabant sacerdotibus. Et ita non
propter se, sed propter sacerdotes dabantur eis. Item, Levitae accipiebant decimas decimatas, sic Num. XVIII,
26. Et ita soli sacerdotes accipiebant, et non solvebant.
Secundo ostendit quo iure accipiebant, quia ex mandato legis. Unde dicit mandatum habent decimas sumere.
Contra. Si hoc est mandatum legis, cum servare mandata legis modo sit peccatum, videtur illicitum modo dare,
vel accipere decimas.
Respondeo. Dicendum est, quod in lege fuerunt quaedam pure caeremonialia, sicut circumcisio, immolare
agnum, et huiusmodi. Et ista quia erant figurativa tantum, non licet modo servare. Erant enim figura futuri. Unde
qui modo servaret significaret Christum adhuc futurum. Quaedam vero erant pure moralia, et ista modo servanda
sunt, et de talibus fuit datio decimarum, sicut supra dictum est.
Unde decimatio et in lege data est, et in novo testamento. Matth. X, 10: dignus est operarius cibo suo. Lc. X, 7:
dignus est operarius mercede sua. Sed determinatio talis portionis modo est ab ecclesia, sicut et in veteri
testamento fuit ex lege.
Alia vero fuerunt partim caeremonialia, et partim moralia, sicut iudicialia: et ista quantum ad id quod
caeremonialia sunt, non licet servare; sed quantum ad morale, debent, tamen non est necesse in propria forma
servari.
Alia obiectio: quia si esset mandatum, et adhuc est, ergo peccat qui non accipit, et peccant ubi non accipiuntur.
59

