Sed dicit non inquireretur locus. Sicut enim corpus numquam perfecte quiescit, sed semper movetur, quousque
pertingat ad locum suum, sic quamdiu habetur aliquid imperfecte, non quiescit desiderium, sed semper tendit
ultra, usque dum veniet ad perfectum.
Inquirebatur ergo locus istius ab homine qui desiderabat; sed magis a Deo, qui propter nostrae salutis desiderium
dicitur inquirere.
Deinde cum dicit vituperans enim, etc., probat veritatem consequentis, scilicet quod inquiritur locus testamenti,
et hoc per auctoritatem Ier. XXXI, 31: ecce venient dies, etc..
Et circa hoc facit duo.
Primo enim praemittit auctoritatem; secundo arguit ex ipsa, ibi dicendo autem novum.
Prima in duas.
Primo enim praemittit prophetiam de novi testamenti datione; secundo describit ipsum, ibi non secundum
testamentum, etc..
Iterum prima in tres.
Primo enim ostendit temporis dationis opportunitatem; secundo novi testamenti perfectionem, ibi consummabo
testamentum novum; tertio quibus datum fuit, ibi super domum Iuda.
Dicit ergo vituperans enim Dominus, non quidem legem, sed eos, qui scilicet erant sub lege, dicit: ecce dies
veniunt, etc.. Haec est auctoritas, quae est Ier. XXXI, 31; et non habetur omnino sub istis verbis, sed mutantur
pauca. Ibi enim dicitur sic: ecce dies veniunt, dicit Dominus, et feriam domui Israel, et domui Iuda foedus
novum, non secundum pactum, quod pepigi cum patribus vestris in die qua extendi manum meam ut educerem
eos de terra Aegypti, pactum quod irritum fecerunt, et ego dominatus sum eorum. Sic ergo patet quod pacta
mutantur.
Dicit ergo quantum ad temporis opportunitatem ecce dies veniunt, id est tempus gratiae, quod comparatur diei,
quod illuminatum est a sole iustitiae. Rom. XIII, 12: nox praecessit, dies autem appropinquavit.
Quantum ad perfectionem novi testamenti dicit consummabo novum testamentum.
Et dicit consummabo, quod sonat ad perfectionem.
Apoc. XXI, 5: ecce nova facio omnia.
Istud autem verbum consummabo, non habetur ibi, sed utitur eo apostolus ad designandum perfectionem novi
testamenti. Is. X, 23: consummationem et abbreviationem faciet Dominus super terram. Fuit enim novum
testamentum perfectum quantum ad eruditionem vitae, quae non extenditur tantum ad generalem iustitiae
eruditionem, sed ad perfectam. Matth. V, 20: nisi abundaverit iustitia vestra, etc.. Item in veteri testamento erant
tantum figuralia: in novo vero, veritas figurarum: et ita novum consummat et perficit vetus.
Quantum ad tertium dicit super domum Israel, et Iuda. Sed numquid datur tantum Iudaeis? non. Rom. IX, 6: non
omnes, qui sunt ex Israel, hi sunt Israelitae, et sequitur: non qui filii carnis, hi sunt filii Dei, sed qui filii sunt
promissionis, aestimantur in semine. Illi ergo qui sortiti sunt gratiam Dei, sunt Israel per fidem, et Iuda per
confessionem. Rom. X, 10: corde creditur ad iustitiam, etc..
Dicitur autem super domum, etc., triplici ratione. Una, quia Christus in propria persona praedicavit Iudaeis, non
gentibus.
Matth. XV, 24: non sum missus nisi ad oves, quae perierunt domus Israel. Secunda, quia gentiles facti sunt
participes novi testamenti, sicut oleaster insertus in bonam olivam participat pinguedinem eius, Rom. XI, 24.
Alia, quia tempore Roboam et ieroboam divisus fuit regnum Iuda a regno decem tribuum, quae quidem
remanserunt in idololatria, sed regnum Iuda magis adhaesit Deo, licet non ex toto. Et ideo utrosque tetigit.
Deinde cum dicit non secundum testamentum, describit novum testamentum et primo per differentiam ad vetus;
secundo per proprias conditiones, ibi quia hoc est testamentum.
Iterum prima in duas.
Primo ostendit distinctionem novi et veteris testamenti; secundo infirmitatem veteris, ibi in die in qua.
Posset enim aliquis dicere: numquid istud novum est isti simile? ideo quasi respondens dicit: non. Quia non
secundum id quod feci cum patribus eorum, in quo ostendit quod non est servandum vetus cum novo. Gal. V, 1:
state et nolite iterum iugo servitutis contineri. Matth. IX, 17: neque mittunt vinum novum in utres veteres, etc..
Et Rom. VII, 6: serviamus in novitate spiritus, et non in vetustate litterae.
Quia si aliquid inveniatur in veteri, quod gentibus indicatur ad servandum, referendum est ad intellectum
spiritualem, sicut dicitur Is. XIX, 21: colent eum in hostiis et muneribus: quod totum est spiritualiter
intelligendum.
Deinde cum dicit in die qua apprehendi, etc., ostendit defectum veteris testamenti et primo ex eius traditione;
secundo ex eventu, ibi quoniam ipsi.
Vetus enim testamentum traditum est servis et infirmis. Servis quidem, quia quandoque exierunt de servitute
Aegypti. Et quantum ad hoc dicit ut educerem illos, etc..
Gal. IV, 24: unum quidem in servitutem generans, etc.. Item quia erat lex timoris servilis.
Rom. VIII, 15: non accepistis spiritum servitutis iterum in timore, etc.. Augustinus: brevis differentia veteris et
novi testamenti, timor et amor. Item infirmis, quia per se non poterant se iuvare. Et quantum ad hoc dicit

68

