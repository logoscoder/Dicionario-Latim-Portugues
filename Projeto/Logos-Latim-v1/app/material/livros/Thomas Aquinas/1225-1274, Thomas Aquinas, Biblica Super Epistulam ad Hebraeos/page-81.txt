continebat corpus, ut posset non mori. Tertio meritum mortis, et sic homo peccando meruit illud beneficium
amittere, et sic mortem incurrit. Unde dicit, quod impii manibus, scilicet pomum vetitum contrectando,
accersierunt mortem.
Homo ergo demerendo causa est mortis, sed Deus, ut iudex. Stipendia enim peccati mors, Rom. VI, 23.
Semel; quod quidem verum est de communi consuetudine, licet aliqui fuerint resuscitati, sicut Lazarus et filius
viduae, qui postea mortui sunt.
Quantum autem ad secundum dicit post hoc autem iudicium, quia postquam resurgent, non iterum morientur, sed
statim iudicium sequetur. Omnes enim manifestari oportet ante tribunal Christi, ut referat unusquisque propria
corporis prout gessit, ut dicitur II Cor. V, 10.
Deinde cum dicit sic et Christus, etc., ostendit quomodo haec conveniunt Christo.
Et quantum ad primum dicit, quod sic et Christus semel oblatus est. Et in hoc convenit cum aliis. Sed differt in
duobus: primo, quia cum Christus non descenderit ab Adam per rationem seminalem, sed quantum ad
corpulentam substantiam, non contraxit peccatum originale, et ideo non fuit debitor illius status. Gen. II, 17: in
quacumque die comederis ex eo, morte morieris. Sed propria voluntate mortem assumpsit. Io. X, 18: nemo tollit
a me animam meam, etc.. Ideo dicit, quod oblatus est. Is. LIII, 7: oblatus est quia ipse voluit. Et I Pet. III, 18:
Christus semel pro peccatis nostris mortuus est.
Secundo differt, quia mors nostra est effectus peccati. Rom. VI, 23: stipendia peccati mors. Sed mors Christi est
destructiva peccati.
Ideo dicit ad multorum exhaurienda peccata, id est, removenda. Nec dicit omnium, quia mors Christi, etsi sit
sufficiens pro omnibus, non tamen habet efficaciam, nisi quantum ad salvandos. Non enim omnes subiiciuntur ei
per fidem et bona opera.
Quantum ad secundum dicit: secundo autem sine peccato apparebit. De secundo adventu dicit duo. Primo ponit
differentiam eius ad primum, quia secundus erit sine peccato. In primo enim, etsi peccatum non habuerit, tamen
venit in similitudinem carnis peccati, Rom. VIII, 3. Item in primo factus est hostia pro peccato. II Cor. V, 21:
eum qui peccatum non noverat, pro nobis peccatum fecit. In secundo vero ista non erunt, ideo dicit, quod
apparebit sine peccato.
Secundo ponit illud, quod est proprium secundo adventui, quia non apparebit ut iudicetur, sed ut iudicet,
remunerans pro meritis.
Unde dicit, quod apparebit. Et quidem licet omnibus, etiam his qui eum pupugerunt secundum carnem, tamen
secundum divinitatem solum electis, expectantibus se per fidem, in salutem eorum. Is. XXX, 18: beati omnes,
qui expectant eum. Phil. III, 20 s.: salvatorem expectamus Dominum Iesum Christum, qui reformabit corpus
humilitatis nostrae, configuratum corpori claritatis suae.
|+10 Capitulus 10
|#1 Lectio 1
Supra apostolus consideratis his, quae aguntur in utroque testamento, ostendit praeeminentiam novi testamenti
ad vetus, hic probat unum quod supponit, scilicet quod vetus non poterat mundare peccata. Et hoc est ultimum
illorum quinque, quae praemiserat de Christo.
Et circa hoc duo facit.
Primo enim ostendit defectum veteris testamenti circa abolitionem culpae; secundo ex hoc comparat sacerdotem
novi testamenti ad sacerdotem veteris testamenti, ibi omnis quidem sacerdos.
Iterum prima in duas.
Primo enim proponit, quod intendit; secundo probat per auctoritatem Scripturae, ibi ideo ingrediens mundum.
Item prima in duas.
Primo enim proponit intentum suum; secundo probat, ibi alioquin cessant.
Circa primum sciendum est, quod apostolus ex conditione et ritu veteris legis concludit ipsum defectum. Per
peccatum autem fit privatio futurorum bonorum, et ideo quasi illud peccatum pertineat ad bona futura, scilicet
caelestia, ad illa bona se habet lex vetus sicut umbra ad corpus, sed nova lex sicut imago. Umbra autem et imago
quantum ad hoc conveniunt quod utrumque repraesentat, sed umbra in communi, et quantum ad naturam speciei,
imago vero in particulari, et quantum ad naturam individui, et in speciali. Sic etiam nova lex quantum ad bona
futura repraesentat expressius quam vetus.
Primo quia in verbis novi testamenti fit expressa mentio de bonis futuris et promissio, non autem in veteri, sed
tantum de carnalibus.
Secundo quia virtus novi testamenti consistit in charitate, quae est plenitudo legis.
Et ista charitas licet sit imperfecta, ratione fidei cui inhaeret, tamen est similis charitati patriae.
Unde nova lex dicitur lex amoris. Et ideo dicitur imago, quia habet similitudinem expressam bonorum
futurorum. Sed lex vetus illam repraesentat per quaedam carnalia, et valde a remotis: et ideo dicitur umbra. Col.
II, 17: quae sunt umbra futurorum.
Haec est ergo conditio veteris testamenti, quod habet umbram futurorum, non rerum imaginem.
81

