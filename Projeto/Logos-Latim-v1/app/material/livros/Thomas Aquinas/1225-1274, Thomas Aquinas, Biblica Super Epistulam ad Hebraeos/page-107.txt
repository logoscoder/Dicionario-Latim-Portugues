Secundum ponit, ibi effugaverunt.
Ab irrationali duplex, scilicet vel ab inanimata vel ab animata. Nocumentum illatum ab inanimata tangit, ibi
extinxerunt impetum.
Quantum ergo ad animata dicit obturaverunt ora leonum. Loquitur autem in plurali, licet non fuerit nisi unus,
scilicet Daniel; sicut etiam dicitur Matth. II, 20: defuncti sunt enim qui quaerebant animam pueri: nullus autem
tunc quaerebat Christum occidere nisi solus Herodes. Cuius ratio est, quia loquitur de omnibus sanctis
communiter, quasi de uno collegio sanctorum, et quod unus facit, imputatur aliis, et etiam omnibus, quod fit per
virtutem spiritus sancti, quae est communis omnibus. Unde etiam in isto contextu loquitur tamquam de pluribus.
Potest etiam dici quod hoc completum est in David, qui, sicut ipse dicit I Reg. XVII, 36, leonem et ursum
interfecit. Et etiam Samson. Iud. XIV, 6. Per leonem autem spiritualiter intelligitur diabolus. I Pet. V, 8:
adversarius vester diabolus etc.. Qui ergo insultus eius reprimit, os leonum obturat. Iob XXIX, 17: conterebam
molas iniqui, et de dentibus eius auferebam praedam.
Nocumentum a re inanimata removet cum dicit extinxerunt impetum ignis, sicut habetur de tribus pueris in Dan.
III, 24 ss.. Item ad preces Moysi et Aaron extinctus est ignis qui missus a Domino devorabat populum
murmurantem, sicut patet Num. XI, XVI.
Ignis iste est interior motus concupiscentiae vel irae. Qui ergo refraenat illum motum, extinguit impetum ignis.
Ps. LVII, 8: supercecidit ignis, et non viderunt solem.
Remotionem nocumenti per rationalem creaturam illatam tangit cum dicit effugaverunt aciem gladii, id est,
aciem hostis cum gladiis acutis. Hoc autem frequentissime factum fuit per ipsos, sicut patet de iosue, Gedeone, et
David. Per gladium autem mala suasio intelligitur. Ps. LVI, 4: lingua eorum gladius acutus. Istos gladios fugat,
qui malam linguam tacere facit. Eccli. XXVIII, 28: sepi aures tuas spinis, et noli audire linguam nequam. Prov.
XXV, 23: ventus Aquilo dissipat pluvias, et facies tristis linguam detrahentem.
Nocumentum interius est infirmitas, de cuius remotione dicit convaluerunt de infirmitate, sicut specialiter
apparet de ezechiele, IV Reg. XX, 5 ss. Et Is. XXXVIII, 1 ss.. Ista autem infirmitas est peccatum.
Ps. VI, 2: miserere mei, Domine, quoniam infirmus sum. Convalescit ergo, qui resurgit.
Deinde cum dicit fortes facti sunt, ponit beneficia quantum ad assecutionem boni, et ponit tria. Primum pertinet
ad hoc, quod fortiter egerunt. Unde dicit fortes facti sunt in bello, sicut patet de iosue. Eccli. XLVI, 1: fortis in
bello Iesus Nave, successor Moysi in prophetis, etc.. Sic patet etiam de multis aliis.
Secundum pertinet ad effectum illius fortitudinis.
Unde dicit castra verterunt exterorum, sicut patet de Machabaeis, et de David.
Ps. XXVI, 3: si consistant adversum me castra, non timebit cor meum.
Sed tertium pertinet ad effectum fortitudinis divinae. Unde dicit acceperunt mulieres de resurrectione mortuos
suos, id est, per resurrectionem, quod aliqui, male intelligentes, exposuerunt mortuos suos id est, viros suos
resuscitatos; per hoc asserentes, quod per mortem non solvitur matrimonium, quod falsum est, etiamsi resurgeret.
Et est contra apostoli, Rom. VII, 3: si dormierit vir eius, liberata est a lege viri.
Unde sciendum est, quod etiam in effectibus sacramentorum est quaedam differentia.
Quaedam enim sacramenta imprimunt characterem, sicut baptismus, confirmatio, et ordo.
Et quia character in anima perpetuo manet, ideo baptizatus, vel confirmatus, vel ordinatus, si resuscitaretur, non
debet iterari aliquod illorum sacramentorum. Alia vero sacramenta non imprimunt characterem, sicut poenitentia,
extrema unctio, et sic de aliis, quia sunt contra aliquid iterabile, et ideo iterari possunt. Inter illa autem est
matrimonium, et ideo non dicit vivos, sed mortuos, quia matres filios suos mortuos receperunt per
resurrectionem, quorum resurrectio fuit quoddam praesagium futurae resurrectionis inchoatae per Christum.
De istorum resurrectione, vel magis resuscitatione, habetur III Reg. XVII, et IV Reg. IV. Tamen isti sic
resuscitati sunt iterum mortui, Christus autem resurgens ex mortuis iam non moritur, Rom. VI, 9. Unde
resurrectio eius fuit initium futurae resurrectionis.
I Cor. XV, 20: Christus resurrexit a mortuis primitiae dormientium.
Sicut autem ista temporalia beneficia illis data sunt tamquam infirmis, ad sustentationem per meritum fidei
ipsorum, ita fuerunt figura futurorum bonorum, quae nobis ex merito fidei dabuntur. Mc.: signa autem eos qui
crediderint, haec sequentur, etc.. Quae Gregorius exponit de bonis spiritualibus.
|#8 Lectio 8
Supra posuit apostolus exempla sanctorum patrum antiquorum, qui multa et magna fecerunt propter fidem, hic
ponit exempla illorum, qui multa propter fidem passi sunt.
Et circa hoc facit duo.
Primo enim ostendit quomodo passi sunt propter fidem; secundo ostendit quomodo promissiones eis factae
dilatae sunt, et quare, ibi et hi omnes testimonio.
Circa primum duo facit, quia primo ponit mala ab aliis eis illata; secundo mala propria voluntate assumpta, ibi
circuierunt in melotis.
Ab aliis autem illata sunt eis mala dupliciter, quia quaedam in vita, quaedam vero in morte. Et ista duo ponit, ibi
lapidati sunt.
107

