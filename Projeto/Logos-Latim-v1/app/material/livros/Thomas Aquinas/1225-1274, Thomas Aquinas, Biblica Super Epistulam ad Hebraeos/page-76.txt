Item per vitulum propter fortitudinem, et quia utitur duobus testamentis tamquam duobus cornibus. Hab. III, 4:
cornua in manibus eius.
Quarto quando intrabat, quia semel in anno: Christus autem per totum tempus, quod est quasi annus. Introivit
semel in sancta, et semel etiam fudit sanguinem suum.
I Pet. III, 18: Christus semel pro peccatis nostris mortuus est. Rom. VI, 10: quod enim mortuus est peccato,
mortuus est semel. Item semel intravit, nam ex quo intravit caelestia, semper est ibi. Et ideo dicit quod intravit
semel in sancta.
Quinto ostendit quare intravit, quia ad offerendum pro populi ignorantia, non pro sua, quia non habebat. Sanguis
enim Christi magis quam ille valet ad hoc, quia per ipsum inventa est aeterna redemptio, quasi dicat: per istum
sanguinem redempti sumus, et hoc in perpetuum, quia virtus eius est infinita.
Infra X, 14: una oblatione consummavit in sempiternum sanctificatos. Ps. Cx, 8: redemptionem misit Dominus
populo suo.
Hoc autem quod dicit inventa, ad duo potest referri, scilicet et ad desiderium Dei, quod habebat de salute nostra.
Iob XXXIII, 24: inveni in quo ei propitier. Ez. XVIII, 32: nolo mortem peccatoris. Item ad desiderium patrum,
quo desiderabant redimi.
Nullus autem invenit modum ita congruum sicut Christus. Et ideo signanter dicit inventa.
Deinde cum dicit si enim sanguis, etc., probat unum quod supposuit, scilicet istud ultimum: aeterna redemptione
inventa; quasi dicat: ita dixi, quod per proprium sanguinem fecit aeternam redemptionem, in quo apparet eius
maxima efficacia. Quod autem ita sit probo per locum a minori, quia si sanguis brutorum animalium faciebat
quod minus est, sanguis Christi poterit facere quod maius est.
Unde circa hoc facit duo.
Primo enim ponit antecedens; secundo consequens, ibi quanto magis sanguis Christi? circa primum sciendum
est, quod in veteri lege erat duplex mundatio. Una quae fiebat in die expiationis, de qua habetur Lev. XVI, 29; et
de ista iam dictum est, et ista videbatur directe ordinari ad emundationem a peccato. Alia erat contra
irregularitatem legis, de qua dicitur Num. XIX, 2 ss., quod praecepit Dominus quod eleazar acciperet vaccam
Rufam a Moyse sine macula, aetatis integrae, quae non traxisset iugum, et eductam extra castra immolaret in
conspectu populi, et tingeret digitum in sanguine eius, et aspergeret septies contra tabernaculum, et quod
combureret totam, scilicet carnem, pellem, et etiam fimum eius cum hyssopo, ligno cedrino et cocco bis tincto,
quo facto vir mundus colligebat cineres, et in loco mundo effundebat extra castra. Et de ipsis ponebantur in aqua,
qua immundus, qui scilicet tetigisset cadaver mortui, aspergebatur die tertio et septimo cum hyssopo, et ita
mundabatur, nec aliter poterat mundari. Ista est sententia apostoli.
Itaque quantum ad primum dicit si enim sanguis hircorum aut taurorum. Quantum vero ad secundum dicit et
cinis vitulae aspersus sanctificat inquinatos, non gratiam conferendo, sed ad emundationem carnis, id est, ab
irregularitate, quia carnaliter impediebantur, quasi immundi a cultu divino, non tamen auferebant peccata. Sed
tantum, ut dicit Augustinus, aliquando virtute illius aspersionis mundabantur a lepra corporali. Et ideo dicit ad
emundationem carnis.
Deinde cum dicit quanto magis, etc., ponit consequens; quasi dicat: si sanguis et cinis hoc possunt, quid poterit
sanguis Christi? certe multo plus.
Et ponit apostolus tria, quae ostendunt efficaciam sanguinis Christi. Primo quis est ille cuius est sanguis ille, qui
scilicet est Christus.
Ex quo patet quod eius sanguis mundat.
Matth. I, 21: ipse enim salvum faciet populum suum a peccatis eorum.
Secundo causam quare Christus sanguinem suum fudit, quia hoc fuit spiritus sanctus, cuius motu et instinctu,
scilicet charitate Dei, et proximi, hoc fecit. Is. LIX, 19: cum venerit quasi fluvius violentus quem spiritus Domini
cogit. Spiritus autem mundat. Is. IV, 4: si abluerit Dominus sordes filiarum sion, et sanguinem ierusalem laverit
de medio eius in spiritu iudicii et spiritu ardoris. Et ideo dicit per spiritum sanctum obtulit semetipsum.
Eph. V, 2: Christus dilexit nos, et tradidit semetipsum pro nobis oblationem et hostiam Deo in odorem suavitatis.
Tertio conditionem eius, quia est immaculatus.
Ex. XII, 5: erit agnus absque macula masculus anniculus. Eccli. XXXIV, 4: ab immundo quis mundabitur? sed
numquid sacerdos immundus potest mundare? respondeo. Dicendum est quod non, si ageret in propria virtute;
sed agit virtute sanguinis Christi, qui est sicut causa prima. Et ideo non egisset, nisi fuisset immaculatus.
Sciendum tamen quod sanguis illorum animalium mundabat tantum ab exteriori macula, scilicet a contactu
mortui; sed sanguis Christi mundat interius conscientiam, quod fit per fidem Act. XV, 9: fide purificans corda
eorum inquantum scilicet facit credere quod omnes qui Christo adhaerent, per sanguinem eius mundantur. Ergo
iste emundat conscientiam.
Item ille emundabat a tactu mortui, sed iste ab operibus mortuis, scilicet peccatis, quae tollunt Deum ab anima,
cuius vita est per unionem charitatis.
Item ille mundabat ut possent accedere ad figurale ministerium, sed sanguis Christi ad spirituale obsequium Dei.
Ps. C, 6: ambulans in via immaculata hic mihi ministrabat.

76

