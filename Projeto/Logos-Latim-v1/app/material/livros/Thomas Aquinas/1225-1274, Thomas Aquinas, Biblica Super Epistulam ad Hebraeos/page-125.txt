Melius enim laudatur Deus ore, quam occisione animalium. Unde dicit fructum labiorum confitentium nomini
eius. Hoc est enim necessarium. Rom. X, 10: corde creditur ad iustitiam, ore autem confessio fit ad salutem.
Os. XIV, 3: reddemus vitulos labiorum nostrorum.
Is. LVII, 19: creavi fructum labiorum, pacem.
Hoc autem sacrificium debet esse semper, id est continue: sicut in lege erat iuge sacrificium, sicut patet Num.
XXVIII. Ps. XXXIII, 2: benedicam Dominum in omni tempore, semper laus eius in ore meo.
Aliud sacrificium ponit, cum dicit beneficentiae autem et communionis nolite oblivisci, quasi dicat: olim opere
exhibebatis opera misericordiae, modo autem saltem corde, si non potestis opere. Et ideo dicit nolite oblivisci
beneficentiae, id est, liberalitatis, quantum ad ea quae datis. Largus enim beneficus dicitur. Gal. VI, 9: bonum
autem facientes, non deficiamus. Eccli. XII, 6: benefac humili, et non dederis impio.
Et nolite oblivisci communionis, quantum ad ea quae servatis, ut tempore suo communicetis.
Act. II, 44: omnes etiam qui credebant, erant pariter et habebant omnia communia.
Rom. XII, 13: necessitatibus sanctorum communicantes. Vel communionis, scilicet charitatis, per quam sunt
omnia communia.
Quare autem istud duplex beneficium offerre debeamus, ostendit dicens quia talibus hostiis promeretur, passive,
Deus, id est, possumus Deum mereri talibus sacrificiis: ipse enim est merces nostra, quam istis operibus
possumus acquirere. Gen. XV, 1: ego protector tuus sum, et merces tua magna nimis. Ps. L, 21: tunc acceptabis
sacrificium iustitiae, etc.. Is. XIX, 21: colent eum in hostiis et muneribus, et vota vovebunt Domino, et solvent.
|#3 Lectio 3
Supra monuit apostolus, quomodo se debent habere ad praelatos mortuos, ut scilicet in fide ipsorum permaneant,
hic monet eos, qualiter se debeant habere ad viventes, et primo quomodo ad alios; secundo quomodo ad seipsum
Paulum, ibi orate pro nobis, etc..
Dicit ergo obedite praepositis vestris. Ubi considerandum est, quod duo debemus praelatis, scilicet obedientiam
ut ipsorum mandata impleamus, unde dicit obedite.
I Reg. XV, 22: melior est obedientia quam victimae. Item reverentia, ut eos honoremus tamquam patres, et
ipsorum disciplinam toleremus, et ideo dicit subiacete eis. I pet. II, 13: subiecti estote omni humanae creaturae.
Rom. XIII, 2: qui potestati resistit, Dei ordinationi resistit.
Rationem subiectionis subdit, dicens ipsi enim pervigilant. Quare enim debeamus obedire et subiici praelatis,
hoc est ideo quia incumbit eis labor et periculum imminet.
Unde, quantum ad laborem sollicitudinis, qui eis incumbit de regimine subditorum, dicit quod ipsi pervigilant, id
est perfecte vigilant.
Rom. XII, 8: qui praeest in sollicitudine.
Vigilare enim super gregem commissum incumbit praelatis. Unde Lc. II, 8 dicitur: pastores, per quos designantur
praelati, erant vigilantes et custodientes vigilias noctis super gregem suum; quia dum dormiunt homines,
inimicus homo superseminat zizania in medio tritici, ut dicitur Matth. XIII, 24 ss..
Quantum autem ad periculum quod imminet, dicit quasi pro animabus vestris reddituri rationem. Hoc est enim
maximum periculum, hominem de factis alterius rationem reddere, qui pro suis non sufficit. III Reg. XX, 39:
custodi virum istum, qui si Reg. XX, 39: custodi virum istum, qui si lapsus fuerit, erit anima tua pro anima illius.
Reddent enim praelati in die iudicii rationem de sibi commissis, quando fiet eis illa quaestio Ier. XIII, 20: ubi est
grex qui datus est tibi, pecus inclytum tuum? quid dices, cum visitaverit te? tu enim docuisti eos adversum te,
scilicet loquendo bona et faciendo mala, et erudisti in caput tuum, per mala tua exempla. Gregorius: scire debent
praelati, quod tot mortibus digni sunt, quot exempla perditionis ad subditos transmittunt. Prov. VI, 1 s.: fili, si
spoponderis pro amico tuo, defixisti apud extraneum manum tuam, illaqueatus es verbis oris tui, et captus
propriis sermonibus. Fac ergo quod dico, fili mi, et temetipsum libera, quia incidisti in manum proximi tui.
Discurre, festina, suscita amicum tuum, etc..
Praelatus enim manu, id est exemplo boni operis, et ore, id est praedicatione, obligat se Christo pro subditis.
Dicitur autem Christus extraneus, quia, ut dicit bernardus, amicus est in sponsione, sed extraneus in exigenda
ratione.
Sed non videtur, quod aliquis teneatur reddere rationem nisi pro se tantum.
II Cor. V, 10: omnes nos manifestari oportet ante tribunal Christi, ut recipiat unusquisque propria corporis, prout
gessit.
Respondeo. Dicendum est, quod quilibet principaliter reddet rationem de factis suis.
Sed inquantum actus sui quodammodo pertinent ad alium, in tantum reddet rationem de illo. Facta autem praelati
pertinent ad subditos, secundum illud Ez. III, 17: fili hominis speculatorem dedi te domui Israel, et audies de ore
meo verbum, et annuntiabis eis ex me. Ubi sequitur quod si praelatus (qui nomine speculatoris intelligitur) non
annuntiaverit impio, ipse quidem impius in iniquitate sua morietur, sed sanguis de manu speculatoris requiretur.
Si igitur pervigilant, quasi reddituri rationem pro nobis, et nos debemus quod in nobis est facere, scilicet obedire
et non rebellare, ut ipsi cum gaudio hoc faciant, et non gementes, idest sustineant periculum et laborem pro nobis
cum gaudio et non cum gemitu, quia bonus praelatus multum gaudet, quando videt subditos bene operantes; quia
125

