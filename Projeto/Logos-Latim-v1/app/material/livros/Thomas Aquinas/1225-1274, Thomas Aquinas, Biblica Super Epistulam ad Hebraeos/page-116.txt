alienigenas. Ius autem primogeniti erat, quod habebat duplicem portionem, et ante sacerdotium Aaron habebat
honorem sacerdotalem. Unde in hoc commisit ipse simoniam.
Ergo videtur quod etiam Iacob qui illud emit, similiter commisit simoniam, quod falsum est. Iacob enim per
spiritum sanctum intellexit illud sibi deberi, iuxta illud Mal. I, 2 s.: Iacob dilexi, esau autem odio habui.
Et ideo non emit, sed quod sibi debebatur ab iniusto possessore redemit. Et hoc est quod dicit qui, scilicet esau,
propter unam escam vendidit primitiva sua, vel primogenita, ut dicitur Gen. XXV et XXVII.
Et poenam consecutam ostendit, subdens scitote enim quoniam et postea cupiens haereditare benedictionem,
reprobatus est. Sicut enim dicitur Gen. XXVII, 30 ss., postquam Isaac benedixerat Iacob, venit esau et petiit
benedictionem, quod tamen non obtinuit, licet pater fecisset ignorans, quia in illo stupore quem habuit, factus in
extasi, edoctus est a spiritu sancto, quod non retractaret quod fecerat. Unde dicit: benedixi ei, et erit benedictus.
Et sic esau, consilio spiritus sancti, reprobatus fuit.
In quo datur intelligi quod nullus debet negligere dum adhuc vivit benefacere, quantumcumque sit reprobatus in
praescientia divina, quia post vitam ad haereditatem Dei, etiam si desideretur, naturaliter non pervenitur.
Sequitur non enim invenit poenitentiae locum, quamquam cum lacrymis inquisisset eam. Sicut enim dicitur gen.
XXVII, 34, irrugiit clamore magno, etc..
Sed contra, quia dicitur Ez. XVIII, 27: quacumque hora ingemuerit peccator, etc..
Respondeo. Dicendum est quod quamdiu praesens vita agitur, potest agi vera poenitentia.
Interdum tamen aliquis poenitet, non propter amorem iustitiae, sed propter timorem poenae, vel damni
temporalis. Et sic poenituit esau, non quia vendiderat primogenita, sed quia perdiderat. Unde non dolebat de
peccato venditionis, sed de damno perditionis. Et ideo poenitentia eius non fuit accepta, quia non erat vera. Sic
enim poenitent damnati in inferno, ut dicitur Sap. V, 3: poenitentiam agentes, non quia peccaverunt, sed quia
exclusi sunt.
Tamen secundum Glossam hoc quod dicit hic fornicator et profanus, aliter intelligi potest, ut fornicator dicatur,
qui cum fide carnales caeremonias observat: sicut habens concubinam cum uxore propria. Sed profanus, id est,
procul a fano, sicut penitus infidelis.
|#4 Lectio 4
Supra posuit apostolus monitionem ad vitandum mala culpae, hic assignat istius monitionis rationem, quam
sumit ex comparatione novi et veteris testamenti.
Et circa hoc duo facit: primo enim ponit comparationem illam; secundo ex ipsa arguit, ibi videte ne recusetis.
Circa primum duo facit; quia primo proponit ea quae pertinent ad vetus testamentum; secundo ea quae ad novum
testamentum, ibi sed accessistis.
Circa primum sciendum est, quod, ut dicit Augustinus, brevis differentia legis et evangelii est timor et amor. Lex
enim tamquam paedagogus noster fuit in Christo: parvuli autem terroribus ducendi sunt. Prov. XIX, 25:
pestilente flagellato, stultus sapientior erit. Et ideo hic dicit apostolus, quod in datione legis facta sunt quaedam
terribilia. Unde primo ponit illa quibus territi sunt hi quibus lex dabatur; secundo agit de terrore legislatoris, ibi
Moyses dixit.
Quantum ad primum tria ponit, scilicet terrorem quantum ad visa; secundo quantum ad audita, ibi et procellam;
tertio quantum ad comminationes, ibi et si bestia tetigerit.
Et ista tria referuntur ad tria, quae ibi erant terribilia, scilicet ex parte Dei, ex parte legis datae, et ex parte
ministrorum legis.
Quantum ad primum, scilicet ex parte Dei, ponit tria terribilia, scilicet zelum ad puniendum, severitatem poenae,
et occultationem dantis legem.
Zelus designatur per ignem. Deut. IV, 24: Dominus Deus tuus ignis consumens est, Deus aemulator. Mal. III, 2:
ipse enim quasi ignis conflans. Unde ipse Deus frequenter vocat se zelotem, quia crimen sponsae non dimittit
inultum. Ex. XX, 5: ego enim sum Dominus Deus tuus fortis zelotes. Et XXXIV, 14: Dominus zelotes nomen
eius. Prov. VI, 34: zelus et furor viri non parcet in die vindictae.
Unde dicitur hic non enim accessistis sicut illi ad tractabilem et accessibilem ignem. Ille enim ignis, ut dicitur
Ex. XIX, 18, erat corporalis, et ideo palpabilis et sensibilis, et etiam in certo loco, ut ad ipsum posset accedi. In
nova autem lege datus fuit ignis spiritus sancti, Act. II, 4. Sicut enim Iudaeis quinquagesimo die ab egressu de
Aegypto apparuit ignis aemulationis, ita discipulis quinquagesimo die a die resurrectionis, ignis spiritus sancti
non palpabilis, sed mente perceptibilis.
Thren. I, 13: de excelso misit in ossibus meis ignem, et erudivit me. Iste ignis infinitus est natura et loco, lucem
enim habitat inaccessibilem, I Tim. VI, 16. Et ideo non est accessibilis.
Severitas poenae significatur per turbinem, qui est ventus cum aqua. Iob IX, 17: in turbine conteret me.
Vel potest referri ad tentationes. Lex enim non refraenabat concupiscentiam, quia non dabat gratiam adiutricem
ex opere operato, sed tantum cohibebat actum, et ideo generabat turbinem tentationum.
Occultatio autem dantis legem, significatur per caliginem: in qua figurabatur quod status legis occultus erat, id
est, velatus.

116

