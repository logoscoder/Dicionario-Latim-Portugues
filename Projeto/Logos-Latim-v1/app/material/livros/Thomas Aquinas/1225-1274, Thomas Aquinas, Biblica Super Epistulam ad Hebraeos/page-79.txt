Erat autem duplex mundatio: una a corporali macula, sicut lepra; alia a spirituali, scilicet peccato. Prima poterat
pertinere ad res inanimatas, sicut patet de lepra domorum.
Et mundatio ab ista immunditia fiebat cum sanguine animalis immolati, vel aqua expiationis, quae erat confecta
cum sanguine vitulae Rufae.
Et ideo dicit pene omnia, et non omnia simpliciter. Vel pene omnia, ita quod ly pene sit determinativum de ly
mundantur, id est, pene mundantur, quia non perfecte mundabantur: hoc tantum fit per sacramentum novae legis.
Vel potest determinare ly omnia. Non enim omnia mundabantur sanguine, quia, ut dicitur Num. XXXI, 23,
quicquid potest ignem sustinere purgatur per ignem: quae vero non poterant, purgantur aqua expiationis.
Sed ad mundationem a macula peccati, necessaria est sanguinis effusio, quia requirebatur ad sacrificium. Et ideo
dicit, quod sine sanguinis effusione non fit peccatorum remissio.
Per quod figurabatur quod remissio peccati erat fienda per sanguinem Christi. Unde in veteri lege non virtute
sacramenti, sed virtute fidei Christi fiebat remissio peccatorum.
Unde frequenter ibi dicitur rogabit pro eo sacerdos, et remittetur.
|#5 Lectio 5
Supra ostendit apostolus, quid sit commune novo et veteri testamento, inquantum vetus et novum conveniunt, hic
ostendit differentiam utriusque.
Et circa hoc duo facit.
Primo enim ostendit, quod in novo est melior mundatio; secundo quod perfectior, ibi neque ut saepe.
Iterum prima in duas.
Primo enim ostendit, quod quantum ad illud quod mundatur, et quantum ad id quo mundatio efficitur, sit melior
mundatio in novo; secundo manifestat quod dixit, ibi non enim in manufacta.
Dicit ergo necesse est ergo exemplaria caelestium, scilicet ipsum tabernaculum, quod, quoad nos, est exemplar,
licet simpliciter sit exemplatum et figura illius, et ideo minoris dignitatis, quia figuratum nobilius est quam
figura, sicut corpus quam umbra.
His, scilicet sacrificiis, mundari, ipsa autem caelestia, scilicet novum testamentum, melioribus hostiis quam istis;
melioribus quidem, quia alia mundabantur sanguine animalium, sed in novo testamento fit mundatio sanguine
Christi. Semper autem meliora melioribus mundantur. Ista autem erant caelestia, id est, figura caelestium. Si
ergo illa mundabantur sanguine, oportet ista caelestia mundari meliori sanguine.
Sed contra. In caelo nulla est immunditia.
Respondeo. Dicendum est, quod caelestia intelliguntur secundum Glossam ea quae pertinent ad statum praesentis
ecclesiae, quae dicuntur caelestia. Item homines fideles gerunt imaginem caelestium, inquantum mente
conversantur in caelis.
Vel aliter et melius, quod per caelestia intelligatur caelestis patria. Et loquitur hic apostolus eo modo quo in
veteri testamento dicebatur emundari tabernaculum, non quod haberet in se aliquam immunditiam, sed quia
mundabantur quaedam irregularitates, quibus impediebantur accedere ad sanctuarium. Et dicuntur mundari
caelestia, inquantum per sacramentum novae legis purgantur peccata, quae impediunt ab ingressu caelestium.
Item dicit hostiis, in plurali. Contra: quia tantum est una hostia Christi. Infra X, 14: una enim oblatione
consummavit in aeternum sanctificatos.
Respondeo. Licet una sit in se, tamen pluribus hostiis veteris legis figurabatur.
Ex loco habetur, quod hostiae veteris legis erant bonae. Melius enim non dicitur, nisi respectu boni.
Deinde cum dicit non enim in manufactis, etc., ostendit, quod caelestia mundantur melioribus hostiis. Pontifex
enim expiabat sanctuarium, quod erat manufactum, sed Christus intravit non in manufacta sancta, quae erant quo
ad nos exemplaria verorum, sed in ipsum caelum, quod non in se, sed quo ad nos expiavit, ut dictum est, sed non
expiavit carnalibus hostiis, quia Christus non venit ad offerendum talia. Ps. XXXIX, 6: holocaustum et pro
peccato non postulasti.
Item: holocaustis non delectaberis. Item supra VII, 14: manifestum, quod de tribu Iuda ortus est Dominus, de qua
nullus praesto fuit altario, sed introivit in ipsum caelum.
Mc. Ult.: Dominus quidem Iesus assumptus est in caelum. Act. I, 11: hic Iesus qui assumptus est a vobis in
caelum.
Sed quare? ut appareat pro nobis vultui Dei. Et loquitur apostolus alludendo ritui veteris legis, secundum quam
pontifex qui intrabat sancta sanctorum, stabat coram propitiatorio ut oraret pro populo: ita et Christus intravit
caelum, secundum quod homo, ut astaret Deo pro salute nostra.
Sed ista differenter, quia sacerdos, impediente fumo qui ascendebat de thuribulo, non videbat sancta sanctorum,
nec videbat aliquem vultum; sed Christus apparet vultui Dei, non quod sit ibi facies corporalis, nec aliqua
nebula, sed cognitio manifesta.
Sed numquid Christus existens in terra, non poterat apparere vultui Dei, cum Deus omnia videat? respondeo.
Dicendum quod, sicut Augustinus loquens Deo dicit: mecum eras, et tecum non eram, quia scilicet Deus est in
omnibus per essentiam, praesentiam et potentiam, mali autem non sunt cum Deo per gratiam: ita dicitur Christus
introisse ut appareat vultui Dei, quia, licet semper videret eum clara visione, ut perfecte beatus, tamen status
79

