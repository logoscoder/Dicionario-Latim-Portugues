Ratio autem quare ipse de his confidat, haec est, quia recordatur multorum bonorum quae ipsi fecerunt. Unde
dicit confidimus autem, etc.. Et quare? quia non est iniustus Deus, ut obliviscatur operis vestri.
Contra Ez. XVIII, 24: si averterit se iustus a iustitia sua, etc.. Et Paulo post ibidem sequitur: omnes iustitiae eius
non recordabuntur.
Et ibi subditur: non est aequa via Domini.
Respondeo. Dicendum est, quod homo, qui cadit post gratiam, dupliciter se potest habere.
Uno modo, quod in malo perseveret, et tunc Deus omnes iustitias eius obliviscitur; alio modo, quod poeniteat, et
tunc bonorum praecedentium recordatur, quia reputantur sibi ad meritum. Unde dicit Glossa, quod mortificata
reviviscunt.
Sed tunc videtur dubium, quia constat quod iustitia respicit meritum: si ergo iustitia Domini exigit quod Deus
non obliviscatur si poeniteat, sicut dicit Glossa, ergo cadit sub merito quod resurgat a peccato, et sic meretur
gratiam, quod est impossibile.
Respondeo. Dicendum est quod duplex est meritum. Unum quod innititur iustitiae, et istud est meritum condigni;
aliud quod soli misericordiae innititur, quod dicitur meritum congrui. Et de isto dicit quod iustum est, id est
congruum, quod homo, qui multa bona facit, mereatur. Ista enim misericordia est adiuncta quodammodo
iustitiae, plusquam in illo, qui numquam aliud fecit. Et isto modo non obliviscitur Deus operis et dilectionis.
Soli enim charitati debetur vita aeterna. Io. XIV, 23: si quis diligit me, sermonem meum servabit. Quicquid enim
non est ex charitate, non est meritorium. I Cor. XIII, 3: si charitatem non habeam, nihil prodest.
Et ideo, hic non dicit tantum operis vestri, sed addit dilectionis, quia etiam, sicut dicit Gregorius, non est amor
Dei otiosus; operatur enim magna, si est, si operari renuit amor non est. I Io. III, 18: non diligamus verbo neque
lingua, sed opere et veritate. Ideo subdit quam ostendistis in nomine ipsius. Col. III, 17: omne quodcumque
facitis in verbo, aut in opere, omnia in nomine Domini nostri Iesu Christi, etc..
Quid autem ostenderint et in quo, ostendit, quia ministrastis sanctis, scilicet subveniendo necessitatibus
sanctorum. Matth. XX, 26: quicumque voluerit inter vos fieri maior, sit vester minister. Rom. XII, 13:
necessitatibus sanctorum communicantes.
Et quia in omnibus est necessaria continuatio, ideo subdit et ministratis. Et ideo si peccastis, ex divina
misericordia adiuncta iustitiae dabit veniam.
Consequenter cum dicit cupimus autem, assignat rationem quare ita dure locutus fuerat, scilicet ex desiderio
salutis ipsorum.
Unde circa hoc tria facit quia primo ostendit suum desiderium; secundo subdit imminens periculum, ibi ut non
segnes efficiamini; tertio declarat per exemplum, ibi verum imitatores.
Dicit ergo: diximus ista non quasi desperantes de vobis, sed magis quia cupimus unumquemque, id est, de
unoquoque, vestrum. Phil. I, 8: testis est mihi Deus quomodo cupiam vos omnes in visceribus Iesu Christi.
Sed quid cupimus? ostendere eamdem sollicitudinem, id est, ut sitis solliciti ostendere per exhibitionem operis,
hanc sollicitudinem ad bona, quam semper habuistis. Unde patet, quod ad opera pietatis requiritur sollicitudo.
Lc. X, 41: martha, martha, sollicita es, etc..
Item ad propriam salutem. II Tim. II, 15: sollicite cura teipsum probabilem exhibere Deo.
Et quare? ad expletionem spei, scilicet adimplendo quod coepistis, consequamini quod speratis. Rom. V, 5: spes
non confundit.
Et hoc totum usque in finem. Qui enim perseveraverit usque in finem, hic salvus erit.
Deinde cum dicit ut non segnes efficiamini, ostendit periculum, quod est pigritia.
Et est segnities timor futurae bonae operationis propter timorem, scilicet vel ne deficiat, vel ne poeniteat. Prov.
XXII, 13: piger dicit: leo est in via. Unde pigri semper allegant impedimenta.
Deinde cum dicit verum imitatores, etc., ponit exemplum, quasi dicat: non sitis pigri, sed magis imitamini,
accipiendo exemplum in prophetis. Iac. V, 10: accipite exemplum patientiae, etc., et sequitur: prophetas.
Et in aliis sanctis, scilicet apostolis.
I Cor. II: imitatores mei estote, sicut et ego Christi. Sitis ergo imitatores eorum qui fide, sine qua impossibile est
placere Deo, infra XI, 6; et patientia contra adversa, haereditabunt promissiones. Per fidem enim formatam et
patientiam acquiritur haereditas promissa. Infra XI, 33: sancti per fidem vicerunt regna, operati sunt, etc..
|#4 Lectio 4
Supra apostolus ostendit causam quare de istis confidebat, et hoc propter bona quae fecerunt, hic ostendit idem
ex promissione facta patribus.
Unde circa hoc facit duo.
Primo enim praemittit promissionem; secundo assignat rationem dictorum, ibi homines enim.
Circa primum tria facit.
Primo enim ostendit cui facta sit promissio; secundo ostendit promissionis modum esse convenientem, ibi
quoniam neminem, etc.; tertio promissionis effectum, ibi et sic longanimiter.
Promissio facta est Abrahae. Gal. III, 16: Abrahae dictae sunt promissiones, etc.. Et huius est ratio, quia per
fidem inhaeremus Deo, et ideo per fidem consequimur promissiones. Primum enim exemplum fidei fuit in
54

