II Pet. I, 4: per quem maxima nobis et pretiosa promissa donavit. Dedit etiam spiritum sanctum. Ioel II, 28:
effundam de spiritu meo super omnem carnem. Rom. V, 5: charitas Dei diffusa est in cordibus nostris per
spiritum sanctum, qui datus est nobis. Ingratitudo autem super tantis beneficiis aggravat peccatum.
Circa ingratitudinem vero super datione filii duo consideranda sunt ac ponderanda, scilicet mysterium
incarnationis, in qua datus est nobis, et sacramentum passionis, in qua pro nobis se obtulit. Supra IX, 14: sanguis
Christi, qui per spiritum sanctum semetipsum obtulit immaculatum Deo, etc..
Et ideo quantum ad primum dicit qui filium Dei, scilicet pro nobis incarnatum, conculcaverit, id est vilipenderit,
scilicet non credendo quod fides filii Dei sit sufficiens ad salutem, sicut illi qui legalia servabant, gal. III, 1: ante
quorum oculos Christus proscriptus est. Item non obediendo eius mandatis, nec vivendo secundum doctrinam
eius.
I Reg. II, 30: qui autem contemnunt me, erunt ignobiles.
Quantum ad secundum dicit: et sanguinem testamenti, id est, Christi sanguinem confirmativum novi testamenti.
Matth. XXVI, 28: hic est sanguis meus novi testamenti, etc..
Pollutum duxerit, id est, reputaverit pollutum, ut scilicet non possit mundare, sicut pollutus in se non mundat.
Eccli. XXXIV, 4: ab immundo quis mundabitur? quasi dicat: nullus scilicet, secundum quod mundatio tantum
fiebat per sanguinem animalium.
Item pollutum duxit, qui virtute eius in baptismo ablutus, peccat redeundo ad vomitum.
Apoc. I, 5: dilexit nos, et lavit nos a peccatis nostris in sanguine suo. Et ideo dicit in quo sanctificatus est, id est,
per quem sanctificatus est. I Cor. VI, 11: abluti estis, sanctificati estis in nomine Domini nostri Iesu Christi. Mal.
I, 11: in omni loco offertur oblatio munda nomini meo, quia magnum est nomen meum in gentibus. Item qui
peccat post alia sacramenta, etiam potest dici sanguinem Christi pollutum ducere.
Item aggravatur peccatum ex contemptu spiritus sancti. Et ideo dicit et spiritui gratiae iniuriam fecerit, id est,
contumeliam, quam facit qui non credit, quod gratia spiritus sancti sit data per Christum, ut habetur Io. XIV, 16:
rogabo patrem, et alium Paraclitum dabit vobis, et sufficiat ad salutem sine legalibus, ut scilicet remissionem
peccatorum adscribat observantiis legis.
Vel conculcat Christum, qui libere absque timore sanguinem Christi polluit, qui eo indigne communicat spiritui
gratis dato.
Eph. II, 8: donum enim Dei est, et non ex operibus. Contumeliam, iniuriam, facit, qui Christum per peccatum a
se abiicit. Sap. I, 5: corripietur, id est, expelletur, a superveniente iniquitate. Eph. IV, 30: nolite contristare
spiritum sanctum Dei. I Thess. 5, 19: spiritum nolite extinguere.
Deinde cum dicit scimus enim, etc., probat quod dixit per auctoritates.
Et circa hoc facit duo: primo enim probat ponendo auctoritates; secundo concludit ex eis, ibi horrendum est.
Dicit ergo scimus, illum, qui dixit (Deut. XXXII, 35, secundum aliam litteram): mihi vindictam, supple servate.
Littera nostra habet: mea est ultio. Et numquid reddes? immo et ego retribuam.
Sed contra. Si soli Deo servatur vindicta, quare iudices vindicant? respondeo. Ad hoc respondet apostolus, Rom.
XIII, 4, quod iudex est minister Dei. Unde non iudicat propria auctoritate, sed Dei.
Secunda auctoritas est ibidem iudicabit Dominus populum suum. Si suum, ergo multo magis inimicos. I Pet. IV,
18: si iustus vix salvatur, impius et peccator ubi parebit? vel populum suum, id est qui fidem suam non
contemnunt, quia infideles damnabuntur, et non iudicabuntur iudicio discussionis. In iudicio enim, ut dicit
Gregorius, quatuor erunt ordines. Quidam qui non iudicabuntur, sed iudicabunt et salvabuntur, scilicet apostoli,
et apostolici viri. Quidam qui iudicabuntur et salvabuntur, ut mediocriter boni. Quidam, qui iudicabuntur et
damnabuntur, ut mali fideles.
Quidam, qui non iudicabuntur et damnabuntur, ut omnes infideles.
Deinde cum dicit horrendum est, ponit conclusionem. Ex quo enim vindicta reservanda est Deo, qui iudicabit
populum suum, horrendum est incidere in manus Dei viventis.
Quanto enim iudex iustior et fortior est, tanto magis timendum est. Ps. VII, 12: Deus iudex iustus et fortis. Ergo
horrendum est incidere in manus eius. Dan. XIII, 23: melius est mihi absque opere incidere in manus vestras.
Eccli. II, 22: si poenitentiam non egerimus, incidemus in manus Domini, et non in manus hominum.
Sed contra, II Reg. Ult., David tamquam melius praeelegit incidere in manus Dei.
Respondeo. Dicendum est, quod homo peccat offendendo hominem, et offendendo Deum. Melius autem est
incidere in manus hominis offendendo ipsum, quam in manus Dei ipsum offendendo. Vel dicendum est, quod
melius est peccantem et contemnentem incidere in manus hominis, peccantem vero sed poenitentem in manus
Dei. Et sic elegit David. Vel dicendum est quod usque ad iudicium non est horrendum in manus Dei incidere, qui
iudicat misericorditer quamdiu est pater misericordiarum, sed post iudicium horrendum est incidere in manus
Dei, quando sicut Deus ultionum iustitias iudicabit. Modo enim sicut circumdatus infirmitate, quam aliquando
expertus est, ex compassione misericorditer iudicat.
|#4 Lectio 4
Supra apostolus monuit ad inhaerendum Christo per fidem, spem, et charitatem.

89

