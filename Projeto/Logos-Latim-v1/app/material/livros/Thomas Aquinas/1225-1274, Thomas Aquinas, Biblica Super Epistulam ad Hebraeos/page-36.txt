Et per hoc datur intelligi, quod cum non tota ecclesia cadat, sed tantum aliqui, licet plures, quod nihilominus
mali punientur, sed non boni, sicut in illis duobus. III reg. XIX, 18: reliqui mihi septem millia virorum, qui non
curvaverunt genua sua baal.
Rom. XI, 5: reliquiae secundum electionem Dei salvae factae sunt.
Deinde cum dicit quibus autem, etc., exponit illud quod dixerat de poena.
Et primo illud quod dixerat offensus fui; secundo illud quod dixerat iuravi in ira, etc., ibi quibus autem iuravit,
etc..
Dicit ergo quibus autem offensus est quadraginta annis? nonne, etc.. Ex quo patet, quod istud quod supra dixit,
quadraginta annis, refertur ad illud offensus fui.
Unde dicit, quod fuit eis offensus per illos quadraginta annos.
Unde sciendum est, quod omnes qui egressi sunt de Aegypto, mortui sunt in deserto, sicut dicitur ios. V, 4. Non
tamen omnes prostrati sunt; sed aliqui vel a Deo, sicut quando aperta est terra, et deglutivit Dathan et Abiron,
sicut dicitur in Ps. Cv, 17, et de hoc habetur Num. XVI, 31 ss.. Aliqui vero prostrati sunt a Moyse, sicut patet in
conflatione vituli, sicut patet Ex. XXXII, 16. Aliqui vero ab hostibus, sicut patet in pluribus locis. Et ista satis
habentur I Cor. X, 1 ss.. Aliqui vero morte propria mortui sunt. Non ergo omnes prostrati sunt. Unde non fuit
poena generalis, sed poena specialis fuit. Et nullus praeter illos duos qui dicti sunt, introierunt terram
promissionis.
Et de ista terra dicit quibus autem iuravit, id est firmiter statuit, non introire in requiem, nisi illis qui fuerunt
increduli, verbis scilicet exploratorum? unde patet, quod propter incredulitatem non potuerunt intrare in requiem
ipsius; et propter hoc dicit videmus, quia experti sunt, quod propter incredulitatem suam non potuerunt intrare.
Vel videmus nos, scilicet per poenam illam, quae dicta est, quia non potuerunt, etc..
|+4 Capitulus 4
|#1 Lectio 1
Praemisit supra apostolus auctoritatem David et exposuit, nunc autem arguit ex ipsa.
Et circa hoc facit duo.
Primo enim inducit sollicitudinem introeundi; secundo monet quod properemus ingredi; ibi festinemus ergo.
Circa primum duo facit.
Primo enim incutit sollicitudinem timoris; secundo ostendit quod de hoc debet sollicitudo imminere, ibi etenim
et nobis.
Dicit ergo: dictum est quod infensus est illis, qui non crediderunt, ita quod iuravit quod non introibunt in requiem
eius, ergo et nos timeamus, scilicet timore casto et sollicitudinis. Prov. XXVIII, 14: beatus homo qui semper est
pavidus.
I Cor. X, 12: qui se existimat stare, videat ne cadat. Timor enim huiusmodi est utilis admonitio ad bonum, et est
comes trium spiritualium virtutum, scilicet spei, fidei, et charitatis.
Eccli. XXIV, 24: ego mater pulchrae dilectionis, et timoris, et agnitionis et sanctae spei.
Sed quid timere debemus? ne forte relicta pollicitatione, etc.. Beatitudo enim, sive felicitas, in hoc consistit, ut
homo ingrediatur illam. Tob. XIII, 20: beatus ero, si fuerint reliquiae seminis mei ad videndum claritatem
ierusalem. Infra XII, 15: contemplantes ne forte quis desit gratiae Dei. Quia, ut dicit chrysostomus, maior est
poena damnatis de hoc quod sunt exclusi a visione Dei, quam aliae poenae quas habent.
Et dicit existimetur, scilicet divino iudicio.
Matth. XXV, 41: ite, maledicti, in ignem aeternum.
Vel existimetur secundum humanam opinionem. Eph. V, 5: hoc scitote intelligentes quod omnis fornicator, aut
immundus, aut avarus, quod est idolorum servitus, non habet haereditatem in regno Christi et Dei. Timendum est
ergo ne aliquis ex vobis existimetur deesse, quia vobis facta est promissio intrandi.
Is. XXXII, 18: sedebit populus meus in pulchritudine pacis, in tabernaculis fiduciae, in requie opulenta. Apoc.
XIV, 13: amodo iam dicit spiritus, ut requiescant a laboribus suis.
Timendum est ergo ne propter culpam nostram non ingrediamur relicta pollicitatione, id est, promissione, quam
relinquimus deserendo spem, fidem et charitatem, per quam possumus introire. Et hoc fit per peccatum mortale.
Consequenter cum dicit etenim nobis, ostendit quod nobis imminet ista sollicitudo.
Et circa hoc facit duo.
Primo enim proponit intentionem suam; secundo probat eam, ibi ingrediemur.
Circa primum duo facit, quia primo ostendit quod nobis facta est ista promissio; secundo quod ista promissio non
sufficit, ibi sed non profuit.
Dicit ergo etenim nobis nuntiatum, id est, nobis promissum est.
Unde sciendum est quod illa quae in veteri testamento promissa sunt temporaliter, intelligenda sunt spiritualiter.
Omnia enim in figura contingebant illis, I Cor. X, 11, et Rom. XV, 4: quaecumque scripta sunt, ad nostram
doctrinam scripta sunt.

36

