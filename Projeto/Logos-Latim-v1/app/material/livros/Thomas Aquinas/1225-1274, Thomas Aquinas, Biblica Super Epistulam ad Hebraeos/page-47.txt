Supra posuit tria, quae pertinent ad pontificem, et ostendit duo illorum convenire Christo, scilicet officium, et
modum perveniendi ad ipsum, hic prosequitur tertium, scilicet pietatem et misericordiam, quam pontifex debet
habere.
Et circa hoc duo facit.
Primo ostendit illud quod passus est; secundo quae utilitas consecuta est etiam aliis, ibi et consummatus.
Dicit ergo: ita dixi, quod pontifex debet esse talis, quod possit compati. Talis autem est Christus. Cum enim sit
filius Dei ab aeterno, et secundum hoc nec pati posset, nec compati, assumpsit naturam in qua posset pati, et sic
etiam posset compati.
Et hoc est quod dicit: quia cum esset filius Dei, scilicet ab aeterno, didicit obedientiam ex tempore.
Contra. Addiscere est ignorantis; Christus autem ab aeterno, ut Deus, et ab instanti conceptionis suae habuit
plenitudinem scientiae, inquantum homo; ergo nihil ignoravit, nec per consequens didicit.
Respondeo. Dicendum est, quod duplex est scientia: scilicet simplicis notitiae, et quantum ad istam procedit
argumentum: quia scilicet nihil ignoravit. Est etiam scientia experientiae, et secundum istam didicit obedientiam.
Unde dicit didicit ex iis quae passus est, id est, expertus est.
Et loquitur apostolus sic: quia qui didicit aliquid, voluntarie accessit ad illud sciendum.
Christus autem voluntarie accepit infirmitatem nostram. Et ideo dicit, quod didicit obedientiam, id est, quam
grave sit obedire: quia ipse obedivit in gravissimis et difficillimis: quia usque ad mortem crucis, Phil. II, 8.
Et hic ostendit, quam difficile sit bonum obedientiae. Quia qui non sunt experti obedientiam, et non didicerunt
eam in rebus difficilibus, credunt quod obedire sit valde facile. Sed ad hoc quod scias quid sit obedientia, oportet
quod discas obedire in rebus difficilibus, et qui non didicit obediendo subesse, numquam novit bene
praecipiendo praeesse. Christus ergo licet ab aeterno sciret simplici notitia quid est obedientia, tamen didicit
experimento obedientiam ex iis quae passus est, id est, difficilibus, scilicet per passiones et mortem.
Rom. V, 19: per obedientiam unius iusti constituti sunt multi.
Deinde cum dicit et consummatus, etc., ostendit fructum passionis, qui fuit duplex. Unus in Christo, alius in
membris eius.
In Christo fructus fuit glorificatio, et ideo dicit et consummatus. Nam ab instanti conceptionis suae fuit
consummatus perfectus, quantum ad beatitudinem animae, inquantum ferebatur in Deum; sed tamen habuit
passibilitatem naturae. Sed post passionem habuit impassibilitatem.
Et ideo, quia secundum hoc ex toto perfectus est, convenit sibi alios perficere. Haec est enim natura perfecti,
quod possit sibi simile generare. Et ideo dicit quod perfectus est. Quia enim per meritum obedientiae pervenit ad
istam consummationem. Prov. XXI, 28: vir obediens loquitur victorias factus est omnibus obtemperantibus sibi
causa salutis, non temporalis, sed aeternae. Is. XLV, 17: salvatus est Israel in Domino salute aeterna.
Et ideo dicit appellatus a Deo pontifex iuxta ordinem melchisedech, et hoc est supra expositum.
Deinde cum dicit de quo nobis grandis sermo, etc., praeparat animos auditorum ad sequentia, quae dicenda sunt
de pontificatu Christi.
Et circa hoc duo facit.
Primo enim ostendit eorum tarditatem; secundo suam intentionem, cum dicit, VI cap. Quapropter intermittentes.
Iterum prima in duas, quia primo ostendit tarditatem; secundo ostendit ipsam esse culpabilem, ibi etenim cum
deberetis.
Item circa primam partem duo facit: primo ostendit dicendorum magnitudinem; secundo ipsorum tarditatem ad
ea capienda, ibi quoniam imbecilles.
Dicit ergo: ita dixi, quod appellatus est pontifex, de quo, scilicet pontificatu, grandis nobis sermo est, quia de
magnis.
Prov. VIII, 6: de rebus magnis locutura sum. Item grandis, quia de utili, scilicet de salute animarum. I Tim. I, 15:
fidelis sermo et omni acceptione dignus, quia Christus Iesus venit in hunc mundum peccatores salvos facere.
Iste sermo est interpretabilis ad docendum, quod potest dupliciter exponi. Vel quod fiat ibi vis negationis:
interpretabilis, id est, non exponibilis, quia non potest ad perfectum exponi. Quae enim ad Christum pertinent
nullus sermo exprimere potest. Eccli. XLIII, 32 s.: glorificantes Dominum quantumcumque potueritis,
supervalebit adhuc et admirabilis magnificentia eius: benedicentes Dominum, exaltate illum quantum potestis,
maior est enim omni laude. Alio modo affirmative: interpretabilis, id est indigens interpretatione propter
altitudinem et magnitudinem et profunditatem eius. Prov. I, 6: animadvertet parabolam et interpretationem, etc..
Interpretatio enim Scripturae numeratur inter dona spiritus sancti, I Cor. XII, 10.
Indiget etiam, ut dicatur interpretatio eius propter tarditatem nostram.
Et ideo subdit ipsam tarditatem, cum dicit quoniam imbecilles facti estis ad audiendum.
Illi qui sunt debilis intellectus non possunt alta intelligere, nisi eis exponantur per singula.
Io. XVI, 12: adhuc multa habeo vobis dicere, sed non potestis portare modo. I Cor. III, 1: non potui vobis loqui
quasi spiritualibus, etc..
Deinde cum dicit etenim cum deberetis, ostendit istam tarditatem esse culpabilem.
Et circa hoc tria facit: primo enim ostendit culpam tarditatis; secundo adhibet similitudinem, ibi et facti estis;
tertio exponit, ibi omnis enim qui lactis.
47

