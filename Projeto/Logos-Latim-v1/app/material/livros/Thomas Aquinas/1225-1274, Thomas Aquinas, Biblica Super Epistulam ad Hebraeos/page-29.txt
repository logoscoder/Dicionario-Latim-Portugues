similitudo Dei quam in humana, quia ipsa est signaculum similitudinis, ez. XXVIII, 12. Magis ergo videtur quod
debuerit apprehendere Angelum, quam semen Abrahae.
Praeterea: in natura angelica invenitur peccatum sicut in humana. Iob IV, 18: in Angelis suis reperit pravitatem.
Si ergo apprehendit naturam humanam ut liberaret eam a peccato, videtur quod multo magis apprehendere
debuerit angelicam.
Respondeo. Dicendum, quod assumptibilis dicitur aliqua natura a filio Dei secundum congruentiam ad unitatem
personae. Ista autem congruentia attenditur quantum ad duo, scilicet quantum ad dignitatem, ut illa natura sit
assumptibilis, quae nata est attingere ipsum verbum per suam operationem, amando et cognoscendo ipsum, et
quantum ad necessitatem, ut scilicet subiaceat peccato remediabili.
Primum et secundum sunt in humana natura, quae apta nata est Deum amare et cognoscere, et peccatum ipsius
remediabile fuit, et ideo est assumptibilis. Naturae autem angelicae licet adsit primum, deest tamen secundum;
nam peccatum est irremediabile, non quidem ex gravitate culpae, sed ex conditione naturae seu status. Quod est
hominibus mors, est Angelis casus, ut dicit Damascenus. Manifestum autem quod omnia peccata hominis, sive
sint parva, sive sint magna, ante mortem sunt remissibilia, post mortem vero sunt irremissibilia et perpetuo
manent, et ideo natura angelica inassumptibilis est.
Et per hoc patet solutio ad obiecta, quia licet in natura angelica sit congruentia dignitatis, deest tamen
congruentia necessitatis.
Deinde cum dicit unde debuit per omnia fratribus assimilari, ex praedictis concludit similitudinem, quasi dicat:
quia ergo non apprehendit Angelos, sed semen Abrahae, ideo debuit per omnia assimilari fratribus. Per omnia
inquam, in quibus sunt fratres, non in culpa, sed in poena, et ideo debet habere passibilem naturam. Unde infra
IV, 15: tentatum autem per omnia pro similitudine absque peccato, quantum scilicet ad poenam, non tentationem
culpae. Item sunt fratres quantum ad gratiam. I Io. III, 1: videte qualem charitatem dedit nobis Deus pater, ut filii
Dei nominemur et simus. Rom. VIII, 29: quos praescivit et praedestinavit conformes fieri, etc..
Consequenter ponit utilitatem istius similitudinis, dum dicit ut misericors fieret, ubi duo facit, quia primo ponit
eam; secundo exponit ipsam, ibi in eo enim, etc..
Nam Christus secundum quod mediator est, duplex habet officium. Unum quo praeponitur toti humano generi
sicut iudex.
Io. V, 27: potestatem dedit ei iudicium facere, etc.. Aliud per comparationem ad Deum, apud quem pro nobis
quasi advocatus interpellat, quia assistit vultui eius pro nobis, infra VII, 25 et I Io. II, 1: advocatum habemus
apud patrem Iesum Christum, etc..
In iudice autem maxime desideratur misericordia, et praecipue a reis; in advocato desideratur fidelitas. In Christo
autem insinuat apostolus illa duo esse per passionem eius.
Humanum enim genus in Christo, inquantum est iudex, desiderabat misericordiam; inquantum advocatus,
fidelitatem. Et ista duo exhibuit Christus per passionem. Unde quantum ad primum dicit quod per passionem
assimilatus est fratribus, ut misericors fieret.
Sed numquid non fuit misericors ab aeterno? videtur quod sic, quia miserationes eius super omnia opera eius, Ps.
Cxliv, 9. Item, ab initio habuit misericordiam.
Iob XXXI, 18: ab infantia crevit mecum miseratio.
Respondeo. Dicendum est, quod miseratio dicitur quasi miserum cor super aliena miseria, et hoc est dupliciter.
Uno modo per solam apprehensionem, et sic Deus sine passione nostram miseriam apprehendit. Ipse enim
cognovit figmentum nostrum, ut dicitur in Ps. Cii, 14. Alio modo per experientiam, et sic Christus potissime in
passione expertus est miseriam nostram.
Et sic dicitur, ut qui erat misericors per apprehensionem nostrae miseriae, fieret misericors per experientiam. Is.
LVIII, 9: clamabo et dicam: ecce adsum, quia misericors sum Dominus Deus tuus.
Et inde est, quod misericordiam fecit, ut patet de muliere deprehensa in adulterio. Misericordiam docuit, Matth.
V, 7: estote misericordes, etc.. Misericordiam mandavit, matth. XII, 7: discite quid est, misericordiam volo, et
non sacrificium, etc.. Item ipse est fidelis advocatus.
Et ideo dicitur fidelis pontifex. Infra IX, 11: Christus assistens pontifex futurorum bonorum. Et requiritur quod
sit fidelis. I Cor. XIV, 2: hic iam quaeritur inter dispensatores ut fidelis quis inveniatur. Et hoc totum, ut
repropitiaret delicta populi, scilicet pro quo mortem sustinere voluit. Ipsa enim passio allegatio est, et fidelium
interpellatio.
Deinde cum dicit in eo enim, etc., exponit istam utilitatem et continuatur sic, quasi dicat: non loquor de Christo
inquantum Deus, sed inquantum est homo. Et ideo in eo, idest, in illa natura quam assumpsit, ut experiretur in se
nostram causam esse suam. Unde dicit et tentatus et passus est; ideo potens est et eis qui tentantur auxiliari.
Vel aliter: ideo factus est misericors et fidelis, quia in eo quod passus et tentatus est, habet quamdam
convenientiam ad hoc quod misereatur. Et dicit tentatus, non a carne, sed ab hoste. Matth. IV, 1: ductus est Iesus
in desertum a spiritu, ut tentaretur a diabolo.
In ipso enim non fuit aliqua rebellio partis inferioris ad superiorem, sed passus est in carne pro nobis. I Pet. II,
21: Christus passus est pro nobis, etc.. Et IV, 1: Christo ergo in carne passo, et vos eadem cogitatione armamini.

29

