immolavit quod non debuit, et in hoc peccavit, sed post poenituit. Similiter Gedeon peccavit faciendo ephod et in
tentando Deum in petitione signi in vellere, et postea poenituit, sicut et David, de quo subdit dicens et David et
Samuel, de quibus scilicet in libris regum agitur.
Et aliis prophetis, de quibus si vellem dicere, tempus deficiet.
Sed tunc quaestio est utrum omnes isti, qui dicti sunt, fuerunt prophetae.
Respondeo. Dicendum est quod spiritus sanctus movet mentem prophetae, sicut agens principale movet
instrumentum suum. Potest autem spiritus sanctus movere ad tria, scilicet ad cognoscendum, ad loquendum et ad
faciendum. Et quodlibet istorum dupliciter.
Ad cognoscendum, scilicet quandoque cum intellectu eius quod videtur, sicut fuit Isaias et alii prophetae, unde
dicti sunt et videntes.
I Reg. IX, 9: qui hodie dicitur propheta, olim dicebatur videns. Aliquando autem sine cognitione eius quod
videtur, sicut patet in somnio Pharaonis, et in visione Balthassar.
Ad loquendum etiam movet dupliciter, quandoque ad sciendum id de quo loquitur, sicut patet de David:
quandoque autem nescit, sicut caiphas, et forte Balaam.
Similiter etiam quandoque movet ad faciendum, et scit quid facit, sicut ieremias, qui abscondit lumbare suum
super euphratem.
Quandoque autem nescit, sicut dicit Augustinus super ioannem, de militibus, qui diviserunt sibi vestimenta
Christi, non tamen cognoscebant mysterium, ad quod illa divisio ordinabatur.
Hoc est ergo de ratione prophetae, quod cognoscat illud quod videt, vel dicit, vel facit.
Quando autem non cognoscit, non est vere propheta, sed participative tantum. Et sic dicit ioannes caipham
prophetasse, quia habuit aliquid prophetiae. Iste autem motus spiritus sancti dicitur instinctus secundum
Augustinum.
Deinde cum dicit qui per fidem vicerunt regna, ostendit quid sancti, de quibus locutus est, fecerunt, et primo
ostendit hoc in generali; secundo descendit ad quaedam specialia, ibi obturaverunt ora leonum.
Primo autem ponit facti ipsorum meritum; secundo praemium, ibi adepti sunt.
Circa primum sciendum est, quod inter omnes actus exteriores virtutum Moralium actus fortitudinis et iustitiae
videntur esse praecipui, quia maxime pertinent ad bonum commune. Per fortitudinem enim respublica defenditur
ab hoste, per iustitiam vero conservatur. Unde apostolus ex utroque actu commendat sanctos patres.
Ab actu quidem fortitudinis, cum dicit, quod isti per fidem vicerunt regna, id est, reges, vel etiam regna ipsorum,
sicut David et iosue. Nihilominus tamen sancti spiritualiter per fidem vicerunt regna, scilicet regnum diaboli, de
quo iob XLI, 25: ipse est rex super universos filios superbiae. Item carnis.
Rom. VI, 12: non ergo regnet peccatum in vestro mortali corpore. Item regnum mundi.
Io. XVIII, 36: regnum meum non est de hoc mundo. Isti autem vincunt per fidem. I io. V, 4: haec est victoria
quae vincit mundum, fides nostra. Nullus enim potest praesentia contemnere, nisi propter spem futurorum
bonorum. Per contemptum enim principaliter vincitur mundus. Et ideo quia fides ostendit nobis invisibilia,
propter quae contemnitur mundus, ideo vincit mundum fides nostra.
Ab actu autem iustitiae commendat eos, cum dicit operati sunt iustitiam.
Aliquando autem iustitia est virtus generalis, quando scilicet obedit legi divinae. Ps. X, 7: iustus Dominus, et
iustitias dilexit. Et II Mach. IX, 12: iustum est subditum esse Deo.
I Io. III, 7: qui iustitiam facit, iustus est.
Aliquando autem est virtus specialis, et ista consistit in actionibus et communicationibus humanis, quando
scilicet reddit quis unicuique quod suum est. Utramque autem iustitiam habuerunt sancti. Is. LIV, 17: haec est
haereditas servorum Dei, et iustitia apud me, dicit Dominus. Eccli. I, 33: concupiscens sapientiam, serva
iustitiam, scilicet obediendo mandatis. Item ipsam exercendo in populo.
Ps. Cxviii, 121: feci iudicium, et iustitiam, etc..
Deinde cum dicit adepti sunt, ostendit quid receperunt, quia adepti sunt repromissiones. Promissio enim Dei
efficax est, quia numquam deficit Deus in promissis.
Rom. IV, 21: quaecumque promisit Deus potens est et facere. Ps. Cxliv, 13: fidelis Deus in omnibus verbis suis.
Sed contra. Supra eodem: iuxta fidem defuncti sunt, non acceptis repromissionibus.
Respondeo. Dicendum est, quod illud quod hic dicitur, tripliciter potest intelligi. Uno modo quod promissio Dei
sit illa specialis qua promittit sanctis vitam aeternam. Et istam nullus accepit ante adventum Christi.
Rom. XV, 8: ad confirmandas promissiones patrum. Secundo pro promissione de terra promissionis habenda. Et
istam non acceperunt priores patres tres, scilicet Abraham, Isaac et Iacob, sed tantum patres posteriores, sicut
iosue et alii sancti. Tertio pro promissione particulari, scilicet eius quod unicuique promissum fuit, sicut David
regnum, et ezechiae sanitas. Et istas promissiones consecuti sunt.
Deinde cum dicit obturaverunt ora leonum, ponit quaedam particularia beneficia aliquibus collata. Et primo quae
pertinent ad remotionem mali; secundo illa quae pertinent ad executionem boni, ibi fortes facti sunt in bello.
Malum autem nocivum hominis est duplex.
Unum exterius, aliud interius. Secundum ponit, ibi convaluerunt.
Exterius autem malum est duplex, quia aut illatum est a creatura irrationali, aut rationali.
106

