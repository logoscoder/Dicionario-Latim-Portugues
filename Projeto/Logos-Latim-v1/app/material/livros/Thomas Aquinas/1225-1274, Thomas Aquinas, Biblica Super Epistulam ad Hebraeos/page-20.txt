propter aequalitatem poenae, ut scilicet secundum mensuram peccati sit plagarum modus. De poenis autem
habetur Lev. XXVI et Deut. XXVIII. Glossa dicit: iustam, ne putetur perire iustitia propter misericordiam.
Consequenter cum dicit quomodo nos effugiemus, etc., ponit consequens suae conditionalis, in quo describit
conditionem novi testamenti, ubi tria facit.
Primo enim ostendit necessitatem observandi; secundo originem novi testamenti; tertio firmitatem veritatis
ipsius.
Secundum, ibi quae cum initium accepisset. Tertium, ibi contestante Deo.
Dicit ergo. Si sermo factus per Angelos punit praevaricatores et inobedientes, quomodo nos effugiemus, etc.. In
quo denotat periculum quod imminet non observantibus.
Supra autem vetus testamentum vocavit salutem. Cuius ratio est, quia sermo ordinatur ad cognitionem tantum,
hoc enim facit vetus testamentum, quia per ipsum est cognitio peccati. Rom. III, 20: per legem cognitio peccati.
Item cognitio Dei. Ps. Cxlvii, 9: non fecit taliter omni nationi. Et alibi LXXV, 1: notus in Iudaea Deus, etc.. Non
tamen conferebat gratiam, sed in novo testamento confertur gratia Io. I, 17: gratia et veritas per Iesum Christum
facta est, quae ducit ad salutem aeternam. Io. VI, 69: Domine, ad quem ibimus? verba vitae aeternae habes.
Ps. Cxviii, 140: ignitum eloquium tuum vehementer.
Item, commendat ipsam ex quantitate. Et dicit tantam, id est valde magnam. Et certe valde magna est, si
consideres a quibus periculis liberat: quia non solum liberat a periculis mortis corporalis, sed etiam spiritualis.
Matth. I, 21: ipse enim salvum faciet populum suum a peccatis eorum. Item magna est, quia est universalis, id
est, non unius populi tantum, nec ab uno periculo, sed est omnium hominum et ab hostibus omnibus.
I Tim. IV, 10: qui est salvator omnium, maxime autem fidelium. Lc. I, 74: sine timore de manu inimicorum
nostrorum liberati, etc..
Item magna est, quia aeterna. Is. XLV, 17: salvatus est Israel in Domino salute sempiterna.
Et ideo non est negligenda, sed debemus esse solliciti ad obtinendum eam. Iud. XVIII, 9: vidimus terram valde
opulentam et uberem. Et sequitur: nolite negligere, nolite cessare, etc.. Et vere non debemus negligere, quia si
negligentes fuerimus, puniemur, non tantum perdendo bonum, sed etiam incurremus malum, scilicet aeternae
damnationis, quod effugere non poterimus. Ideo dicit quomodo nos effugiemus? Matth. III, 7: quis demonstrabit
vobis fugere a ventura ira? iob XI, 20: effugium peribit ab eis. Ps. Cxxxviii, 6: quo ibo a spiritu tuo, et quo a
facie tua fugiam? originem doctrinae novi testamenti ostendit, cum dicit quae cum initium accepisset, etc.. Ubi
ponit duplicem eius originem.
Prima fuit non per Angelos, sed per ipsum Christum. Supra I, 2: locutus est nobis in filio. Io. I, 18: unigenitus
qui est in sinu patris, ipse enarravit.
Et ideo dicit quae cum accepisset initium enarrandi per Dominum, quia habet duplex initium: unum simpliciter,
et illud est ab aeterno, et hoc est per seipsum verbum.
Eph. I, 4: elegit nos in ipso ante mundi constitutionem. Aliud est initium enarrationis, et istud fuit in tempore per
verbum incarnatum.
Secunda origo fuit per apostolos qui audierunt a Christo. Unde dicit ab eis qui audierunt, id est, per ipsorum
praedicationem.
I Io. I, 1: quod fuit ab initio, quod vidimus et audivimus, etc.. Lc. I, 2: sicut narraverunt nobis, qui ab initio ipsi
viderunt.
Firmitatem deinde eius ponit, quae maior est quam firmitas veteris testamenti, quod ostendit ex testimonio Dei
qui mentiri non potest. Unde dicit confirmata est, Deo contestante, etc..
Sciendum est autem quod testimonium est per loquelam: loquela est signum sensibile.
Deus autem duplici signo sensibili contestatus est, scilicet miraculis et donis spiritus sancti.
Quantum ad primum dicit, quod confirmata est, contestante Deo signis, quoad minora miracula, ut sanatio
claudi, vel febris. De primo Act. III, 6 et XIV, 7; de secundo autem Act. Ult.. Portentis, quantum ad maiora, sicut
suscitatio mortui. Act. IX, 40: thabita, surge, etc..
Dicitur autem portentum, quasi porro vel procul tensum, quod scilicet aliquid in longinquum demonstrat. II par.
XXXII, 31: in legatione principum Babylonis, qui missi fuerant ad eum, ut interrogarent de portento, quod
scilicet fuerat sol retrogressus, etc..
Praecipuum vero portentum est, quod Deus factus est homo. Is. VIII, 18: ego et pueri mei, quos mihi dedit Deus
in portentum, quod scilicet ego sum homo, et quod pueri mei hoc crederent. Mirum enim fuit quod cor humanum
hoc potuit credere.
Dicit variis virtutibus, ut signa et portenta referantur ad ea, quae excedunt virtutem naturae.
Ut signum dicatur quod est praeter et supra naturam, non tamen contra; sed portentum est, quod est contra
naturam, ut partus virginis, suscitatio mortui. Sed virtus referatur ad ea quae sunt secundum naturam quantum ad
substantiam facti, sed non quantum ad modum fiendi, sicut sanatio febris, quod utique possunt medici, licet non
statim.
Vel virtutes referantur ad virtutes mentis, quas Dominus suis praedicatoribus dedit, scilicet fides, spes, et
charitas.
Sed quantum ad secundum, scilicet quantum ad dona, dicit et spiritus sancti distributionibus.
20

