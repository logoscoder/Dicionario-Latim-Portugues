Sed non redditur fructus, nisi exercitatis per eam, id est, per disciplinam. Supra V, 14: perfectorum est cibus
solidus eorum, qui pro consuetudine exercitatos habent sensus.
|#3 Lectio 3
Supra monuit apostolus qualiter nos debemus habere ad mala poenalia sustinenda, hic monet qualiter nos
debemus habere ad mala culpae vitanda.
Et circa hoc duo facit.
Primo enim ponit monitiones suas; secundo assignat rationes ipsorum, ibi non enim accessistis.
Circa primum duo facit.
Primo enim monet hominem peccantem; secundo nondum peccantem, ibi pacem sequimini.
Est autem duplex peccatum, scilicet omissionis, et transgressionis.
Primo ergo monet ad dimittendum peccatum omissionis; secundo ad dimittendum peccatum transgressionis, ibi
et gressus rectos.
Peccatum autem omissionis duplex est. Unum quando quis omittit bonum facere; aliud, omittendo mala et
adversa tolerare.
Quantum ad primum dicit propter quod, scilicet quia disciplina affert fructum pacatissimum, ideo ut vos hunc
fructum percipere possitis, erigite manus remissas. Manus enim, cum sit organum organorum, remissa dicitur,
quando vacat a bonis operibus, et ideo erigenda est per rectam intentionem ad operandum, quae Deo placent.
Thren. III, 41: levemus corda nostra cum manibus ad Deum.
Ps. Cxl, 2: elevatio manuum, etc.. Manus enim remissa inducit egestatem et servitutem.
Prov. X, 4: egestatem operata est manus remissa: manus autem fortium divitias parat.
Item XII, 24: manus fortium dominabitur, quae autem remissa est, tributis serviet. In huius signum quando
Moyses elevabat manus, vincebat Israel; quando vero remittebat, superabat Amalec, Ex. XVII, 11.
Quantum ad illud peccatum omissionis dicitur erigite genua dissoluta. In genibus totum pondus corporis
sustentatur. Habent ergo genua dissoluta qui non habent fortitudinem fortiter tolerandi adversa; haec ergo
remissio abiicienda est. Iob IV, 3: manus lassas roborasti, et genua trementia confortasti, vacillantes
confirmaverunt sermones tui. Is. XXXV, 3: confortate manus dissolutas, et genua debilia roborate. Manus ergo
et genua erigite, ut nec otio torpeatis, nec debilitate haesitetis.
Deinde cum dicit et gressus rectos, improbat peccatum transgressionis. Istud autem peccatum est obliquitas
quaedam et curvitas. Rectum enim dicitur cuius medium non exit ab extremis, id est, cuius operatio non recedit
ab intentione et fine debito.
Triplex autem est obliquitas, scilicet in affectu, in operatione et intellectu. Istas tres monet declinare.
Ex affectione autem iniqua sequitur obliquitas in intellectu, et depravatio in affectu.
Et ideo quantum ad primum, quod est aliorum radix, dicit facite gressus rectos pedibus vestris, id est, rectas
affectiones. Sicut enim pedes portant corpus, ita mentem portant affectiones. Recti ergo pedes sunt affectiones
rectae. Ez. I, 7: pedes eorum, pedes recti.
Rectificate ergo affectiones, quibus totum corpus portatur spiritualiter. Is. XL, 3: rectas facite in solitudine
semitas Dei vestri. Hoc est, quantum in vobis est date operam ad hoc. Sed proprie rectificare est solius Dei.
Ps. XVI, 5: dirige gressus meos in semitis tuis.
Quantum ad secundum dicit ut ne claudicans quis, quantum ad actionem exteriorem.
Sicut enim tibia dicitur clauda, quando non sequitur regulam potentiae gressivae, ita operatio claudicat quando
sive ad dexteram, id est in prosperis, sive ad sinistram, id est in adversis, non sequitur regulam legis divinae.
Is. XXX, 21: haec est via, ambulate in ea, et non declinetis neque ad dexteram, neque ad sinistram. Vel,
claudicat, qui caeremonialia observat cum evangelio.
Quantum ad obliquitatem intellectus, dicit erret. Malam enim operationem sequitur error intellectus. Prov. XIV,
22: errant omnes qui operantur malum. Sap. II, 21: hoc cogitaverunt, et erraverunt, excaecavit enim eos malitia
eorum.
Qui ergo vult illas duas curvitates cavere, habeat pedes et affectiones rectas. Et ideo dicit magis autem sanetur.
Sicut enim sanitas corporis consistit in contemperatione humorum, ita sanitas spiritualis in ordinatione
affectuum. Ier. XVII, 14: sana me, Domine, et sanabor.
Deinde cum dicit pacem sequimini, etc., monet non peccantem ad vitandum peccatum.
Et circa hoc duo facit.
Primo enim praemittit quaedam remedia, quae valent ad omnia peccata vitanda; secundo specialiter monet ad
vitationem eorum, ibi ne qua radix.
Circa primum sciendum est, quod actionum humanarum sunt diversi fines. Quaedam enim ordinantur ad alium,
sicut iustitia, quae ordinat hominem ad proximum. Et istarum finis est pax. Unde Is. XXXII, 17: erit opus
iustitiae pax. Quaedam ad ipsum operantem, sicut ieiunare, et istorum finis est puritas. Non enim ieiunamus nisi
propter munditiam et puritatem.

114

