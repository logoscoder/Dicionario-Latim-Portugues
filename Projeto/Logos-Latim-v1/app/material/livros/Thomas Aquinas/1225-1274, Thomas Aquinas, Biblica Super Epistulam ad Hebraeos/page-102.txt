Hoc autem fuit parabola, idest figura, Christi futuri. Aries enim haerens cornibus inter vepres, est humanitas
confixa cruci, quae passa est. Isaac, id est, divinitas, evasit, cum Christus vere mortuus est et sepultus. Et sic
patet, quod ista figura valde complete adaequat figuratum. Accepit ergo eum, scilicet Isaac in parabolam, id est,
figuram Christi crucifigendi et immolandi.
|#5 Lectio 5
Supra posuit apostolus exemplum de fide Abrahae, hic ponit exemplum de fide Isaac, Iacob et ioseph.
Et primo de fide Isaac. Dicit ergo, quod Isaac fide de futuris, id est quae se extendebat ad futura, benedixit Iacob
et esau.
Vel benedixit de futuris, id est, pro futuris, vel benedictione, quae se extendebat ad futura.
Verba enim sua non habebant efficaciam nisi ex virtute Dei, per quam quidem benedictionem minor praelatus
fuit maiori.
Quod non fuit quantum ad personas eorum, sed quantum ad duos populos, qui ex ipsi exierunt. Ps. Cvii, 10: in
idumaeam extendam calceamentum meum. Fuerunt enim idumaei, qui egressi sunt de esau subiecti filiis Israel.
In quo significabatur, quod minor populus, scilicet gentium, per fidem debebat praevenire populum maiorem,
scilicet Iudaeorum.
Matth. VIII, 11 s.: multi ab oriente et occidente venient et recumbent cum Abraham, Isaac et Iacob in regno
caelorum, filii autem regni eiicientur in tenebras exteriores.
Ista vero benedictio, quae erat de fide gentium futura, per fidem facta fuit, qua respicit aliquid futurum.
Deinde cum dicit fide Iacob moriens singulos filiorum benedixit, prosequitur de fide Iacob, et ponit illud quod
ipse fecit in benedicendo duobus filiis ioseph, sicut habetur Gen. XLVIII, 16-20, ubi dicitur, quod cum
nuntiatum fuisset ioseph, quod pater eius aegrotaret, adduxit duos filios suos, quibus Iacob benedixit cancellatis
manibus, in hoc praeferens ephraim Manasse quantum ad dignitatem, quia de ephraim fuit dignitas regalis,
scilicet ieroboam. Haec autem benedictio fuit per fidem, quia revelatum ei fuit, quod ita futurum erat. Quae
quidem benedictio referebatur ad populum, qui egressus est ab ipsis, non ad personas ipsorum.
Item, per fidem adoravit fastigium virgae eius; hoc habetur Gen. XLVII, 31, ubi dicitur, quod fecit ioseph iurare,
quod sepeliret eum in sepulchro patrum suorum, et post iuramentum, tamquam securus de promisso, adoravit ad
caput lectuli, ut dicit littera nostra; vel fastigium virgae eius, ut dicunt septuaginta; vel super fastigium, ut
habetur in Graeco.
Et totum hoc potest stare, quia ipse erat senex, et ideo portabat virgam, vel recepit sceptrum ioseph donec
iurasset, et antequam redderet ei adoravit, non ipsam virgam, nec ioseph, ut quidam male putaverunt, sed ipsum
Deum innixum ad cacumen, vel super fastigium virgae eius. Ad quod motus fuit ex consideratione potestatis
Christi, quam potestas ioseph praefigurabat. Ipse enim tamquam praefectus Aegypto portabat sceptrum, in
signum potestatis Christi. Ps. II, 9: reges eos in virga ferrea.
Vel si adoravit fastigium, idem est sensus, quia adoravit Christum significatum per virgam illam, sicut et nos
adoramus crucifixum et crucem, ratione Christi passi in ipsa. Unde proprie non adoramus crucem, sed Christum
crucifixum in ipsa.
Deinde cum dicit fide ioseph, prosequitur exemplum de fide ioseph, ubi ponit duo, quae habentur Gen. Ult.
Ubi dixit fratribus suis: visitabit vos Dominus, et mandavit ossa sua inde portari. Unde fides eius fuit quantum ad
duo, primo quia credidit promissionem factam debere impleri per reditum filiorum Israel in terram promissionis;
secundo, quia in ipsa credebat Christum esse nasciturum et resurrecturum et multos cum ipso, unde desiderabat
habere partem in illa resurrectione. Et hoc est quod dicit, quod ioseph moriens fide, id est, per fidem, memoratus
est de profectione filiorum Israel, et hoc quantum ad primum; et de ossibus suis mandavit, quantum ad
secundum.
Sed quare non fecit se statim portari sicut pater suus? respondeo. Dicendum est, quod hoc non potuit, quia non
habebat tunc tantam potestatem sicut habebat in morte patris. Et ideo tunc poterat hoc facere, quod tamen circa
mortem suam non potuit.
Secundo, quia sciebat, quod multas afflictiones debebant sustinere filii Israel post mortem eius. Ut ergo haberent
certam spem de liberatione sua, et reditu ad terram promissionis, voluit ad solatium corpus suum remanere cum
ipsis. Unde et Moyses tulit illud secum, sicut et quaelibet tribus corpus patris sui, ut dicit Hieronymus.
Deinde cum dicit fide Moyses, prosequitur de patribus, qui fuerunt sub lege.
Hoc enim tempus incepit a Moyse. Eccli. XXIV, 33: legem mandavit Moyses in praeceptis iustitiarum. Io. I, 17:
lex per Moysen data est. Istud autem tempus distinguitur in tria, scilicet ante exitum de Aegypto, in exitu, et post
exitum.
Unde tria facit.
Primo enim ostendit quid factum sit ante exitum; secundo quid in exitu, ibi fide reliquit Aegyptum; tertio quid in
terra promissionis, ibi quid adhuc dicam.
Circa primum duo facit.
Primo enim ostendit quid sit factum in nativitate Moysi; secundo quod ipse fecit, ibi fide Moyses.

102

