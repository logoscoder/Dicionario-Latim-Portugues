Primo enim assignat eius virtutem, quia vivus est sermo Dei; secundo eius cognitionem, ibi et discretor; tertio
eius auctoritatem, ibi ad quem nobis sermo.
Virtutem eius ostendit tripliciter.
Primo quantum ad naturam; secundo quantum ad potestatem, ibi et efficax; tertio quantum ad operationem, ibi et
penetrabilior.
Dicit ergo vivus est sermo Dei.
Ista littera de se videtur habere difficultatem, tamen considerando aliam translationem, planior est. Ubi enim nos
habemus sermo, in Graeco habetur logos, quod est idem quod verbum. Unde sermo, id est, verbum. Et sic etiam
exponit Augustinus illud Io. XII: sermo quem locutus sum, id est, ego ipse qui sum verbum. Sap. XVIII, 15:
omnipotens sermo tuus, Domine, exiliens de caelo a regalibus sedibus venit. Et similiter hic sermo Dei est vivus,
id est, verbum Dei vivum.
Verbum enim Dei ab aeterno conceptum, in paterno intellectu est verbum primordiale, de quo Eccli. I, 5 dicitur:
fons sapientiae verbum Dei in excelsis. Et quia est primordiale, ideo ab ipso derivantur omnia alia verba, quae
nihil aliud sunt quam quaedam conceptiones expressae in mente Angeli, vel nostra. Unde illud verbum est
expressio omnium verborum, quasi fons quidam. Et illa, quae dicuntur de illo verbo, quodammodo aptantur ad
alia verba, secundum suum modum.
De illo autem dicitur, quod est vivus. Dicitur autem res viva, quamdiu habet motum et operationem suam. Sicut
enim fons scaturiens dicitur vivus, sic et verbum illud quod habet perpetuum vigorem. Ps. Cxviii, 89: in
aeternum, Domine, verbum tuum permanet in caelo. Io. V, 26: sicut enim pater habet vitam in semetipso, sic
dedit et filio vitam habere in semetipso.
Vel potest referri ad humanam naturam.
Est enim vivus, licet ab aliis reputetur mortuus, quia cum resurrexit, iam non moritur.
Apoc. I, 18: fui mortuus, et ecce sum vivens in saecula saeculorum. Similiter etiam sermo Scripturae est vivus et
indeficiens. Rom. IX, 6: non autem quod exciderit verbum Dei.
Consequenter cum dicit et efficax, ostendit eius potestatem.
Dicitur autem verbum efficax propter maximam virtutem et infinitam vim effectivam quam habet. Per ipsum
enim facta sunt omnia Io. I, 3, et Ps. XXXII, 6: verbo Domini caeli firmati sunt. Item est efficax quia ex ipso
omnia verba prolata a Deo, mediante Angelo vel homine, efficaciam habent. Eccle. VIII, 4: sermo illius potestate
plenus est.
Is. LV, 11: verbum quod egredietur de ore meo, non revertetur ad me vacuum, sed faciet quodcumque volui, etc..
Deinde cum dicit et penetrabilior, ostendit eius operationem.
Et circa hoc facit duo.
Primo ponit eius operationem; secundo exponit, ibi et pertingens.
Dicit ergo et penetrabilior. Illud proprie dicitur penetrare, quod ingreditur profunda rei.
Hoc autem potest esse dupliciter. Uno modo, quia operatur in intimis rei. Is. XXVI, 12: omnia enim opera nostra
operatus es in nobis. Alio modo, quia cognoscit intima rei. Io. II, 25: opus ei non erat, ut quis testimonium
perhiberet de homine, ipse enim sciebat quid esset in homine. Eccli. XXIV, 45: penetrabo inferiores partes
terrae. Operatio enim Dei et cognitio pertingit et penetrat intima rei. Unde dicit omni gladio ancipiti.
Inter omnia enim gladius est penetrabilior propter acumen, et maxime gladius anceps, qui scilicet est acutus ex
duabus eius partibus.
Et ideo, quia verbum Dei acutum est, et ad operandum et ad cognoscendum, ideo comparatur gladio ancipiti.
Eph. VI, 17: et gladium spiritus, quod est verbum Dei. Is. XXVII, 1: in illa die visitabit Dominus in gladio suo
duro, et grandi, et forti, etc..
Vel dicitur anceps quantum ad operationem, quia habet aciem ad bona promovenda, et mala destruenda. Apoc. I,
16: ex ore ipsius procedebat gladius ex utraque parte acutus.
Vel quantum ad cognitionem; et dicitur omni gladio ancipiti, id est, omni humano intellectu, qui dicitur anceps,
quia habet viam ad utramque partem conclusionis, quousque veniat ad finem perscrutationis, et ibi figit acumen
suum, scilicet in veritate.
In ordine enim causarum videmus quod semper causa prior intimius operatur quam causa posterior. Unde illud
quod natura producit est intimius, quam illud quod producitur per artem. Quia ergo Deus est prima causa
simpliciter, ideo eius operatione producitur illud quod est intimius ipsi rei, scilicet esse eius.
Consequenter cum dicit et pertingens, etc., manifestat quod dixerat de operatione.
Et circa hoc facit duo, quia primo ostendit hoc quantum ad spiritualia, secundo quantum ad corporalia, ibi
compagum quoque et medullarum.
Secundum enim apostolum tria sunt in homine, scilicet corpus, anima et spiritus.
I Thess. V, 23: integer spiritus vester, anima et corpus, etc.. Quid enim sit corpus notum est. Anima autem est,
quae dat corpori vitam; spiritus vero in rebus corporalibus dicitur quid subtile, et ideo significat substantias
immateriales. Is. XXXI, 3: Aegyptus homo et non Deus, et equi eorum caro et non spiritus. Spiritus ergo in nobis
dicitur illud, per quod communicamus cum substantiis spiritualibus. Anima vero illud per quod communicamus
cum brutis. Et sic spiritus est mens humana, scilicet intellectus et voluntas.
40

