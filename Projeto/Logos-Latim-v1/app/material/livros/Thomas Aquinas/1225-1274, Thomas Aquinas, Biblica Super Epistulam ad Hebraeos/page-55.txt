Abraham, et hoc quia primus recessit a consortio infidelium. Gen. XII, 1: egredere de terra tua, etc.. Secundo,
quia primus aliquid credidit, quod erat supra naturam. Rom. IV, 18: qui contra spem, in spem credidit.
Unde Gen. XV, 6: credidit Abraham Deo, et reputatum est ei ad iustitiam. Primus enim accepit signaculum fidei,
scilicet circumcisionem, Rom. IV, 11.
Modus promissionis est quantum ad duo: primo quantum ad iuramentum interpositum; secundo quantum ad
verba promissionis, ibi nisi benedicens benedicam tibi, etc..
Dicit ergo: Deus volens ostendere promissionem suam firmam et stabilem, quia non habuit maiorem se, per
quem iuraret Ps. Cxii, 4: excelsus super omnes gentes Dominus, etc. Iuravit per semetipsum. Gen. XXII, 16: per
memetipsum iuravi, dicit Dominus, etc..
In quo habes exemplum, quod iuramentum de se non est illicitum, quia Scriptura nihil Deo attribuit quod de se
sit peccatum. Intendit enim Scriptura nos ad Deum ordinare et ducere. Eph. V, 1: estote imitatores Dei sicut filii,
etc.. Tamen interdicitur frequentia iuramenti. Eccli. XXIII, 9: iurationi non assuescat os tuum, etc.. Item
iuramentum in vanum. Ex. XX, 7: non assumes nomen Dei tui in vanum.
Consequenter cum dicit nisi benedicens, etc., ostendit modum promissionis; quasi dicat non credatur mihi, nisi
benedicam tibi, ut sit modus iurandi quasi per executionem. Dicit autem benedicens, quod pertinet ad bonorum
collationem. Benedictio enim Domini divites facit, sicut dicitur prov. X, 22. Et multiplicans multiplicabo te,
quod etiam pertinet ad prolis numerositatem.
Et utrumque fuit Abrahae promissum, sicut patet Gen. XIV et XXV.
Ingeminat autem dicendo benedicens benedicam, ut designet bona temporalia et spiritualia, et continuitatem
benedictionis. Vel benedicens benedicam in multitudine prolis sanctae, quae Gen. XV, 5 designatur per stellas
caeli, ubi dicitur suspice caelum, et numera stellas, si potes, etc.. Et multiplicans multiplicabo in numerositate
prolis malae et perversae, quae ibidem, scilicet XXII cap., designatur per arenam maris. Ingeminatur etiam
multitudo, quod est propter numerositatem prolis bonae vel malae; vel propter continuitatem multitudinis. Vel
benedicam in bonis gratiae, et multiplicabo in bonis gloriae.
Ps. XXX, 19: quam magna multitudo dulcedinis tuae, Domine, etc..
Effectus promissionis fuit, quia longanimiter ferens, adeptus est repromissionem.
Longanimitas est non solum in faciendo magnum aliquid, sed etiam in expectando in longum. Abraham autem
promissionem habuit, nec unquam passum pedis terrae possedit, ut dicitur Act. VII, 5. Et usque in senectutem
prolem non suscipit, et tamen a spe non decidit. Iac. V, 10: accipite exemplum, fratres mei, mali exitus, et
longanimitatis, et laboris, et patientiae prophetas, etc.. Is. LI, 2: attendite ad Abraham patrem vestrum, etc..
Deinde cum dicit homines enim per maiorem sui iurant, ponit rationem praedictorum, et circa hoc facit tria.
Primo enim ponit humanam consuetudinem; secundo assignat rationem consuetudinis, ibi in quo abundantius;
tertio subdit fructum rationis, ibi ut per duas res immobiles.
Consuetudo enim humana duplex ponitur una quantum ad id per quod iuratur; alia quantum ad effectum
iuramenti, ibi et omnis controversiae.
Illud autem per quod iuratur, est maius, et hoc rationabiliter. Nihil enim aliud est iurare, nisi dubium confirmare.
Sicut ergo in scientiis nihil confirmatur, nisi per id quod est magis notum: ita quia nihil certius est apud homines,
quam Deus, ideo per ipsum, tamquam per maius et certius, iuratur.
Sed contra. Quandoque enim iuratur per filium, qui minor est, ut cum dicitur: per Christum. Aliquando vero per
creaturam, sicut ioseph iuravit per salutem Pharaonis, Gen. XLII, 15.
Respondeo. Dicendum est, quod duplex est modus iurandi per Deum: uno modo per simplicem attestationem; ut
cum absolute dicitur: per Deum ita est quasi dicat: testis est mihi Deus, quod ita est, sicut dico.
Rom. I, 9: testis est mihi Deus, cui servio in spiritu meo.
Aliquando vero per execrationem, quod fit quando aliquid obligatur ad vindictam Deo, si non sit ita, puta caput,
vel anima, vel aliquid huiusmodi, sicut iuravit apostolus. II Cor. I, 23: testem Deum invoco in animam meam,
quasi dicat: obligo animam meam pro testimonio, pro quo ipsum nomen Dei assumo. Et istud est gravissimum.
Per creaturam autem iuratur non inquantum est talis, sed inquantum in ipsa relucet aliquod indicium divinae
potestatis. Quia enim omnis potestas a Deo est, Rom. XIII, 1, inquantum aliquis exercet potestatem super
aliquam multitudinem: si iuratur per ipsum, iuratur per Deum, cuius potestas in ipso relucet.
Et sic iuravit ioseph per salutem Pharaonis.
Hoc est ergo, quod dicit homines per maiorem sui jurant.
Sciendum est autem, quod a iuramento sunt excludendi alias periuri, quia debet iuramento maxima reverentia
exhiberi, et ex retro actis praesumitur, quod debitam reverentiam iuramento non exhibebunt. Item ad ipsum non
sunt cogendi pueri ante annos pubertatis, quia nondum habent perfectum usum rationis, quo sciant iuramento
debitam reverentiam exhibere. Item personae magnae dignitatis, quia iuramentum requiritur ab eis, de quarum
dicto, vel facto dubitatur. Derogat autem hominibus magnae auctoritatis, ut dubitetur de veritate eorum quae
dicunt. Unde et in decretis, II quaest. IV dicitur, quod sacerdos ex levi causa iurare non debet.
Causae autem in quibus liceat iurare hae sunt: pro pace firmanda, sicut Laban iuravit, Gen. XXXI, 44 ss.;
secundo pro fama conservanda; tertio pro fidelitate tenenda, sicut feudatarii iurant dominis; quarto pro obedientia

55

