Consequenter cum dicit quod autem dicit, etc., exponit verba prophetiae, et facit magnam vim in hoc quod dicit
adhuc semel. Quod enim dicit adhuc, ostendit quod mobilia sunt. Sed quod dicit semel, ostendit quod a statu
mobilitatis et corruptibilitatis mutanda sunt ad statum incorruptionis et immutabilitatis.
Si enim post motionem illam remanerent in statu mutationis, non diceret semel, sed iterum et iterum, quod est
contra Origenem, qui voluit quod mundus in infinitum renovabitur ac recuperabitur. Dicit ergo quod autem dicit:
adhuc semel, declarat translationem mobilium, ad statum scilicet immobilitatis.
Et quasi aliquis quaereret, utrum Deus hoc possit facere, subdit tamquam factorum. Omnia enim facta divinae
potestati subiiciuntur.
Unde sicut ex nihilo fecit ea Deus, ita potest ea pro suae voluntatis arbitrio immutare. Et hoc ut maneant ea quae
sunt immobilia, id est, quantum ad essentias suas principales remaneant immobilia, sed quantum ad aliquas
accidentales dispositiones immutabuntur. Ps. Ci, 28: et sicut opertorium mutabis eos, et mutabuntur, etc.. Quae
supra sunt exposita.
Ex his patet, quod ista in veteri testamento, etsi movebantur, non tamen ad statum incorruptionis et
immutabilitatis; sed hoc fit tantum in novo, in signum quod promissa veteris testamenti erant mutabilia, non
autem novi.
Deinde cum dicit itaque regnum immobile, ponit conclusionem principaliter intentam. Postquam enim
multipliciter commendavit gratiam et beneficia per Christum nobis collata et conferenda, principaliter intendit
nos inducere ad serviendum ei. Et hoc concludit, quod ex quo nobis in novo testamento promittuntur bona
immobilia, debemus Christo, qui repromittit, servire in timore et reverentia. Et haec est conclusio principalis.
Unde primo resumit beneficium exhibitum, dicens itaque ex quo, scilicet Deus nobis repromittit caelum et terram
immobilia, per quae designantur bona futura immobilia et sempiterna, habemus, id est, reddimus, gratiam, id est,
gratiarum actionem.
II Cor. IX, 15: gratias ago Deo super inenarrabili dono eius. Et hoc suscipientes, id est, quia suscipimus etsi non
in re, tamen in spe promissionis regnum immobile. Ps. Cxliv, 13: regnum tuum, regnum omnium saeculorum.
Lc. I, 33: regni eius non erit finis.
Vel per gratiam intelligitur donum gratiae, quod in praesenti recipimus tamquam pignus aeternae gloriae. Et ideo
dicit itaque suscipientes regnum immobile, id est futurae gloriae, quod nobis promittitur. Lc. XII, 32: nolite
timere, pusillus grex, quia complacuit patri vestro dare vobis regnum. Quod enim speramus, habemus, scilicet
gratiam, quam tamquam quoddam gloriae inchoativum accipimus.
Sicut enim natura non deficit in necessariis, multo minus Deus. Et ideo dat nobis spem illius regni, et per
consequens gratiam per quam perveniamus. Rom. V, 2: accessum habemus per fidem in gratiam.
Ps. Lxxxiii, 12: gratiam et gloriam dabit Dominus.
Sequitur per quam serviamus placentes Deo cum metu et reverentia, ubi inducit ad obsequium ut a nobis
requisitum.
Dictat enim ratio naturalis, quod ei a quo multa beneficia recipimus, obligamur ad reverentiam et ad honorem
exhibendum; ergo multo fortius Deo, qui nobis maxima donavit, et infinita repromisit, et ideo dicit quod per
istam gratiam, scilicet nobis datam et dandam, serviamus Deo placentes, cum metu et reverentia.
Non enim sufficit tantum servire Deo, quod potest fieri per actionem exteriorem, nisi etiam placeamus ei per
intentionem rectam, et per amorem. Sap. IV, 10: placens Deo factus est dilectus. Ps. Cxiv, 9: placebo Domino in
regione vivorum. Maxime autem servitur Deo per obsequium interius, Ps. L et Lc. I, 74 s.: serviamus illi in
sanctitate et iustitia.
Deus autem propter creationem dicitur Dominus; propter regenerationem vero pater.
Domino debetur timor, sed patri amor et reverentia. Mal. I, 6: filius honorat patrem, et servus Dominum timebit.
Si ergo pater ego sum, ubi est honor meus? et si Dominus ego sum, ubi timor meus? ergo Deo serviendum est
cum metu et reverentia. Ps. II, 11: servite Domino in timore, et exultate ei cum tremore.
Quod autem ita debeamus servire Deo, probat per auctoritatem sumptam deut. IV, 24: etenim Deus noster ignis
consumens est.
Hoc autem, quod Deus dicitur ignis, non dicitur hoc, secundum Dionysium, quod sit aliquod corporeum, sed
quia intelligibilia designantur per sensibilia, inter quae ignem reperimus habere maiorem nobilitatem, et maiorem
claritatem; item maiorem activitatem; item maiorem altitudinem in situ; item est magis purgativus et
consumptivus.
Ideo Deus praecipue nominatur ignis, propter eius claritatem, quia lucem habitat inaccessibilem, I Tim. VI, 16.
Item quia maxime activus. Is. XXVI, 12: omnia opera nostra operatus est in nobis. Item altior est in situ.
Ps. Cxii, 4: excelsus super omnes gentes Dominus, etc.. Item purgat peccata, et quasi consumit. Unde dicit hic,
quod est ignis consumens, scilicet peccata. Mal. III, 2: ipse enim quasi ignis conflans, et sequitur: et purgabit
filios levi. Supra I, 3: purgationem peccatorum faciens. Item consumit peccatores puniendo. Supra X, 27:
terribilis autem quaedam expectatio iudicii et ignis aemulatio, quae consumptura est adversarios.
Et ideo quia ista nobis promissa sunt, Is. X, 17: erit lumen Israel in igne, et sanctus eius in flamma, Ps. Xcvi, 3:
ignis ante ipsum praecedet, et inflammabit in circuitu inimicos eius et ideo debemus studere ad serviendum et
placendum Deo.
120

