|+13 Capitulus 13
|#1 Lectio 1
Postquam supra monuit eos apostolus, qualiter se debent habere ad perferenda mala, hic monet quomodo se
debeant habere ad operandum bona. Unde secundum Glossam ab isto loco incipit moralis instructio post
commendationem et exhortationem ad imitandum ipsum.
Et circa hoc duo facit; primo enim hortatur ipsos ad bona; secundo orat pro eis, ibi Deus autem pacis.
Circa primum tria facit: primo enim ostendit, quomodo debent bonum operari, quantum ad proximos; secundo
quantum ad seipsos, ibi honorabile connubium; tertio quantum ad praelatos, ibi mementote praepositorum.
Dicit ergo quantum ad primum sic: dictum est, quod promissum est nobis regnum immobile, ad quod si volumus
pervenire, necesse est nos charitatem habere. Ergo charitas fraternitatis maneat in vobis. I io. IV, 20: qui non
diligit fratrem suum, quem videt, Deum quem non videt, quomodo potest diligere? item I Petr. II, 17: omnes
invicem honorate, fraternitatem diligite.
Quia vero charitas non est otiosa, ut dicit Gregorius, ideo hortatur ad opera charitatis.
I Io. III, 18: non diligamus verbo neque lingua, sed opere et veritate. Ideo dicit, quod debemus ostendere
charitatem peregrinis per hospitalitatem, vinctis per compassionem, pauperibus per subventionem. Et primum
ponit, ibi et hospitalitatem nolite oblivisci; secundum, ibi mementote vinctorum; tertium, ibi et laborantium.
Dicit ergo quantum ad primum nolite oblivisci hospitalitatem. Et dicit oblivisci quia isti aliquando in prosperitate
sua multum fuerant hospitales, sed modo depauperati erant, et ideo non ita bene poterant; tamen animat eos ad
continuandum secundum possibilitatem suam. Rom. XII, 13: hospitalitatem sectantes. Et specialiter facit
mentionem de hospitalitate, quia qui peregrinos recipit, tria opera misericordiae simul implet, quia et recipit, et
cibat, et potat. I Petr. IV, 9: hospitales invicem sine murmuratione.
Et subdit rationem, quia per hanc multi placuerunt, Angelis hospitio receptis, sicut patet de Abraham et Lot, Gen.
XIX, 2 ss..
Alia littera habet: per hanc quasi nescientes, receperunt Angelos; quia non credebant eos esse Angelos, quod
verum est in principio; unde quod Abraham adoravit eos, putavit quod essent viri sancti a Deo missi, et adoravit
eos adoratione duliae, quae exhibetur sanctis, et quasi hominibus cibos obtulit.
Sed postmodum intellexit eos Angelos, in quibus Deus loquebatur, et locutus est eis sicut Deo, dicens: non est
hoc tuum, qui iudicas omnem terram, et similiter Lot.
Quantum ad secundum dicit mementote vinctorum illorum, scilicet qui propter Deum missi sunt in carcerem;
mementote visitando et redimendo, tamquam essetis simul corporaliter cum eis vincti.
Hoc enim est aliud opus misericordiae.
Matth. XXV, 36: in carcere eram, et venistis ad me. Contra quod Is. XIV, 17, dicitur: vinctis eius non aperuit
carcerem. Hoc ipsi aliquando fecerunt, sicut patet supra X, 34.
Specialiter autem hoc pertinet ad opus misericordiae, alienam miseriam suam reputare.
Quantum ad tertium dicit et laborantium, sive labore corporali. Ps. Cxxvii, 2: labores manuum tuarum, quia
manducabis.
Sive sollicitudine spirituali. II Tim. II, 6: laborantem agricolam oportet primum de fructibus percipere. Sive in
malis sustinendis.
Eccle. I, 17: et cognovi, quod in his quoque esset labor et afflictio spiritus. Breviter, tota praesens vita labor
quidam est.
Iob V, 7: homo ad laborem nascitur, et avis ad volatum.
Supple: mementote, tamquam et ipsi in corpore morantes. Per quod experti estis, quid necesse sit laborantibus.
Eccli. XXXI, 18: intellige quae sunt proximi tui ex teipso.
Matth. VII, 12: omnia quaecumque vultis, ut faciant vobis homines, eadem et vos facite illis.
Deinde cum dicit honorabile connubium, monet bona facere quantum ad seipsum.
Et circa hoc duo facit.
Primo enim ponit monitionem contra concupiscentias carnalium delectationum; secundo contra cupiditatem
rerum exteriorum ibi sint mores sine avaritia.
Primo ergo ponit monitionem, dicens honorabile, etc.. Circa quod sciendum est, quod circa venerea contingit
dupliciter peccatum. Uno modo per illicitam coniunctionem soluti cum soluta, et quantum ad hoc dicit
honorabile connubium, supple: sit in omnibus, qui continere nolunt, non coniunctio fornicatoria. Et dicitur
honorabile, quando fit secundum debitas circumstantias matrimonii. Ex quo patet quod actus matrimonialis
potest esse sine peccato, quod est contra haereticos. I Cor. VII, 28: si nupserit virgo, non peccavit. Unde
Dominus ad ostendendum bonum esse actum matrimonii, primum signum fecit in nuptiis et matrimonium
nobilitavit praesentia sua corporali et nasci voluit de coniugata.
Alio modo per violentiam thori maritalis, quando scilicet vir accedit ad alterius uxorem, vel mulier ad alterius
virum. Et quantum ad hoc dicit et thorus immaculatus. Et Sap. XIV, 24: neque vitam, neque nuptias mundas iam
custodiunt, sed alius alium per iniustitiam occidit, aut adulterans contristat.
121

