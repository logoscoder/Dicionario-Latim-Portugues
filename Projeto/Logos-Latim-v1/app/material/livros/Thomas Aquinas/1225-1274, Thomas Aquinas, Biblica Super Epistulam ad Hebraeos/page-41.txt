Ex hoc autem dicunt aliqui, quod in nobis sunt diversae animae. Una scilicet quae perficit et vivificat corpus, et
ista dicitur anima proprie; alia vero est spiritus habens intellectum quo intelligimus, et voluntatem qua volumus.
Et ideo ista duo magis dicuntur substantiae, quam animae.
Hoc autem damnatum est in libro de ecclesiasticis dogmatibus. Et ideo dicendum est, quod una et eadem est
essentia animae, quae per essentiam suam vivificat corpus, et per potentiam suam, quae dicitur intellectus, est
principium intelligendi. Et per istam intelligit aeterna.
Quod quomodo sit, sic patet. Videmus enim quod quanto forma est perfectior, tanto operatio eius minus subditur
materiae; sicut patet quod formae elementorum, quia sunt imperfectissimae, non extenduntur ultra materiam.
Cum ergo anima inter omnes formas sit nobilissima, oportet quod habeat aliquam operationem, et praecipue
anima rationalis, quae omnino excedit potentiam materiae. Et istam operationem vocamus intelligere, ad quam
sequitur sua inclinatio, scilicet velle.
Est autem triplex differentia inter operationes animae, ita quod anima dicatur ad quam pertinent potentiae, quibus
anima operatur cum corpore; ad spiritum vero illae, quibus operatur sine corpore. Prima autem differentia inter
istas potentias et operationes ab ipsis procedentes est ipsius rationis ad sensualitatem, quae est potentia, per quam
anima operatur cum corpore, quia ratio apprehendit immaterialia, sensualitas vero materialia et sensibilia.
Secunda differentia est partium sensualitatis, quia alium statum et ordinem habet sensualitas, secundum quod
tendit in proprium obiectum ex natura sua, et alium secundum quod regulatur a ratione.
Ipsa enim concupiscibilis aliter consideratur ut est vis quaedam in ordine ad obiectum suum, et aliter ut participat
ratione. Tertia differentia est partium ipsius rationis, secundum diversa obiecta ipsius, quia vel tendit in Deum, et
hoc est supremum in ipsa; vel in effectus spirituales, vel in effectus temporales.
Omnes autem istas divisiones et differentias operatur et discernit verbum Dei, scilicet quomodo sensualitas
distinguatur a ratione, differentiam etiam ipsius sensualitatis in se, differentiam etiam partium rationis, et quid
proveniat in anima ex consideratione spiritualium et terrenorum.
Alio modo potest exponi secundum Glossam, dupliciter, ut per animam intelligantur peccata carnalia, quae fiunt
actu et delectatione corporis, ut luxuria, gula et huiusmodi; per spiritum vero peccata spiritualia, quae fiunt actu
mentis, ut superbia, inanis gloria, et huiusmodi. Vel per animam intelligantur malae cogitationes, per spiritum
vero bonae. Et sic est sensus: pertingens, id est discernens, usque ad divisionem animae et spiritus, id est inter
carnalia et spiritualia peccata, vel inter bonas et malas cogitationes.
Consequenter cum dicit compagum quoque et medullarum, declarat illud quod dixerat de operatione Dei,
quantum ad temporalia.
Sciendum est autem quod aliquid non potest penetrando pertingere ad aliquid propter duo: unum est propter
colligationem, aliud autem est propter inclusionem. Neutrum istorum potest impedire verbum Dei. In nobis
quidem sunt quaedam colligationes, scilicet nervorum et arteriarum. Quaedam etiam sunt valde inclusa et
occulta, sicut medullae quae in ossibus includuntur; omnia autem ista divino prospectui manifesta sunt et
subdita. Et ideo nihil est ei difficile ad penetrandum.
Vel per compages potest intelligi coniunctio, quae est inter partes animae ad invicem, ut inter animam et
spiritum; quasi dicat: non solum pertingit ad cognoscendum differentiam et divisionem animae et spiritus; sed
etiam ad cognoscendum quomodo coniunguntur.
Cognoscit enim quomodo sensualitas regitur ratione. Medulla autem potest intelligi illud, quod latet in ratione et
sensualitate.
Matth. X, 28: timete eum qui potest et animam et corpus mittere in Gehennam.
Deinde cum dicit et discretor cogitationum, agit de cognitione verbi.
Et circa hoc facit duo.
Primo enim ostendit quod omnia subduntur cognitioni eius; secundo ostendit quomodo cognoscit, ibi omnia
autem nuda.
Ex duobus autem contingit, quod aliquid non cognoscatur, scilicet aut quia est intra aliquod occultatum. Et sic
maxime sunt occulta, quae latent in corde, quia ipsum est valde profundum et inscrutabile. Ier. XVII, 9: pravum
est cor hominis et inscrutabile; secundum vero septuaginta interpretes habetur sic: profundum est cor hominis,
etc.. In corde vero latent cogitationes. Istas autem cognoscit verbum Dei. Is. I, 16: auferte malum cogitationum
vestrarum ab oculis meis, et ideo quantum ad hoc dicit discretor cogitationum.
Alio modo non cognoscitur aliquid, quia est omnino ignotum et invisibile, et sic ea quae sunt in voluntate, sunt
ignota. In voluntate autem est ipsa intentio finis, quae de natura sua est invisibilis. Quid enim homo facit vel
cogitat manifestatur per opus, sed qua intentione hoc faciat, penitus est incertum. Ista autem non sunt occulta
Deo.
Ideo adiungit et intentionum cordis. Ps. VII, 9: scrutans corda et renes, id est cogitationes et intentiones.
Sciendum est autem, quod illud quod dicit penetrans, referri potest ad operationem, ut dictum est. Et sic differunt
penetrans et discretor.
Si autem referatur ad cogitationem, tunc quod hic dicit et discretor est expositio illius, quasi dicat: tu dicis quod
est penetrabilior, etc.; verum est, quia est etiam discretor compagum et medullarum, id est cogitationum et
intentionum. Compages enim dicuntur quaedam colligationes; et sic cogitatio, in qua est quasi quaedam
41

