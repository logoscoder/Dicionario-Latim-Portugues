Vel dicitur innumerabilis, non quia non possit numerari, sed quia non de facili potest numerari. Gen. XXII, 17:
multiplicabo semen tuum sicut stellas caeli, et velut arenam, quae est in littore maris.
|#4 Lectio 4
Supra commendavit apostolus fidem Abrahae quantum ad habitationem, et generationem, hic commendat ipsum
quantum ad suam conversationem usque ad mortem.
Et circa hoc facit tria primo enim ostendit quid per fidem fecit; secundo ponit unum quod pertinet ad fidem, ibi
qui enim hoc dicunt; tertio ostendit quid per fidem recepit, ibi ideo non confunditur Deus.
Fidem Abrahae et filiorum eius commendat ex perseverantia, quia usque ad mortem perseveraverunt in fide.
Matth. X, 22 et XXIV, 13: qui autem perseveraverit usque in finem, hic salvus erit. Ideo dicit iuxta fidem omnes
isti defuncti sunt, praeter enoch.
Vel omnes isti, scilicet Abraham, Isaac et Iacob. Et hoc est melius dictum, quia istis solum facta est promissio.
Item commendat eos a longa promissorum dilatione. Unde dicit non acceptis repromissionibus.
Sed contra, videtur quod receperint promissionem.
Ez. XXXIII, 24: unus erat Abraham, et haereditate possedit terram.
Respondeo. Dicendum est, quod possedit, id est, possidendi primus promissionem accepit, non tamen actu
possedit, ut patet act. VII, 5.
Sequitur sed a longe eas aspicientes, quod erat per fidem, quasi dicat: intuentes visu fidei. Et forte de loco isto
sumptum est illud responsorium in prima dominica adventus: aspiciens a longe, etc..
Is. XXX, 27: ecce nomen Domini venit de longinquo. Et salutantes, id est, venerantes.
Et loquitur, secundum chrysostomum, ad similitudinem nautarum, qui quando primo vident portum prorumpunt
ad laudem, et salutant civitatem ad quam vadunt. Ita sancti patres videntes per fidem Christum venturum, et
gloriam quam per ipsum consecuturi erant, salutabant, id est, venerabantur ipsum. Ps. Cxvii, 26: benedictus qui
venit in nomine Domini, Deus Dominus, etc.. Io. VIII, 56: Abraham pater vester exultavit, ut videret diem
meum; vidit, et gavisus est.
Item commendat fidem ipsorum ex sincera confessione; quia, ut dicitur Rom. X, 10: corde creditur ad iustitiam,
ore autem confessio fit ad salutem. Et ideo dicit et confitentes, quia peregrini et hospites sunt super terram; isti
enim tres vocaverunt se advenas et peregrinos. Nam, Gen. XXIII, 4, dicit Abraham: advena sum et peregrinus
apud vos. Dicitur etiam a Domino ad Isaac, gen. XXVI, 2 s.: quiesce in terra quam dixero tibi, et peregrinare in
ea. Iacob etiam, XLVII, 9, dicit: dies peregrinationis vitae meae.
Dicitur autem peregrinus, qui est in via tendendi ad alium locum. Is. XXIII, 7: ducent eam longe pedes sui ad
peregrinandum.
Sed advena est ille, qui habitat in terra aliena, nec intendit ulterius ire. Isti autem non solum confitebantur se esse
advenas, sed etiam peregrinos. Sic etiam sanctus vir non facit mansionem suam in mundo, sed semper satagit
tendere ad caelum. Ps. XXXVIII, 12: advena ego sum apud te et peregrinus, sicut omnes patres mei.
Deinde cum dicit qui enim hoc dicunt, ostendit quod ista confessio pertineat ad fidem. Nullus enim est hospes et
peregrinus, nisi qui est extra patriam et tendit ad illam. Cum ergo isti confitentur se esse hospites et peregrinos
super terram, significant se tendere ad patriam suam, scilicet caelestem ierusalem. Gal. IV, 26: illa quae sursum
est ierusalem libera est. Et hoc est, quod dicit qui enim hoc dicunt, significant se patriam inquirere.
Sed quia forte posset aliquis dicere, quod verum est, quod ipsi erant peregrini in terra Philisthaeorum et
chananaeorum, inter quos habitabant, tamen intendebant redire in terram unde exierant, hoc removet, dicens et
siquidem ipsius, scilicet patriae suae, meminissent, de qua exierant, habebant utique tempus revertendi, quia
prope erant. Nunc autem meliorem appetunt, id est, caelestem; unde Gen. XXIV, 6, dixit Abraham servo suo:
cave ne quando filium meum reducas illuc. Ps. Lxxxiii, 11: elegi abiectus esse in domo Dei mei, magis quam
habitare in tabernaculis peccatorum. Item XXVI, 4: unam petii a Domino, hanc requiram, ut inhabitem in domo
Domini omnibus diebus vitae meae. Ipsi ergo patriam istam inquirebant, non domum paternam unde exierunt. In
quo significatur, quod illi qui exeunt de vanitate saeculi, non debent illuc redire mente. Ps. XLIV, 10: obliviscere
populum tuum et domum patris tui. Lc. IX, 62: nemo mittens manum ad aratrum et respiciens retro, aptus est
regno Dei. Phil. III, 13: quae retro sunt obliviscens, in anteriora me extendens.
Patet autem, quod ista eorum verbo et facto confessio, pertinet ad fidem, quia ipsi illud quod solum eis
promissum fuerat nec exhibitum, firmissime crediderunt etiam usque ad mortem. Unde iuxta fidem, id est, iuxta
se habentes fidem suam quasi sociam et inseparabilem, defuncti. Apoc. II, 10: esto fidelis usque ad mortem.
Deinde cum dicit ideo non confunditur, ostendit quid ex fide sua meruerunt accipere, hoc autem fuit honor
maximus.
Reputatur autem maximus honor quando denominatur aliquis ab aliquo solemni officio, vel servitio, magni et
excellentis Domini, vel principis, sicut notarius Papae, vel cancellarius regis. Maior autem honor est quando ille
magnus Dominus vult nominari ab his qui serviunt ei. Sic autem est de istis tribus, Abraham, Isaac et Iacob,
quorum Dominus rex magnus super omnes deos, specialiter vocat se eorum Deum, unde Ex. III, 6: ego sum
Deus Abraham, Deus Isaac, et Deus Iacob; unde dicit ideo non confunditur Deus vocari Deus eorum.
Et huius potest triplex ratio assignari.
100

