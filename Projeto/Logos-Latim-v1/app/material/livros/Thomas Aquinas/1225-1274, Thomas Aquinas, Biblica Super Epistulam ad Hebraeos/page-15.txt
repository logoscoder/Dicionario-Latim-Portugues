Aliter vero quod per terram intelligat totam naturam corporalem. Et sic terram fundasti, quia materia est locus et
fundamentum formarum; per caelos autem, spirituales substantias. Ps. Cxlviii, 4: laudate eum, caeli caelorum. Et
hi sunt opera manuum eius, quia fecit eos ad imaginem et similitudinem suam.
Vel per terram imperfecti in ecclesia, quia sunt fundamentum aliorum; quia nisi esset activa in ecclesia,
contemplativa non subsisteret.
Per caelos contemplativi. Et haec facta in ecclesia in principio, id est per filium.
Is. LI, 16: posui verba mea in ore tuo, ut fundes terram, id est, imperfectos, et plantes caelos, id est, perfectos.
Quantum autem ad caelos dicit opera manuum tuarum sunt caeli.
Dicit autem opera manuum tuarum, et non simpliciter, caelos fecisti, propter quatuor rationes. Primo, ut excludat
errorem dicentium Deum esse animam caeli, et per consequens totum mundum et partes eius debere coli ut Deus,
quod et idololatrae faciebant; et hoc excludit, cum dicit opera manuum tuarum sunt caeli, quasi dicat: non sunt
proportionati tibi, ut corpus animae, sed subiecti et proportionati virtuti, et voluntati tuae. Deut. IV, 19: ne forte
oculis ad caelum elevatis, videas solem et lunam et omnia astra caeli, et errore deceptus, adores ea.
Secundo ut designet caelorum dignitatem et pulchritudinem, quia illud dicimus manibus facere, quod diligenter
facimus; ut ergo ostendat caelos excellentiori modo quam alias creaturas corporales divina sapientia conditos
esse, dicit opera manuum tuarum sunt caeli.
Et hoc patet; quia diversitas in istis inferioribus potest reduci ad dispositionem materiae, sed diversitas corporum
caelestium nullo modo potest reduci nisi ad sapientiam divinam.
Et inde est, quod quandocumque fit mentio de creatione caeli, additur ibi, prudenter, vel intellectus vel aliquid
huiusmodi, secundum illud Ier. IV: stabilivit caelos prudenter, et secundum illud Ps. Cxxxv, 5: qui fecit caelos
intellectu.
Tertio ut ostendat, quod in caelis magis refulget virtus divina creatoris, secundum Glossam; nihil enim est in
creaturis, in cuius conditione appareat tantum virtutis Dei, et hoc propter magnitudinem ipsorum et ordinem.
Sap. XIII, 5: a magnitudine enim speciei et creaturae, cognoscibiliter poterit horum creator videri.
Quarto ad ostendendum, quod inter omnia corpora, corpus caeleste immediatius recipit influentiam a Deo, et per
ista derivatur in ista inferiora. Iob XXXVIII, 33: numquid nosti ordinem caeli, et pones rationem eius in terra?
quasi dicat: si bene consideras dispositionem caeli, non potes attribuere causam dispositionis eius alicui rei
terrenae, sed Deo.
Alio modo potest exponi, ut per terram accipiatur tota materia corporalis, per caelos vero spirituales substantiae.
Et sic est sensus: in principio temporis terram, id est, materiam corporalem, fundasti, id est, quasi fundamentum
formarum stabilisti; et sic intelligitur illud Ps. Cxlviii, 7: laudate Dominum de terra, etc.. Sed caeli, id est
substantiae spirituales, Ps. Cxlviii, 4: laudent illum caeli, etc., sunt opera manuum tuarum, quia scilicet fecisti
eos ad imaginem et similitudinem tuam.
Tertio modo potest exponi, ut per terram intelligantur infimi in ecclesia, per caelos vero supremi, et sic est sensus
in principio, id est per filium, terram fundasti, id est activos et infimos in ecclesia; et dicuntur fundati, quia sunt
quasi fundamentum aliorum, nam nisi essent activi in ecclesia, viri contemplativi non sustentarentur. Sed caeli,
id est contemplativi et perfectiores, sunt opera manuum tuarum, id est, excellentiori praeeminentia praediti. Ps.
XVIII, 2: caeli enarrant gloriam Dei; et Is. I, 2: audite, caeli, id est, maiores; auribus percipe, terra, id est,
minores.
Consequenter cum dicit ipsi peribunt, ostendit differentiam inter creatorem et creaturam, et hoc quantum ad duo,
quae sunt propria creatori; primum est aeternitas; secundum est immutabilitas, de qua ibi et omnes ut
vestimentum veterascent, etc..
Circa primum duo facit, quia primo ponit terminationem creaturae; secundo interminationem Dei, ibi tu autem
permanebis.
Dicit ergo primo: ipsi, scilicet caeli, peribunt.
Sed contra Eccle. I, 4: terra in aeternum stat; ergo videtur, quod multo plus caeli.
Respondeo. Dicendum est, quod secundum Augustinum et Philosophum, in qualibet mutatione est generatio et
corruptio. Unde quicquid mutatur, perit a statu in quo erat.
Ergo quod dicit quod caeli peribunt, non intelligitur quantum ad substantiam, de qua iob XXXVII, 18: qui
solidissimi quasi aere fusi sunt, sed quantum ad statum quem nunc habent. Apoc. XXI, 1: vidi caelum novum et
terram novam. I Cor. VII, 31: praeterit figura mundi huius.
Sed quomodo mutabunt statum? diversimode, quia caeli superiores moventur quidem secundum locum, sed non
alterantur. Inferiores vero, scilicet ignis et aer, et moventur et alterantur, et corruptioni sunt subiecti. Sic ergo
status omnium caelorum est mutabilis; sed tunc motus cessabit in superioribus, et corruptio in inferioribus, quia
aer igne conflagrationis purgabitur. II Pet. III, 7: caeli qui nunc sunt et terra eodem verbo repositi sunt, igni
reservati in diem iudicii, etc.. Omnes peribunt a statu in quo nunc sunt, et sic quodammodo peribunt, sed tu,
Domine, permanebis. Ps. Ci, 13: tu autem, Domine, in aeternum permanebis.
Hic ostendit permanentiam creatoris, quasi dicat: in te nulla est transmutatio nec vicissitudinis obumbratio, ut
Iac. I, 17 dicitur, et Thren. V, 19: tu autem, Domine, in aeternum permanebis, solium tuum in generatione et

15

