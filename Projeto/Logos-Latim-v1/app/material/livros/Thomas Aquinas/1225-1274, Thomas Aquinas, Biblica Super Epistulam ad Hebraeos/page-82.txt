Ritus autem erat, quod per singulos annos offerebant in festo expiationis easdem hostias, scilicet sanguinem
hircorum et taurorum pro eodem, scilicet pro peccato, sicut patet Lev. XXIII.
Ex his duobus concludit intentum, scilicet quod lex habens umbram futurorum bonorum, non rerum imaginem,
non potest facere perfectos accedentes, scilicet pontifices, eisdem hostiis, quas offerunt indesinenter, id est, per
singulos annos. Supra VII, 19: neminem ad perfectum adduxit lex. Sed ista perfectio reservatur novae legi, quae
consistit in charitate, quae est vinculum perfectionis, Col. III, 14. Ideo dicitur Matth. V, 48: estote ergo perfecti.
Deinde cum dicit alioquin cessassent, probat ex duobus intentum: et primo ex ritu; secundo ex conditione
oblatorum, ibi impossibile enim.
Ad probandum autem quod lex non mundabat perfecte, assumit duo.
Primum est quod in ipsa fiebat frequens reiteratio earumdem hostiarum, et est ratio talis: cultores si fuissent per
easdem hostias semel mundati, quia non haberent ultra conscientiam peccati, cessassent offerre, et si cessassent,
non offerre indigerent. Tunc autem non cessabant, quia, ut dictum est, per singulos annos easdem hostias
offerebant. Quia ergo non cessabant idem semper offerre, signum est quod non mundabantur. Matth. IX, 12: non
est opus valentibus medicus, sed male habentibus.
Sed contra quia posset dici, quod ratio non est efficax. Posset enim dici, quod mundabat illa oblatio a praeteritis,
non a futuris, et ideo quia frequenter peccabant, oportebat frequenter iterari oblationem.
Respondeo. Dicendum est, quod modus loquendi apostoli hoc excludit: quia cum peccatum sit quoddam
spirituale, quod opponitur caelesti, oportet illud per quod mundatur peccatum, esse spirituale et caeleste, et per
consequens habere virtutem perpetuam. Unde supra loquens de virtute sacrificii Christi attribuit ei virtutem
perpetuam, dicens aeterna redemptione inventa. Quod autem habet virtutem perpetuam sufficit ad committenda,
et commissa, et ideo non oportet ipsum amplius iterari. Unde Christus una oblatione mundavit in aeternum
sanctificatos, sicut dicitur infra.
Item hoc quod hic dicitur, quod non iteretur: contra, quia nos quotidie offerimus.
Respondeo. Dicendum est, quod non offerimus aliam quam illam quam Christus obtulit pro nobis, scilicet
sanguinem suum. Unde non est alia oblatio, sed est commemoratio illius hostiae quam Christus obtulit. Lc.
XXII, 19: hoc facite in meam commemorationem.
Secundum quod praemittit est, quia in veteri testamento fiebat commemoratio per singulos annos de peccatis suis
et populi, ergo non erant abolita. Unde dicit, quod in ipsis fit commemoratio, etc., quod verum est. In generali
enim fiebat mentio de peccatis, scilicet quod erat conscius peccati, sed in speciali fit mentio in novo. Iac. V, 16:
confitemini alterutrum peccata vestra.
Deinde cum dicit impossibile est enim, etc., probat idem ex conditione oblatorum.
Solemnius enim quod erat inter ipsa, erat oblatio hircorum et vitulorum, quae fiebat in die expiationis. Et cum
ista esset quaedam repraesentatio obscura et imperfecta caelestium, sicut umbra, impossibile est sanguine
istorum auferri peccatum. Quod verum est propria virtute. Sed si alicui dimittebantur, hoc erat virtute sanguinis
Christi, qui in illo praefigurabatur. Ier. XI, 15: numquid carnes sanctae auferent a te malitias tuas, in quibus
gloriata es? quasi dicat: non.
Deinde cum dicit ideo ingrediens mundum, etc., inducit auctoritatem Scripturae, et circa hoc facit duo.
Primo enim ponit eam; secundo exponit eam, ibi superius dicens.
Ista auctoritas potest dividi in duas, secundum Glossam, quia primo agit de incarnatione Christi praefigurata in
legalibus; secundo de passione Christi, ibi tunc dixi.
Tamen, secundum intentionem apostoli potest aliter dici, quod primo tangit illud, quod pertinet ad reprobationem
veteris testamenti; secundo, illud quod pertinet ad acceptionem novi testamenti, ibi tunc dixi.
Ista autem auctoritas convenit Christo secundum quod ingreditur in mundum; ergo quia illa non poterant auferre
peccata, ideo filius Dei ingrediens in mundum dicit.
Contra, quia dicitur Io. I, 10: in mundo erat. Respondeo. Dicendum est, quod verum est quod erat in mundo,
quasi regens totum, inquantum dicitur esse in omnibus per essentiam, praesentiam et potentiam, sed est extra
mundum, quia a mundo non comprehenditur, sed habet bonitatem separatam a toto mundo, a quo causatur
bonitas universi.
Sed quia propter nos factus est humanae naturae suppositum, dicitur ingredi in mundum propter eius
assumptionem, sicut supra I, 6: cum iterum introducit primogenitum in orbem terrae, etc..
Ingrediens ergo in mundum dicit.
Sed quid dicit? hostiam et oblationem noluisti.
Ponit autem quatuor, quae erant in veteri testamento, quia sacrificium aut erat de inanimatis, puta pane vel thure,
et tunc dicebatur oblatio. Vel de animatis, et tunc vel ad placandum Deum, et dicitur holocaustum, quod erat
dignissimum, quia totum comburebatur et cedebat in honorem Dei.
Aut erat pro emundatione peccati, et dicitur sacrificium pro peccato. Et istud habebat duplicem partem, quia una
pars comburebatur in altari, altera cedebat in usum ministrorum.
Aut erat pro beneficiis Dei, et istud minus dignum, quia tantum tertia pars comburebatur, et dabatur ministris
una, alia offerentibus.
Et istud dicitur sacrificium pacificorum.
82

