OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*AD_HEBRAEOS
SUPER AD HEBRAEOS

|+P Prologus
Prooemium
Non est similis tui in diis, Domine, et non est secundum opera tua. Ps. Lxxxv, 8.
In verbis istis exprimitur Christi excellentia quantum ad duo. Et primo quantum ad comparationem ad alios deos,
cum dicit non est similis tui in diis, Domine, secundo per comparationem ad effectus, cum dicit et non est
secundum opera tua.
Circa primum sciendum est, quod licet sit tantum unus Deus naturaliter, ut dicitur Deut. VI, 4: Dominus Deus
tuus, Deus unus est, tamen participative et in caelo, et in terra sunt dii multi. I Cor. VIII, 5: sunt quidem dii multi
et Domini multi.
Nam dii quandoque dicuntur ipsi Angeli, ut patet iob I, 6 et II, 1: cum venissent filii Dei, ut assisterent coram
Domino. Et quandoque prophetae, ut dicitur de Moyse, Exod. VII, 1: constitui te Deum Pharaonis.
Item de sacerdotibus dicitur Exod. XXII, 28: diis, id est, sacerdotibus, non detrahes. Item ibi: si latet fur,
Dominus domus applicabitur ad deos.
Sed Angeli dicuntur dii, propter abundantissimam refulgentiam divinae claritatis. Iob XXV, 3: super quem non
fulget lumen illius.
Angeli vero non sunt similes Christo in diis, qui est splendor paternae gloriae, ut dicitur infra I, 3. Eph. I, 20:
constituens eum ad dexteram in caelestibus supra omnem principatum, etc..
Prophetae vero dicuntur dii, quia ad ipsos sermo Dei factus est. Io. X, 35 illos dixit deos ad quos sermo Dei
factus est. Ergo multo excellentius est Deus Christus, qui est substantialiter ipsum verbum Dei.
Sacerdotes vero dicuntur dii, quia Dei ministri.
Is. Lxi, 6: vos sacerdotes Domini, vocabimini ministri Dei. Sed Christus multo fortius, qui non est minister, sed
Dominus universorum, esth. XIII, 11; item Apoc. XIX, 16: Dominus dominantium; et infra: tamquam Dominus
in omni domo sua.
Christus ergo Deus magnus super omnes deos, quia splendor, quia verbum, quia Dominus est.
Secundo manifestatur haec excellentia per effectus, cum dicitur et non est secundum opera tua, ubi sciendum est
quod triplex est opus excellens Christi. Unum quod se extendit ad totam creaturam, scilicet opus creationis. Io. I,
3: omnia per ipsum facta sunt. Aliud quidem tantum ad creaturam rationalem, quae per Christum illuminatur,
quod est illuminationis. Io. I, 9: erat lux vera, etc.. Tertium est iustificationis, quod pertinet tantum ad sanctos,
qui per ipsum per gratiam vivificantem vivificantur et iustificantur.
Io. I, 4: et vita erat lux hominum.
His enim tribus modis non possunt operari dii praedicti. Angeli enim non sunt creatores, sed creaturae. Ps. Ciii,
4: qui facis Angelos tuos spiritus, etc.. Prophetae etiam sunt illuminati, non illuminantes. Io. I, 8: non erat ille
lux, etc.. Sacerdotes etiam non iustificabant.
Infra X, 4: impossibile est enim sanguine hircorum et taurorum auferri peccata.
Ergo manifeste in verbis istis demonstratur Christi excellentia, et haec est materia huius epistolae ad Hebraeos,
quae ab aliis distinguitur.
Quia in quibusdam epistolis agitur de gratia novi testamenti quantum ad totum corpus mysticum ecclesiae, et hoc
in omnibus epistolis quas mittit ecclesiis, in ea scilicet quae est ad Romanos, ad Corinthios, ad Galatas, et usque
ad primam ad timotheum. In quibusdam vero quantum ad membra principalia, sicut in his quas mittit
singularibus personis, scilicet ad timotheum, ad titum, et ad Philemonem.
1

