|+3 Capitulus 3
|#1 Lectio 1
Sicut supra dictum fuit, lex vetus ex tribus habuit auctoritatem, scilicet ex Angelo, ex Moyse, et ex Aaron
pontifice. Apostolus autem supra praetulit Christum auctorem novi testamenti Angelis, per quos lex data fuit, hic
intendit ipsum praeferre Moysi, qui fuit promulgator, et quasi legislator veteris testamenti.
Et circa hoc facit duo.
Primo enim praefert Christum Moysi; secundo concludit ex hoc, quod sit efficacissime obediendum Christo, ibi
quapropter sicut.
Circa primum duo facit.
Primo praemittit dignitatem Christi; secundo ostendit quid sit commune Christo et Moysi, ibi amplioris.
Circa primum duo facit, quia primo ponit conditionem eorum ad quos loquitur; secundo ponit conditionem eius
de quo loquitur, ibi considerate.
Illos autem ad quos loquitur describit tripliciter.
Primo ex charitate. Unde dicit fratres, quasi diceret: quia ex semine Abrahae fratres estis et Christi, et inter vos
ad invicem.
Matth. XXIII, 8: omnes vos fratres estis, etc..
Item fratres Christi. Supra II, 11: non confunditur eos vocare fratres. Hanc autem fraternitatem facit charitas. Ps.
Cxxxii, 1: ecce quam bonum et quam iucundum, etc..
Secundo etiam describit eos ex sanctitate, cum dicit sancti. Et hoc propter sacramentorum perceptionem, qua
sanctificamur a Christo.
I Cor. VI, 11: sed abluti estis, sed sanctificati estis, etc..
Tertio describit eos ex vocatione, cum dicit vocationis caelestis participes. Ista autem vocatio dupliciter potest
intelligi caelestis esse.
Vel ratione finis, vel ratione principii. Ratione quidem finis, quia vocati sunt non ad terrena, sicut in veteri
testamento, sed vocati sunt ad caelestia regna. I Thess. II, 12: vocavit nos ad suum regnum et gloriam.
I Petr. II, 9: qui de tenebris vocavit in admirabile lumen suum. Ratione vero principii, quia non est ex meritis
nostris, nec ex humana adinventione, sed sola caelesti gratia.
Gal. I, 6: vocavit per gratiam suam.
Rom. VIII, 30: quos autem praedestinavit, hos et vocavit. Is. XLI, 2: qui suscitavit ab oriente iustum, vocavit
eum, ut sequeretur se.
Dicit autem participes, quia non solum Iudaei vocati sunt ad gratiam fidei et novi testamenti, sed etiam gentes.
Col. I, 12: dignos nos fecit in partem sortis sanctorum in lumine. Quia ergo estis in charitate, et sancti, et vocati
ad caelestia, debetis libenter audire loqui de eo, per quem ista vobis proveniunt.
Consequenter describit illum de quo loquitur, cum dicit considerate. Infra XII, 2: aspicientes in auctorem fidei et
consummatorem Iesum, etc.. Sed quem? apostolum, inquit, et pontificem confessionis nostrae Iesum.
Apostolus enim in sequentibus praefert Christum Moysi et Aaron, et ideo adscribit ei utriusque dignitatem;
Moysi, scilicet quia missus fuit a Deo. Ps.: misit Moysen servum suum. Aaron vero, qui pontifex fuit. Ex.
XXVIII, 1: applica quoque ad te Aaron, etc.. Christus autem excellentius missus fuit apostolus, quam Moyses.
Ex. IV, 13: obsecro, Domine, mitte quem missurus es, quasi dicat: alium digniorem missurus es.
Item ipse est pontifex et sacerdos. Ps. Cix, 5: tu es sacerdos in aeternum secundum ordinem melchisedech.
Quasi ergo praemittit hic conditionem suam principalem, dicens unde, id est, ergo, fratres, considerate
apostolum, quasi dicat: praetermittatis considerare illum apostolum, id est, missum Moysen et pontificem Aaron,
et considerate apostolum et pontificem confessionis nostrae, id est, illum quem nos confitemur. Hoc est enim
necessarium ad salutem, ut confiteamur eum. Rom. X, 10: corde creditur ad iustitiam, ore autem confessio fit ad
salutem.
Vel confessionis, id est, sacrificii spiritualis.
Omnis enim sacerdos ordinatur ad sacrificia offerenda. Duplex autem est sacrificium, scilicet corporale vel
temporale. Et ad hoc institutus fuit Aaron. Aliud autem est sacrificium spirituale, quod est in fidei confessione.
Ps. XLIX, 23: sacrificium laudis honorificabit me. Et ad istud sacrificium institutus est Christus, non ad tauros.
Is. I, 11: holocausta arietum et adipem pinguium, et sanguinem vitulorum, et agnorum, et hircorum nolui. Et
Paulo post, sequitur: ne offeratis ultra sacrificium frustra.
Deinde cum dicit qui fidelis, etc., comparat Christum Moysi. De Aaron infra facit mentionem specialem.
Et ponit primo hic, ut dictum est, illud in quo conveniunt; secundo, in quo Christus superat Moysen, ibi
amplioris enim gloriae.
Commune Christo et Moysi est fidelitas ad Deum; et ideo dicit qui fidelis est. Ubi sciendum est, quod totum hoc,
quod hic dicitur de Moyse, fundatur super illud quod habetur Num. XII, 7, ubi Dominus ostendit excellentiam
Moysi, postquam iurgati sunt contra ipsum Aaron et maria, ubi ponuntur haec verba, quae apostolus hic allegat.
Ibi enim dicitur sic: at non talis servus meus Moyses, qui in omni domo mea fidelissimus est.

30

