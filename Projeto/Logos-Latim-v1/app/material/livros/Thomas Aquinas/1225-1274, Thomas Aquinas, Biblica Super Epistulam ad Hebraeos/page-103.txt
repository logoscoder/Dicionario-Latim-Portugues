Ubi tangitur historia, quae ponitur Ex. I, quod Pharao mandavit occidi masculos ne multiplicarentur. Secundo
habetur quod parentes Moysi videntes ipsum elegantem, absconderunt eum mensibus tribus, quod attribuit
apostolus fidei ipsorum. Credebant enim aliquem nasciturum, qui liberaret eos ab illa servitute. Unde ex
elegantia pueri aestimabant aliquam virtutem Dei esse in illo. Ipsi enim erant rudes et rustici, sudantes in
operibus luti et lateris. Eccli. XIX, 26: ex visu cognoscitur vir.
Ex quo habetur, quod licet fides sit de invisibilibus, tamen per aliqua signa visibilia possumus niti ad ipsam. Mc.
Ult.: sermonem confirmante sequentibus signis.
Quod autem ipsi hoc fecerunt ex fide, non ex affectu carnali, patet, quia non timuerunt regis edictum. Unde
exponebant se periculo personarum, quod non fecissent nisi credidissent aliquid magnum futurum de puero.
Matth. X, 28: nolite timere eos qui occidunt corpus, etc..
Sed contra, quia ipsi postea exposuerunt ipsum; ergo non propter fidem servabant ipsum.
Respondeo. Dicendum est, quod exposuerunt ipsum non ad necandum, sed ne surriperetur eis, unde posuerunt
eum in fiscella, committentes eum divinae providentiae. Credebant enim probabiliter, quod fuisset interfectus si
fuisset apud eos inventus.
Deinde cum dicit fide grandis effectus, ostendit quid ipse Moyses per fidem fecerit, et primo quid fecit; secundo
ostendit, quod illud factum pertinebat ad fidem, ibi aspiciebat enim.
Tangit enim historiam, quae habetur Ex. II, 9 s., ubi dicitur, quod filia Pharaonis fecit ipsum a matre pueri
nutriri, et quod adoptavit eum in filium. Ipse autem negavit se esse filium eius, non quidem verbo, sed facto, quia
contra voluntatem Pharaonis interfecit Aegyptium, qui laeserat Hebraeum.
Et hoc est, quod dicit grandis effectus per fidem, negavit se esse filium filiae Pharaonis.
Quo autem affectu hoc fecerit, ostendit cum subdit magis eligens. In quo ostenditur mirabilis virtus eius. Duo
enim sunt quae maxime homines appetunt, scilicet iucunditatem et delectationem circa bona exteriora, et his
contraria maxime fugiunt, scilicet dolorem et afflictionem, quae opponitur primo, paupertatem et abiectionem
quae opponitur secundo. Ista autem duo elegit Moyses, scilicet quia praeposuit dolorem et afflictionem
iucunditati peccati temporalis, quae scilicet semper est cum peccato. Item paupertatem praeposuit divitiis propter
Christum. Prov. XVI, 19: melius est humiliari cum mitibus, quam dividere spolia cum superbis. Psalmo
LXXXIII, 11: elegi abiectus esse in domo Dei magis quam habitare in tabernaculis peccatorum.
Quantum ergo ad primum dicit magis eligens affligi cum populo Dei, scilicet quem Pharao affligebat, quam
habere iucunditatem peccati temporalis, id est, transitorii. Quod fuisset si cum Aegyptiis afflixisset filios Israel.
Quantum autem ad secundum, scilicet quod praeelegit paupertatem, dicit maiores divitias aestimans
improperium Christi, id est, pro fide Christi; eadem enim est fides antiquorum et nostra. Vel improperium
Christi, quod scilicet sustinuit a fratribus suis, sicut dictum est: numquid interficere tu me vis, sicut occidisti heri
Aegyptium? quod improperium fuit figura, quod Christus suscipere deberet improperium a Iudaeis. Ps. Lxviii,
21: improperium expectavit cor meum et miseriam.
Maiores autem divitias, credidit esse duo praedicta, thesauris Aegyptiorum. Is. XXXIII, 6: divitiae salutis
sapientia et scientia.
Deinde cum dicit aspiciebat enim, ostendit quod praedicta facta Moysi pertinebant ad fidem Christi.
Sciendum est autem, quod quaedam sunt secundum se bona et delectabilia, quaedam autem secundum se tristia
et mala. Mala autem nullus propter se praeelegit, sed propter finem; sicut infirmus praeelegit potionem amaram
et tristia delectabilibus ratione alicuius maioris boni, quod per hoc potest consequi.
Et sic sancti, propter spem finis ultimi aeternae felicitatis, praeeligunt afflictiones et paupertatem divitiis et
voluptatibus, quia per ista impediuntur a consecutione finis sperati.
Matth. V, 11: beati eritis cum male dixerint vobis homines, et persecuti vos fuerint, etc..
Et sequitur: gaudete et exultate, quoniam merces vestra copiosa est in caelis. Gen. XV, 1: ego protector tuus sum,
et merces tua magna nimis.
Et ideo dicit, quod hoc faciebat, quia aspiciebat, oculis scilicet fidei, in remunerationem, quam scilicet ex hoc
sperabat. Unde fides est substantia sperandarum rerum, argumentum non apparentium, ut supra dictum est, etc..
|#6 Lectio 6
Supra posuit apostolus fidem Moysi, quantum ad id quod fecit in Aegypto, hic quantum ad id quod fecit in exitu
de Aegypto.
Et circa hoc facit tria.
Primo enim ostendit quid fecerit in exitu de Aegypto; secundo ostendit modum exeundi, ibi fide celebravit; tertio
quid per fidem factum est cum populo infideli, ibi fide Rahab.
Dicit ergo, quod Moyses fide, id est per fidem, reliquit Aegyptum. Sicut autem habetur Ex. XII, 37, primo fugit
de Aegypto, interfecto Aegyptio; secundo autem exivit quando simul omnes filios Israel eduxit.
Glossa autem exponit de secundo exitu, quia sequitur non veritus animositatem, id est, indignationem, regis. In
primo enim exitu legitur, Ex. II, 14, eum timuisse. Prov. XIV, 35: iracundiam regis inutilis sustinebit.
In secundo vero non timuit. Prov. XXVIII, 1: iustus quasi leo confidens, absque terrore erit. Potest tamen referri
ad primum.
103

