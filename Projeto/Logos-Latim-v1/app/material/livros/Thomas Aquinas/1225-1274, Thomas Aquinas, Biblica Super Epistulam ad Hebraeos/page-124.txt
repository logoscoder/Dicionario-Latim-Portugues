portam: quantum vero ad nos, qui sumus membra, significat quod pro illis, qui sunt extra castra legalium vel
exteriorum sensuum, immolatur Christus. Qui enim erant in castris, de carnalibus illis non comedebant.
Haec est ergo figura, quam proponit apostolus, cuius primo ponit significatum; secundo ponit figuram, ibi
quorum enim animalium; tertio inducit conclusionem exeamus igitur.
Dicit ergo: stabiliamus corda nostra non escis, sed gratia. Aliter enim non possumus, quia habemus altare. Istud
altare vel est crux Christi, in qua Christus pro nobis immolatus est; vel ipse Christus, in quo, et per quem preces
nostras offerimus.
Et hoc est altare aureum, de quo dicitur Apoc. VIII. De isto ergo altari non habent potestatem edere, id est,
fructum passionis Christi percipere et ipsi tamquam capiti incorporari, qui tabernaculo legalium deserviunt.
Gal. V, 2: si circumcidimini, Christus vobis nihil proderit.
Vel tabernaculo corporis deserviunt, qui carnales delectationes sequuntur. Rom. XIII, 14: carnis curam ne
feceritis in desideriis.
Talibus enim nihil prodest. I Cor. XI, 29: qui enim manducat et bibit indigne, iudicium sibi manducat et bibit.
Dicitur autem corpus tabernaculum, quia in ipso tamquam in bello habitamus contra hostes, et modicum manet.
II Petr. I, 14: velox est depositio tabernaculi mei. Et ideo non est ei deserviendum.
Deinde cum dicit quorum enim animalium, prosequitur figuram ipsam.
Et primo figuram veteris legis; secundo figuram novi testamenti, ibi propter quod et Iesus.
Quantum ad primum dicit quorum enim animalium, etc..
Et potest legi littera ista duobus modis.
Uno modo sic: horum animalium corpora cremantur extra castra, scilicet vituli et hirci, quorum sanguis infertur
in sancta per pontificem pro peccato sacerdotum et multitudinis.
Aliter sic, ut per illa animalia intelligatur Christus vel sancti eius. Per omnes enim hostias veteris legis
figurabatur Christus et per consequens membra eius: Christi ergo corpus, cuius sanguis illatus est in sancta
caelestia pro peccato totius mundi, igne passum in ara crucis, extra portas ierusalem, quasi extra castra crematum
est. Vel etiam sancti extra castra, id est extra communem societatem hominum, igne charitatis, ieiuniis,
orationibus et aliis operibus misericordiae se cremant. Quorum, id est, pro quibus efficaciter sanguis Christi in
sancta illatus est. Primus sensus litteralis est.
Propter quod, adaptat id quod fuit in novo testamento figurae veteris testamenti, ut sit consonantia inter ipsa.
Unde dicit propter quod et Iesus, etc.. Et patet totum.
Deinde cum dicit exeamus igitur ad eum, inducit duas conclusiones. Secunda, ibi per ipsum ergo.
Quantum ad primum dicit: ita dictum est quod nos habemus altare, quod est extra castra. Duo ergo debemus
facere, scilicet ad ipsum accedere, et super illud sacrificare.
Modus accedendi ponit primo, dicens, quod sicut Christus passus est et improperium passionis extra portam
sustinuit, sic et nos exeamus ad eum extra castra, id est, extra communem societatem carnalium, vel extra
observantiam legalium, vel extra sensus corporis.
Portantes improperium eius, scilicet Christi, id est signa passionis Christi, per quae Christus factus est
opprobrium hominum et abiectio plebis. Ps. Lxviii, 21: improperium expectavit cor meum et miseriam. Vel
improperium portemus, id est, renuntiemus legalibus, adveniente veritate, propter quod sumus Iudaeis
improperium, id est propter signa poenitentiae quae a carnalibus improperantur.
Supra XI, 26: maiores divitias aestimans thesauris Aegyptiorum, improperium Christi.
Sicut enim accusatus est Christus, quod subverteret legem, ita apostolo improperabatur, quod praedicaret non
debere servari legalia.
Gal. V, 11: ego autem, fratres, si circumcisionem adhuc praedico, quid adhuc persecutionem patior? subdit
autem rationem eius, dicens non enim habemus hic manentem civitatem, sed futuram inquirimus. Homo enim
libenter manet in loco suo proprio. Finis enim noster non sunt legalia, nec temporalia, sed finis noster Christus
est. Rom. X, 4: finis noster Christus est, ad salutem omni credenti. Non ergo habemus hic manentem civitatem,
sed ubi est Christus: ergo exeamus ad ipsum. Col. III, 1: si consurrexistis cum Christo, quae sursum sunt
quaerite, ubi Christus est in dextera Dei sedens, etc.. Is. XXXIII, 20: respice sion, civitatem solemnitatis nostrae.
Supra XI, 10: expectabat fundamenta habentem civitatem, cuius artifex et conditor Deus. Item meliorem
civitatem appetunt, id est caelestem. Ad ipsum enim intendimus transferri, sicut ad locum et altare nostrum.
Ergo exeundum est ad illud.
Deinde cum dicit per ipsum ergo afferamus, ponit secundam conclusionem, quod scilicet super istud altare
sacrificare debemus, et qualia sacrificia.
Duplex est autem sacrificium, quod super altare Christi offerre debemus, scilicet devotionem ad Deum, et
miserationem ad proximum.
Quantum ad primum dicit quod postquam non sunt offerenda sacrificia legalia, Ps. XXXIX, 7: sacrificium et
oblationem noluisti ergo per ipsum, id est per Christum, offeramus semper Deo hostiam laudis. Ps. XLIX, 23:
sacrificium laudis honorificabit me.
Istud autem sacrificium laudis vocat fructum labiorum, id est confessionem vocis.

124

