ignosce eis. Is. LIII, 12: pro transgressoribus oravit. Matth. XXVI, 28: hic est sanguis novi testamenti, qui pro
multis effundetur in remissionem peccatorum.
Vel melius loquentem, id est melius loqui facientem, quia sanguis Abel facit nos loqui Abel esse hominem
purum et iustum, sed sanguis Christi facit nos loqui Christum verum Deum iustificantem.
|#5 Lectio 5
Supra posuit apostolus conditionem utriusque testamenti, hic ex hoc arguit, et circa hoc facit duo.
Primo enim arguit; secundo inducit conclusionem principaliter, ibi itaque regnum immobile.
Circa primum duo facit.
Primo enim praemittit intentionem suam; secundo arguit ad propositum, ibi si enim illi.
Dicit ergo: ita dictum est, quod sanguis Christi melius loquitur quam sanguis Abel. Videte ergo, ne recusetis vel
condemnetis loquentem, id est, quod loquitur implete.
Duo autem nobis loquitur sanguis Christi: primo enim loquitur nobis commemorando suum beneficium, quo
datur nobis remissio peccatorum. Qui ergo iterum peccat, loquentem contemnit. Item loquitur exhortans ad
imitandum. I Pet. II, 21: Christus passus est pro nobis, vobis relinquens exemplum, ut sequamini vestigia eius.
Qui ergo non tollit crucem suam ad ipsum sequendum, recusat loquentem. Ps. Xciv, 8: hodie si vocem eius
audieritis, nolite obdurare corda vestra. Matth. XVII, 5: hic est filius meus dilectus, in quo mihi bene complacui,
ipsum audite.
Deinde cum dicit si enim illi, arguit comparando locutionem veteris testamenti ad locutionem novi testamenti. Et
hoc quantum ad duo, scilicet quantum ad modum loquendi, et quantum ad efficaciam locutionis.
Modus loquendi, quia ipse loquebatur super terram: hic autem est de caelo.
Unde dicit si illi, scilicet antiqui patres, recusantes eum, qui loquebatur super terram, scilicet Christum. Is. LII, 6:
ego ipse qui loquebar, ecce adsum, scilicet per Angelos vel prophetas. Supra I, 1: multifarie multisque modis
olim loquens patribus in prophetis. Vel eum, id est, Angelum, per quem lex data est Moysi. Gal. III, 19: ordinata
per Angelos. Supra II, 2: si enim, qui per Angelos dictus est sermo, factus est firmus, etc.. Act. VII, 38: hic est
Moyses, qui fuit in ecclesia in solitudine, cum Angelo, qui loquebatur ei in monte sinai, etc.. Non effugerunt,
scilicet ultionem divinae legis.
Iob XI, 20: effugium peribit ab eis. Supra II, 2: omnis praevaricatio et inobedientia accepit iustam mercedis
retributionem.
Sequitur conclusio per locum a minori: si illi qui recusaverunt loquentem de terra, non effugerunt, multo magis
nos, qui avertimus nobis loquentem de caelo, non debemus recusare, quia scilicet minus possemus effugere. Ille
enim, qui nobis loquitur in novo testamento, Christus scilicet, iam est in caelis. Mc. XVI, 19: Dominus quidem
Iesus, postquam locutus est eis, assumptus est in caelum. Deut. IV, 36: de caelo audire te fecit vocem suam, ut
doceret te.
Doctrina ergo veteris testamenti est doctrina Christi loquentis de terra propter duo.
Primo, quia ibi sub figura terrenorum traduntur caelestia. Item ibi promittebantur terrena.
Sed doctrina novi testamenti est Christi loquentis de caelo, quia terrena convertimus in significationem
caelestium, per intellectum mysticum. Item in ipso promittuntur caelestia.
Matth. V, 12: ecce enim merces vestra copiosa est in caelis. Io. III, 12: si terrena dixi vobis, et non creditis,
quomodo si dixero vobis caelestia credetis? consequenter comparat ad invicem utrumque testamentum quantum
ad efficaciam locutionis.
Et de efficacia quidem locutionis veteris testamenti dicit cuius vox movit terram tunc, id est fecit commotionem
in terra multipliciter; quia per signa in Aegypto, per divisionem maris, per motum terrae in deserto.
Ps. Lxvii, 9: terra mota est, etenim caeli distillaverunt, etc.. In quo significatur, quod tota illa locutio
commovebat corda per terrena promissa.
Deinde cum dicit nunc autem repromittit, subiungit quantum ad efficaciam novi testamenti, et probat eam per
auctoritatem prophetae, et post exponit eam, ibi quod autem dixit.
Auctoritas illa ponitur Aggaei II, non tamen secundum litteram nostram. Nos enim sic habemus: adhuc unum
modicum est, et ego movebo, etc.. Apostolus autem accipit sic adhuc semel, et ego movebo non solum terram,
sed etiam caelum. Et est sensus idem.
Et manifestum est, quod ista prolata fuerunt tempore veteris testamenti circa finem eius, scilicet post reditum
transmigrationis eius, quo tempore nihil restabat de veteri testamento. Ergo manifestum est, quod illud quod
promittebatur, erat implendum in novo testamento, scilicet novum caelum et nova terra. Is. Lxv, 17: ecce ego
creo novos caelos, et terram novam. Quae quidem creatio ostensa est in spiritu ioanni. Apoc. XXI, 1: et vidi
caelum novum et terram novam. In illa enim innovatione movebuntur caeli.
Potest autem caelum dupliciter accipi. Uno modo caelum aereum, et istud igne ultimae flagrationis purgabitur, ut
supra dictum est, cap. X. Alio modo caelum sidereum, et istud non purgabitur, sed mutabitur quantum ad novum
statum, quia cessabit a motu, et augebitur claritas partium eius; quia lux lunae erit ut lux solis, et lux solis
septempliciter, ut dicitur Is. XXX, 26. Dicit ergo nunc autem, id est, per novum testamentum, repromittit dicens:
adhuc semel et ego non solum movebo terram, sed etiam caelum.
119

