Unde dicit alioquin nondum valet, quia nullus potest petere aliquid, nec etiam haeredes haereditatem ex VI
testamenti, nisi post mortem testatoris. Ideo Christus voluit mortem suam pro nobis interponere.
Deinde cum dicit unde nec primum.
Hoc idem probat per auctoritatem legis divinae, scilicet per illud quod habetur in veteri testamento.
Et circa hoc duo facit.
Primo enim ostendit convenientiam inter utrumque testamentum; secundo ostendit differentiam, ibi necesse est
ergo.
Circa primum duo facit, quia primo proponit; secundo manifestat, ibi lecto enim.
Dicit ergo: ita dictum est, quod ad hoc quod testamentum valeat, necesse est, quod mors testatoris interveniat.
Nec hoc debet videri mirum, quia nec primum testamentum dedicatum, id est, confirmatum, est sine sanguine.
Ille autem sanguis figurabat sanguinem Christi. Omnia enim in figura contingebant illis, I Cor. X, 11.
Deinde cum dicit lecto enim, probat propositum, scilicet quod illud testamentum non est confirmatum sine
sanguine.
Et probat hoc quantum ad tria, in quibus fuit usus sanguinis.
Primo quantum ad legis editionem; secundo quantum ad tabernaculi consecrationem, ibi etiam tabernaculum;
tertio quantum ad vasorum expiationem, ibi et omnia pene in sanguine.
Circa primum sciendum est, quod apostolus tangit hic historiam, quae habetur Ex. XXIV, 7, ubi dicitur, quod
postquam Moyses legerat coram populo mandata Domini, ipsisque respondentibus: omnia quae locutus est
Dominus faciemus, et erimus obedientes, accepit Moyses sanguinem quem praeceperat servare de duodecim
vitulis, et aspersit librum legis et populum quasi in confirmationem testamenti. Et ideo dicit lecto enim omni
mandato, etc., quia necessarium fuit ut legeretur. Illa enim lectio fuit legis promulgatio. Oportebat enim legem
promulgari.
Accipiens, etc.. Hic est duplex obiectio litteralis. Una, quia Ex. XXIV nulla fit mentio de hirco, sed de duodecim
vitulis.
Secunda, quia ibi etiam non fit mentio de aqua et cocco et hyssopo.
Responsio ad ista duo est duplex. Una, scilicet quia apostolus nutritus erat in lege; unde sciebat, quod ille usus
erat in emundationibus secundum legem, quod aspersio fiebat de sanguine hircorum et vitulorum et aqua
admixta cum hyssopo et lana coccinea, tamquam aspersorio, et ideo licet non agatur de his in exodo, tamen
apostolus hoc accepit ex consuetudine ritus legalis.
Vel potest dici, quod ista fuit prima consecratio.
Et ideo quasi virtute continebantur in ipsa aliae sanctificationes futurae, inter quas potissime fuit illa quae fiebat
in die expiationis, de qua Lev. XVI, et alia de vitula Rufa, Num. XVI. In prima autem erat sanguis vituli et hirci;
in secunda vero aqua et lana coccinea et hyssopus. Quia ergo illa in prima continebat istas duas, ideo apostolus
totum retulit ad istam.
Dicit ergo accipiens sanguinem, etc., librum et omnem populum aspersit, dicens: hic est sanguis testamenti, quod
mandavit ad vos Deus, scilicet confirmator testamenti. Eccli. XXIV, 33: legem mandavit nobis Moyses in
praeceptis iustitiarum.
Iste enim sanguis fuit figura sanguinis Christi, per quem novum testamentum confirmatum est. Et ideo Christus
verbis istis usus est. Matth. XXVI, 28: hic est sanguis novi testamenti, scilicet confirmativus. Figurabatur autem
per sanguinem hirci propter similitudinem carnis peccati, et vituli propter fortitudinem. Miscetur autem cum
aqua, quia baptismus a sanguine Christi efficaciam habet; aspergitur autem cum hyssopo, qui mundat pectus, per
quod significatur fides. Act. XV, 9: fide purificans corda eorum. Et lana coccinea, quae est rubei coloris, per
quam significatur charitas. Cant. V, 10: dilectus meus candidus et rubicundus. Quia per fidem et dilectionem
passionis Christi mundatur populus. Aspergitur et liber legis, quia passio Christi adimplevit legem. Io. XIX, 30:
consummatum est. Matth. V, 17: non veni solvere legem, sed adimplere.
Deinde cum dicit etiam tabernaculum, ponit consecrationem tabernaculi, quia tabernaculum et omnia vasa
ministerii similiter aspersit sanguine.
Sed contra, quia nondum factum erat tabernaculum, sed XXV cap. Mandatur de consecratione tabernaculi.
Respondeo. Dicendum est, quod licet non sit idem sanguis quo aspersus est populus et tabernaculum, tamen
etiam tabernaculum mundatum est sanguine. Unde potest sic construi: usus est sanguine, etiam quando
sanctificavit tabernaculum.
Sed contra, quia Num. Et Lev. VIII dicitur, quod unxit tabernaculum oleo dicitur, quod unxit tabernaculum oleo.
Respondeo. Dicendum est, quod non loquitur de illa sanctificatione, qua primo consecratum est tabernaculum et
vasa eius, sed de illa, quae fiebat in die expiationis. Vel melius dicendum est, quod etiam in prima usus est
sanguine, quia ibi dicitur quod unxit illud oleo, et postea quod aspersit. Oleum autem non est aspersivum, unde
intelligitur quod primo unxit illud, et postea aspersit sanguine.
Et ista duo sunt necessaria ad sanctificationem, scilicet virtus sanguinis Christi, et oleum misericordiae, quibus
sanctificatur tabernaculum, id est ecclesia, et vasa, id est ministri.
Deinde cum dicit et omnia pene in sanguine secundum legem mundantur, exequitur de caeteris mundationibus
legalibus.
78

