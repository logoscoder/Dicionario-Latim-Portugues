Ubi, si bene attendimus, magis commendatur Moyses, quam in aliquo loco bibliae. Et ideo apostolus tamquam
excellentissimum ad commendationem Moysi hoc accipit.
Hoc autem potest convenire et Christo et Moysi. De Moyse enim patet ex ipsa historia allegata. De Christo etiam
intelligitur, quia ipse secundum quod homo, fidelis est ei qui fecit eum, scilicet Deo patri, qui fecit eum, scilicet
apostolum et pontificem, non secundum divinam naturam, quia sic non est factus, nec creatus, sed genitus, sed
secundum humanam. Rom. I, 3: qui factus est ei ex semine David secundum carnem.
Fidelis autem fuit Deo patri, primo non attribuens sibi quod habebat, sed patri. Io. VII, 16: mea doctrina non est
mea. Secundo quia gloriam eius quaerebat, non suam.
Io. VIII, 50: ego gloriam meam non quaero.
Et VII, 18 dicitur: qui quaerit gloriam eius, qui eum misit, hic verax est, et iniustitia in illo non est. Tertio, quia
perfecte obedivit patri. Phil. II, 8: factus obediens usque ad mortem.
Fidelis ergo est Christus ei qui fecit eum.
Sicut et Moyses, et hoc in omni domo eius, quae domus est universitas fidelium, de qua Ps. Xcii, 7: domum tuam
decet sanctitudo, Domine.
Vel in omni domo eius, id est, in toto mundo non tantum in Iudaea, sicut Moyses.
Is.: dedi te in lucem gentium, ut sis salus mea usque ad extremum terrae.
Deinde cum dicit amplioris enim gloriae, praefert Christum Moysi, et hoc quantum ad duo.
Primo quantum ad potestatem; secundo quantum ad conditionem, ibi et Moyses.
Commendando autem Christum, commendat ipsum habuisse honorem in omni domo, sicut Moyses; sed quod
Christus ipsum excellat ostendit. Ubi primo ponit rationem; secundo manifestat, ibi omnis namque.
Ratio autem apostoli est, quod maior gloria debetur illi qui fecit domum, quam illi qui eam inhabitat; Christus
autem fabricavit domum. Ps. Lxxiii, 16: tu fabricatus es auroram et solem. Prov. IX, 1: sapientia aedificavit sibi
domum, id est, ecclesiam. Ipse enim Christus, per quem gratia et veritas facta est, tamquam legislator aedificavit
ecclesiam. Moyses autem tamquam legis pronuntiator; et ideo solum ut pronuntiatori debetur gloria Moysi. Unde
et resplenduit facies eius, de qua Ex. XXXIV, 29 et II Cor. III, 7: ita ut non possent filii Israel intendere in
faciem Moysi propter gloriam vultus eius.
Continuatur ergo sic littera: tu dicis quod Christus est fidelis sicut Moyses, quare ergo dimittemus ne
consideremus? certe quia amplioris gloriae dignus est habitus prae Moyse, quanto ampliorem gloriam habet
Dominus domus qui fabricavit illam. Quasi dicat: etsi Moyses multum sit honorabilis, tamen Christus
honorabilior est, sicut fabricator domus, et sicut legislator principalis. Iob XXXVI, 22: ecce Deus excelsus in
fortitudine sua, et nullus ei similis in legislatoribus. Si ergo debetur gloria Moysi, ampliori dignus est Christus.
II Cor. III, 9: si ministratio damnationis in gloria est, multo magis ministerium iustitiae erit in gloria.
Consequenter probat minorem suae rationis, cum dicit omnis namque domus fabricatur ab aliquo. Minor autem
est, quod Christus fabricavit domum istam; et hoc probat primo, quia omnis domus indiget fabricatore; secundo,
quia ista domus de qua loquitur, a Christo fabricata est, ibi qui autem omnia.
Primo ergo probat quod ista domus sicut et quaelibet alia indiget fabricatore, quia diversa non coniunguntur nisi
ab aliquo uno, sicut patet de domo artificiali, in qua ligna et lapides, ex quibus composita est, uniuntur ab aliquo.
Aggregatio autem fidelium, quae est ecclesia et domus Dei, ex diversis collecta est, scilicet Iudaeis et gentibus,
servis et liberis. Et ideo ecclesia sicut et omnis domus ab aliquo uniente fabricatur.
Huius rationis ponit tantum conclusionem, supponens veritatem praemissarum ex facti evidentia. I Pet. II, 5: ipsi
tamquam lapides vivi superaedificamini domos spirituales, etc.. Eph. II, 20: superaedificati supra fundamentum
apostolorum et prophetarum, etc..
Deinde cum dicit qui autem creavit omnia, Deus, probat quod Christus sit istius domus aedificator, ipse enim est
Deus qui fecit omnia. Et si hoc intelligitur de toto mundo, planum est. Ps. XXXII, 9: ipse dixit, et facta sunt, etc..
Est autem alia creatio spiritualis, quae fit per spiritum. Ps. Ciii, 30: emitte spiritum tuum, et creabuntur, et
renovabis faciem, etc.. Et haec fit a Deo per Christum. Iac. I, 18: voluntarie genuit nos verbo veritatis, ut simus
initium aliquod creaturae eius. Eph. II, 10: ipsius factura sumus, creati in Christo Iesu in operibus bonis.
Deus ergo istam domum, scilicet ecclesiam, ex nihilo, scilicet de statu peccati, in statum gratiae creavit. Ergo
Christus per quem fecit omnia supra I, 2: per quem fecit et saecula.
Io. I, 3: omnia per ipsum facta sunt, et sine ipso, etc., est excellentior, utpote quia habet potestatem factoris,
quam Moyses, qui solum fuit pronuntiator.
Deinde cum dicit et Moyses quidem, praefert Christum Moysi quantum ad conditionem, et circa hoc duo facit.
Primo enim ponit rationem suam; secundo manifestat eam, ibi quae domus.
Ratio autem sua talis est: constat quod amplioris gratiae est Dominus et in domo propria, quam famulus et in
domo Domini.
Sed Moyses est fidelis sicut servus et in domo Domini, Christus vero sicut Dominus et in domo sua, ergo, etc..
Circa quod sciendum est quod apostolus valde diligenter notat verba illa, scripta de Moyse, in quibus duo
dicuntur de ipso: vocatur enim servus, vocatur etiam fidelis non in domo propria, sed in domo Dei nostri. Et
quantum ad ista duo, praefert Christum Moysi. Primo enim ostendit quid conveniat Moysi; secundo quid
conveniat Christo, ibi Christus vero tamquam filius.
31

