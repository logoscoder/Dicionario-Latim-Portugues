Secundo, mali praelati qui dimittunt oves in periculo. Io. X, 13: mercenarius fugit, quia mercenarius est. Aliqui
vero ex superbia, quia cum possent esse utiles ad regendum, cum nota superbiae ab aliis se separant, Iud. V, 19:
hi sunt qui segregant se ab aliis, animales, spiritum non habentes, quasi sub specie maioris perfectionis.
Et forte tales erant in tempore illo.
Ideo sequitur sicut consuetudinis est quibusdam.
Contra quos dicitur I Cor. XI, 16: si quis videtur contentiosus esse, nos talem consuetudinem non habemus in
ecclesia Dei.
Sed quid debent facere subdit sed consolantes, quasi dicat: si videas, quod socius tuus male se habet, non deseras
eum, sed consolare, non sicut illi qui deserunt collectionem, de quibus dicit sicut est consuetudinis quibusdam,
etc..
Consequenter cum dicit et tanto magis, assignat causam huius.
Posset enim aliquis dicere: quare debemus nos in fide proficere? quia motus naturalis quanto plus accedit ad
terminum, magis intenditur.
Contrarium est de violento. Gratia autem inclinat in modum naturae; ergo qui sunt in gratia quanto plus accedunt
ad finem, plus debent crescere. Et ideo dixit non deserentes, sicut quidam, sed consolantes. Et hoc, tanto magis
quanto videritis appropinquantem diem, id est terminum. Rom. XIII, 12: nox praecessit, dies autem
appropinquavit.
Prov. IV, 18: iustorum semita, quasi lux splendens proficit, et crescit usque ad perfectum diem.
|#3 Lectio 3
Supra apostolus posita commendatione excellentiae sacerdotii Christi, et subiuncta admonitione ut illius
sacerdotio adhaereant per fidem et charitatem, hic probat monitionem suam per rationem.
Et hoc facit dupliciter, primo terrendo, secundo demulcendo, ibi rememoramini autem pristinos dies.
Circa primum duo facit quia primo terret eos ad observandum monitionem suam propter subtractionem remedii;
secundo propter expectationem iudicii, ibi terribilis autem.
Dicit ergo voluntarie, etc., quod dupliciter exponitur: uno modo secundum Glossam quae videtur facere
differentiam inter peccantes volentes et voluntarie; ita quod volens peccat, qui quasi passione ductus consentit in
peccatum, de quo ante non cogitavit; voluntarie autem qui ex certa malitia, cuius voluntas prona est ad
peccandum, ut statim cedat. Ier. VIII, 6: omnes conversi sunt ad cursum suum quasi equus vadens impetu ad
proelium, nec postea poenitet.
Prov. II, 14: laetantur cum malefecerint, et exultant in rebus pessimis. Ergo voluntarie peccantibus, id est, in
voluntate peccandi permanentibus.
Et exaggerando subdit post acceptam notitiam veritatis. II Pet. II, 21: melius erat illis viam iustitiae non
agnoscere, quam post agnitionem retrorsum converti. Iam non relinquitur hostia pro peccatis, id est, hostia quam
Christus obtulit pro remissione peccatorum, non est nobis utilis, quia illis dimittuntur peccata, qui de ipsis
poenitent. Matth. XXVI, 28: hic est sanguis novi testamenti, qui pro multis effundetur, scilicet efficaciter.
Sed de malis dicitur Is. XLIX, 4: in vacuum laboravi sine causa, et vane fortitudinem meam consumpsi. Ier. VI,
29: frustra conflavit conflator, malitiae eius non sunt consumptae.
Sed melius potest dici, et secundum intentionem apostoli, quia, secundum Augustinum, liberum arbitrium habet
multiplicem statum, quia in statu extra gratiam, antequam reparetur per gratiam, non est in potestate nostra
peccare mortaliter vel non peccare, et hoc propter praeconceptionem finis, et habitum inclinantem; quod quidem
verum est secundum magnum tempus, sed per aliquam moram, si operetur ex praemeditatione, potest vitare hoc
peccatum vel illud.
Sed postquam per gratiam reparatus est homo omnino, in potestate eius est vitare peccatum mortale, et etiam
veniale in particulari, non autem omnino in universali, et hoc est propter auxilium gratiae salvantis.
Et ideo dicit nobis peccantibus voluntarie post acceptam notitiam veritatis, id est, post acceptam gratiam, per
quam habetur notitia peccati, quia ante notitiam peccati peccatum nostrum a Deo nobis non imputatur, unde
quasi dicitur ipsum ignorare, quia non imputat nobis. Sed post, iam non est pro peccatis hostia. Ante enim
reparationem, quae facta est per Christum, relinquebatur hostia ista quae expectatur, sed nunc iam non expectatur
alia mors eius, ita nec post baptismum semel acceptum expectatur alius baptismus.
Deinde cum dicit terribilis autem, deterret expectatione divini iudicii.
Et circa hoc duo facit: primo enim terret, secundo subdit rationem, ibi irritam quis faciens.
Sic ergo dictum est, quod non relinquitur ultra hostia. Quid ergo? illud quod supra dictum est cap. IX quod post
mortem est iudicium. Iob XIX, 29: scitote esse iudicium.
Istius iudicii expectatio est valde terribilis, tum propter conscientiam peccatorum iac. III, 2: in multis offendimus
omnes, tum etiam propter imperfectionem iustitiarum nostrarum Is. Lxiv, 6: iustitiae nostrae quasi pannus
menstruatae. Ps. Cxviii, 120: a iudiciis tuis timui. Abac. III, 16: audivi et conturbatus est venter meus.
Est afflictiva. Unde dicit et ignis aemulatio, id est poena ignis, quae infligitur ex zelo et aemulatione divinae
iustitiae. Ex. XX, 5: ego sum Dominus Deus tuus fortis zelotes, etc.. Zelus autem est amor sponsi. Sicut ergo
sponsus non parcit sponsae malae, sic nec Deus animae peccatrici. Prov. VI, 34: zelus et furor viri non parcet in
87

