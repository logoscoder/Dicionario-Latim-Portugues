apprehendi manum eorum, quod est infirmorum. Ps. Lxxii, 23: tenuisti manum dexteram meam. Rom. VIII, 3:
quod impossibile erat legi in quo infirmabatur.
Dicit autem patribus eorum, scilicet Abraham, Isaac et Iacob, cum quibus iniit foedus speciale. Ps. Civ, 8 s.:
memor fuit in saeculum testamenti sui verbi quod mandavit in mille generationes, quod disposuit ad Abraham,
etc.. Sed istis in exitu de Aegypto promisit carnalia.
Deinde cum dicit quoniam ipsi non, etc., ostendit defectum veteris testamenti ex eventu; et primo quantum ad
culpam, et ideo dicit quoniam ipsi non permanserunt in testamento meo, quia scilicet non erat scriptum in
cordibus ipsorum. Unde statim post legem datam fecerunt vitulum conflatilem.
Ex. XXXII, 8 et Ps. Cv, 20: fecerunt vitulum in Oreb, et adoraverunt sculptile.
Et quantum ad poenam. Ideo dicit et ego neglexi eos. Illud enim aliquis dicitur negligere, quod permittit perire.
Et sic neglexit eos, quia permisit eos perire ab exterminatore, ut dicitur I Cor. X, 10; et Ps. Cxviii, 118: sprevisti
omnes discedentes a iudiciis tuis.
Alia littera: et ego dominatus sum eorum, id est, puniendo ostendi me esse Dominum ipsorum.
Deinde cum dicit quia hoc est testamentum, etc., describit conditiones novi testamenti.
Et circa hoc facit duo.
Primo ponit modum editionis eius; secundo effectum ipsius, ibi et ero eis in Deum.
Dicit ergo quia hoc est, id est tale est, testamentum quod disponam domui Israel, etc.; dispositio importat
congruitatem ordinis. Et ideo dicit post dies illos, id est, post legem datam. Debuit enim post legem veterem dari
nova lex, sicut primo datur paedagogus, postea Magister, ut prius homo recognoscat infirmitatem suam. In hoc
ergo patet congruitas temporis dandi novum testamentum.
Modus autem tradendi duplex est. Unus per exteriora, sicut proponendo verba ad cognitionem alicuius. Et hoc
potest homo facere, et sic traditum fuit vetus testamentum.
Alio modo interius operando. Et hoc proprium est Dei. Iob XXXII, 8: inspiratio omnipotentis dat intelligentiam.
Et hoc modo datum est novum testamentum, quia consistit in infusione spiritus sancti, qui interius instruit. Non
autem sufficit tantum cognoscere, sed requiritur operari. Et ideo primo illuminat intellectum ad cognoscendum.
Et ideo dicit dabo leges meas, etc.. Et dicit in plurali, propter diversa praecepta et consilia.
Et hoc facit spiritus sanctus. I Io. II, 27: unctio eius docet vos. Io. XIV, 26: ille vos docebit omnia, etc..
Item ad bene operandum inclinat affectum, unde imprimitur cordi. Et quantum ad hoc dicit in corde eorum
superscribam eas, id est, super cognitionem Scribam charitatem.
Super omnia autem charitatem habete, etc., Col. III, 14, et Rom. V, 5: charitas Dei diffusa est in cordibus nostris,
etc.. Et haec est epistola, de qua subdit, II Cor. III, 3: non atramento, sed spiritu Dei vivi; non in tabulis lapideis,
sed in tabulis cordis carnalibus.
|#3 Lectio 3
Supra posuit apostolus conditiones novi testamenti ex editione ipsius nunc ponit tres effectus ipsius.
Primus est hominis ad Deum perfecta coniunctio; secundus est Dei perfecta cognitio, ibi et non docebit; tertius
est peccatorum remissio, ibi quia propitius ero.
Circa primum sciendum est, quod ad hoc quod homo iungatur Deo, requiritur auxilium divinae gratiae, quia ad
hoc non potest propria virtute. Ier. XXXI, 3: in charitate perpetua dilexi te, ideo attraxi te miserans.
Primo ergo tangitur illa coniunctio ex parte Dei; secundo ex parte hominis, ibi et ipsi erunt.
Dicit ergo ero illis in Deum. Nomen Dei significat universalem providentiam. Tunc ergo est nobis in Deum,
quando habet curam de nobis, et corda nostra ad se trahit, et hoc est respectu iustorum specialiter.
Ex hoc ergo quod ero eis in Deum, sequitur secundum, scilicet quod ipsi erunt mihi in populum, id est,
exhibebunt se mihi in populum. Sicut enim dicit Augustinus, II de Civit. Dei, 21: populus est coetus multitudinis,
iuris consensu et utilitatis communione sociatus. Quando ergo consentiunt in ius divinae legis, ut sint adinvicem
utiles et tendant in Deum, tunc est populus Dei.
Apoc. XXI, 3: ipsi populus eius erunt, et ipse Deus cum eis erit eorum Deus.
Deinde cum dicit et non docebit, etc., ponit secundum effectum novi testamenti.
Et circa hoc duo facit.
Primo enim ponit signum effectus illius; secundo effectum ipsum, ibi quia omnes, etc..
Signum perfectae cognitionis est, quando quis non indiget doceri, quia doctrina est via ad acquisitionem
scientiae, et ideo cessat doctrina, acquisita perfecte scientia.
Sed numquid in novo testamento unus non docet alium? et videtur quod non, per litteram istam.
Sed contra, quia apostolus vocat se doctorem gentium, I Tim. II, 7, et Eph. IV, 11: alios pastores, et doctores;
Rom. XII, 7: sive qui docet in doctrina.
Respondeo. Dicendum est quod hoc quod dicitur hic, potest dupliciter intelligi. Uno modo de praesenti statu, et
sic non verificatur universaliter de omnibus, sed tantum de primis fundatoribus novi testamenti, scilicet
apostolis, qui immediate fuerunt instructi a Deo, quando aperuit illis sensum, ut intelligerent Scripturas. Lc. Ult..
Apostoli ergo facti sunt perfecte cognoscentes, et non ab aliis instructi, sed simul a Christo acceperunt
sapientiam infusam.
69

