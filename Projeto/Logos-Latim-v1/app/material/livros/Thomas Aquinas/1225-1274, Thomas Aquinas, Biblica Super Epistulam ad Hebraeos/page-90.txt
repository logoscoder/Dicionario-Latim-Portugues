Ad quod induxit per rationes terrentes, hic ponit rationes demulcentes, sicut bonus medicus postquam secuit,
ponit unctiones lenientes. Inter omnia enim commendatio de bene gestis est unum quod maxime provocat ad
bonum inceptum continuandum. Virtus enim laudata crescit in immensum. Pondus et immensum gloriae calcar
habet.
Et circa hoc facit duo: primo enim commemorat eis bona quae fecerant; secundo hortatur ad implendum quod
restat, ibi nolite itaque amittere.
Circa primum facit tria primo enim in generali commemorat tribulationes, quas pro fide passi sunt; secundo
describit tribulationum modos, ibi et in altero; tertio exponit eas in speciali, ibi nam et vinctis.
Quia ergo ex bene gestis homo exercitatur ad melius, sicut aliquando ex malis e contrario desperat de seipso,
ideo recitat bona eorum, dicens rememoramini. Ier. II, 2: recordatus sum tui, id est, bonorum, quae egisti. Dies
pristinos, id est primordia conversionis vestrae, in quibus illuminati per fidem, quae illuminat animam et purgat.
Act. XV, 9: fide purificans corda eorum. Is. LX, 1: surge, illuminare, ierusalem.
Hoc autem est per fidem Christi. Eph. III, 17: habitare Christum per fidem, etc..
Lc. I, 79: illuminare his qui in tenebris, et in umbra mortis sedent. Primum enim lumen animae est fides.
Sustinuistis magnum certamen passionum, id est, magnas passiones contra vos certantes, vobis illatas ab his qui
Christum persequebantur in vobis. Act. IX, 4: Saule, Saule, quid me persequeris? me, inquam, in membris meis,
quia, ut dicit Augustinus, in sermone super verbo isto, membris in terra positis caput de caelo clamat. Sap. X, 12:
certamen forte dedit illi, ut vinceret. II Tim. IV, 7: certavi bonum certamen. Sicut enim dicitur Act. VIII, 1, facta
est persecutio magna in ecclesia post mortem stephani. I thess. II, 14: vos enim imitatores facti estis ecclesiarum
Dei, quae sunt in Iudaea, quoniam eadem passi estis vos a contribulibus vestris, sicut et ipsi a Iudaeis. Si ergo a
principio incepistis sustinere, vituperabile esset modo deficere.
Consequenter cum dicit et in altero, ostendit quae fuerint illae tribulationes.
Dupliciter enim patitur aliquis, scilicet in se tribulationem sustinendo, et in alio alienae tribulationi compatiendo.
Utroque autem modo illi passi sunt.
Quantum ad primum dicit in altero, scilicet quantum ad vos, facti estis spectaculum opprobriis, quod
gravissimum est sapienti.
Quod enim unus fatuus irridetur, non est grave, etiam si multa ei irrisio ab aliis inferatur: sapienti vero grave est;
sed si tribuletur et irrideatur a tribulante, hoc gravissimum est. In hoc ergo ostendit magnitudinem afflictionis
ipsorum, quia facti erant spectaculum, id est, quia nullus eis compatiebatur, immo magis irrisori congaudebant in
afflictionibus ipsorum, scilicet in opprobriis. Ps. Lxviii, 10: opprobria exprobrantium tibi ceciderunt super me. Et
tribulationibus. Ps. XXXIII, 20: multae tribulationes iustorum.
I Cor. IV, 9: spectaculum facti sumus mundo, scilicet ad irrisionem, et Angelis, ad congratulationem, et
hominibus, scilicet ratione utentibus, ad imitationem.
Quantum ad secundum dicit, quod in altero effecti sunt socii taliter conversantium, id est eorum, qui talia
patiebantur; et hoc per compassionem, et per subministrationem.
Rom. XII, 13: necessitatibus sanctorum, etc..
Deinde cum dicit nam et vinctis compassi estis, ponit quod dixerat, et primo quantum ad secundum, scilicet
quomodo sunt compassi. Inter Iudaeos enim multi erant vincti, sicut de Paulo dicitur Act. VIII, 3, quod
devastabat ecclesiam tradens in custodiam viros et mulieres. Istis compassi sunt ministrando necessaria. Matth.
XXV, 36: in carcere eram, et venistis ad me.
Quantum ad primum dicit et rapinam bonorum vestrorum, scilicet pro hac causa factam, quia scilicet vinctis
ministrabant, cum gaudio suscepistis. Iac. I, 2: omne gaudium existimate, fratres, etc.. Act. V, 41: ibant apostoli
gaudentes, etc..
Sed quare cum gaudio? numquid amandae sunt tribulationes? certe videtur quod non, quia dicit Augustinus:
tolerari iubes eas, non amari.
Respondeo. Dicendum est, quod non amantur propter se, sed propter aliud, et sic isti amabant eas.
Unde subdit cognoscentes vos habere meliorem et manentem substantiam, scilicet alias divitias principaliores,
quae augentur ex subtractione istarum, quibus dicuntur meliores.
Temporales enim vanae sunt, quia sunt in his quae sunt infra hominem; spirituales autem in ipso Deo, scilicet in
fruitione Dei.
Is. XXXIII, 6: divitiae salutis sapientia et scientia, timor Domini ipse est thesaurus eius.
Item sunt manentes, quia istae deficiunt in se et auferri possunt, illae vero non. Matth. VI, 19: nolite thesaurizare
vobis thesauros in terra, ubi aerugo et tinea demolitur, et ubi fures effodiunt, etc..
Deinde cum dicit nolite itaque, ostendit quid eis restat faciendum, scilicet confidentiam acceptam ex bonis
operibus conservare.
Et circa hoc facit tria: primo enim ponit monitionem; secundo docet modum monitionem servandi, ibi patientia
enim; tertio probat per auctoritatem, ibi adhuc enim modicum.
Dicit ergo: ex quo tot bona in primordiis conversationis vestrae operati estis, ex quibus multam confidentiam
debetis habere apud Deum, nolite itaque amittere confidentiam vestram, quod profecto sequeretur si a bonis
desisteretis, quae magnam habet remunerationem.
90

