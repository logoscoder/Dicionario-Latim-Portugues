vivificat animam sine charitate. Gal. V, 6: fides quae per charitatem operatur. I Io. III, 14: nos scimus, quia
translati sumus de morte ad vitam, quoniam diligimus.
Vel: iustus meus ex fide vivit, id est, apud me reputatur et habet vitam gloriae, sine actuali passione, si non datur
opportunitas patiendi.
Deinde cum dicit quod si subtraxerit se, ostendit periculum imminens non permanenti in iustitia fidei. Quia enim
in potestate habentis fidem est ipsam perdere vel servare, ideo dicit si subtraxerit se, scilicet a fide et a iustitia,
non placebit animae meae. Littera nostra habet non erit recta anima eius. Et est idem sensus. Dicit Hieronymus
quod ubicumque aliter scriptum est in Hebraeo, quam in septuaginta, apostolus utitur sicut didicit a Gamaliele,
ad cuius pedes didicit legem.
Non placebit ergo animae meae, id est, voluntati meae. Voluntas enim Dei debet esse regula actionum
nostrarum. Qui ergo non concordat voluntati Dei, non est recta anima eius.
Deinde cum dicit nos autem non sumus adaptat ad propositum, quasi dicat: sic erit his, qui se fidei subtrahunt.
Sed nos non sumus filii subtractionis in perditionem.
Ille dicitur filius alicuius quod in ipso dominatur.
Et sic dicitur aliquis filius mortis, scilicet in quo dominatur illud per quod a Deo reprobatur. Canonica Iudae: hi
sunt qui segregant semetipsos, animales spiritum non habentes. In perditionem, scilicet animae. Ps. Lxxii, 26:
perdidisti omnes qui fornicantur abs te. Ps. I, 6: et iter impiorum peribit. Sed filii Dei, id est, renati in Christo per
fidem, in acquisitionem, id est in salutem, animae. Qui enim mandata Dei custodit, salvat animam suam.
Matth. XIX, 17: si vis ad vitam ingredi, serva mandata. I Thess. V, 5: non sumus filii noctis, neque tenebrarum.
Ergo non deficiamus a fide.
|+11 Capitulus 11
|#1 Lectio 1
Supra apostolus multipliciter ostendit excellentiam Christi, praeferens ipsum Angelis, Moysi et Aaron, et monuit
fideles debere coniungi ipsi Christo, quae coniunctio, quia praecipue et inchoative fit per fidem, Eph. III, 17:
habitare Christum per fidem in cordibus vestris, ideo apostolus procedit ad commendationem fidei.
Et circa hoc facit tria: primo enim describit fidem; secundo ponit exempla diversa de ipsa, ibi in hac enim; tertio
hortatur ad ea quae sunt fidei, XII cap., ibi ideoque vos tantam.
Cap., ibi ideoque vos tantam.
Diffinitionem fidei ponit complete quidem, sed obscure. Unde sciendum est, quod volens perfecte diffinire
virtutem aliquam, oportet quod tangat materiam eius propriam, circa quam est, et finem eius, quia habitus
cognoscitur per actum et actus per obiectum. Et ideo oportet tangere actum et ordinem ad obiectum et finem.
Sicut volens diffinire fortitudinem, oportet tangere propriam eius materiam circa quam est, scilicet timores et
audacias, et finem, scilicet bonum reipublicae, ut dicatur quod fortitudo est virtus moderativa illorum, propter
bonum reipublicae.
Cum autem fides virtus theologica habeat idem pro obiecto et fine, scilicet Deum: primo ergo ponit ordinem et
finem; secundo materiam propriam, ibi argumentum non apparentium.
Sciendum vero est, quod actus fidei est credere, qui est actus intellectus determinati ad unum, ex imperio
voluntatis.
Unde credere est cum assensu aliquid cogitare, ut dicit Augustinus in libro de praedestinatione sanctorum. Et
ideo obiectum fidei et finis voluntatis oportet sibi correspondere.
Veritas autem prima est obiectum fidei, in quo quidem consistit finis voluntatis, scilicet beatitudo, quae
differenter est in via et in patria, quia in via veritas prima non est habita et per consequens nec visa, quia in his,
quae sunt supra animam, idem est videre et habere, ut dicit Augustinus, LXXIII quaest., sed tantum est sperata.
Rom. VIII quaest., sed tantum est sperata. Rom. VIII, 25: quod enim non videmus speramus.
Quod enim videt quis, quid sperat? ergo veritas prima non visa, sed sperata est finis voluntatis in via, et per
consequens obiectum fidei, quia idem est sibi pro fine et obiecto.
Finis autem ultimus simpliciter ipsius fidei in patria, quem intendimus ex fide, est beatitudo, quae in aperta
visione Dei consistit.
Io. XVII, 3: haec est vita aeterna, ut cognoscant te solum verum Deum, etc.. Et XX, 29: beati qui non viderunt et
crediderunt. Huiusmodi autem est spes fidelium. I Pet. I, 3: regeneravit nos in spem vivam. Finis ergo fidei in via
est assecutio rei speratae, scilicet beatitudinis aeternae. Et ideo dicit sperandarum rerum.
Sed quaeritur hic quare cum fides sit prior quam spes, diffinitur per ipsam: quia posterius debet diffiniri per
prius, et non e converso.
Respondeo. Dicendum est, quod ex iam dictis patet solutio, quia dictum est, quod idem est obiectum et finis
fidei. Cum ergo assecutio rei speratae sit finis eius, oportet quod etiam sit obiectum ipsius.
Dicebatur autem supra, quod omnis habitus debet diffiniri per ordinem actus ad obiectum.
Verum autem et bonum etsi in se considerata convertantur quantum ad supposita, tamen inquantum differunt
ratione, diverso ordine se habent ad invicem, quia et verum est quoddam bonum, et bonum est quoddam verum.
92

