Nullius enim boni possessio iucunda est sine socio, ut dicit boetius; et Ps. Cxxxii, 1: ecce quam bonum, et quam
iucundum habitare fratres in unum.
Fruitio autem in duobus consistit, scilicet in visione intellectus, et in delectatione affectus; ut enim dicit
Augustinus, fruimur cognitis in quibus voluntas delectata conquiescit.
Propter visionem enim dicit accessistis ad montem sion. Sion enim significat altitudinem divinae
contemplationis. Is. XXXIII, 20: respice sion civitatem solemnitatis nostrae.
Iucunditas et delectatio affectus significatur per ierusalem, civitatem caelestem Dei viventis.
Ibi enim erit visio experimentalis pacis, quia nihil erit perturbans sive interius sive exterius. Unde dicitur civitas
Dei, id est, civium unitas. Ps. Cxxi, 3: ierusalem, quae aedificatur ut civitas. Item CXLVII, 1: lauda, ierusalem,
Dominum, lauda Deum tuum, sion. Sequitur: qui posuit fines tuos pacem et adipe frumenti satiat te. Gal. IV, 26:
illa, quae sursum est, ierusalem libera est. Unde nihil ultra erit desiderandum. Cant. VIII, 11: ex quo facta sum
coram eo quasi pacem reperiens.
Complementum autem sanctorum est communis societas, de qua dicit multorum millium Angelorum
frequentium, id est, assiduitatem, quia semper ibi sunt. Matth. XVIII, 10: Angeli eorum in caelis semper vident
faciem patris mei, qui in caelis est.
Quod autem sint multa millia, patet Dan. VII, 10: millia millium ministrabant ei, et decies centena millia
assistebant ei. Iob XXV, 3: numquid est numerus militum eius? Apoc. V, 11: et erat numerus eorum millia
millium.
Is. XXII, 2: urbs frequens civitas exultans.
Et ecclesiam primitivorum, qui conscripti sunt in caelis. Haec de participatione ecclesiae. Dicitur autem ecclesia
domus Dei, I Tim. III, 15. Primitivi sancti sunt apostoli, qui primitus et abundantius dona gratiae perceperunt,
per quos derivata sunt in posteros. Rom. VIII, 23: non solum autem illa, sed et nosipsi primitias spiritus
habentes.
Eph. II, 20: superaedificati super fundamentum apostolorum et prophetarum, etc..
Sicut autem antiquitus apud Romanos senatores qui assumebantur ad magnas dignitates describebantur, quos
primus Pompilius in tabulis aureis scripsit, et dicebantur patres conscripti; ita apostolus hic, ad ostendendum
dignitatem apostolorum, dicit quod conscripti sunt in caelis, cuius Scripturae liber est notitia quam Deus apud se
habet de salvandis. Unde sicut ibi illud quod scribitur non de facili a memoria labitur, ita illi qui ibi per finalem
iustitiam scripti sunt, infallibiliter salvabuntur. Et dicitur liber ille, liber vitae. Luc. X, 20: gaudete et exultate,
quia nomina vestra scripta sunt in caelis.
Deinde cum dicit et iudicem omnium, ostendit quomodo consecuti sumus Dei familiaritatem.
Et primo familiaritatem patris, quia dicit accessistis ad iudicem omnium Deum patrem, scilicet a quo est
auctoritas iudiciaria in divinis. Quod enim filius iudicet, habet a patre. Gen. XVIII, 25: non est hoc tuum, qui
iudicas omnem terram. Illud autem, quod dicitur Io. V, 22, quod pater omne iudicium dedit filio, intelligitur
quantum ad corporalem praesentiam; quia sola persona filii apparebit in iudicio.
Iste autem accessus est per fidem et charitatem.
Rom. V, 1 s.: iustificati igitur per fidem, pacem habeamus ad Deum, per Dominum nostrum Iesum Christum, per
quem accessum habemus per fidem in gratiam istam, etc..
Secundo familiaritatem spiritus sancti, cum dicit et spiritum sanctum iustorum.
Secundum Glossam hic est triplex littera.
Una est melior, quae habetur in Graeco: et spiritum iustorum perfectorum, id est: accessistis ad spiritum
sanctum, qui facit perfectos in iustitia. Iob XXXII, 8: ut video, spiritus est in hominibus. I Cor. III, 16: nescitis,
quia templum Dei estis vos, et spiritus Dei habitat in vobis? omnis enim iustitia et perfectio est a spiritu sancto.
Alia littera: et spirituum iustorum perfectorum, et est sensus: accessistis ad Deum, qui quidem est iudex omnium,
sed est quasi haereditas spirituum iustorum perfectorum.
Thren. III, 24: pars mea, Dominus, dicit anima mea.
Tertia littera est: et spiritus iustorum perfectorum, id est: ut habeamus societatem cum spiritibus sanctorum, qui
sunt iusti et perfecti; sed prima melior est et planior.
Tertio quantum ad familiaritatem filii, dicit et testamenti novi mediatorem Iesum, quasi dicat: accessistis ad
Christum, qui est mediator illius novi pacti, in quo nobis promittuntur spiritualia. Non sic autem Moyses. Unde
supra: ideo novi testamenti est mediator. I Tim. II, 5: mediator Dei et hominum homo Christus Iesus.
Modus autem istius mediationis fuit effusio sanguinis Christi; quia, ut dictum est supra IX, 22: sine sanguinis
effusione, non fit peccatorum remissio. Et ideo dicit accessistis ad aspersionem sanguinis. Supra X, 22: aspersi
corda a conscientia mala. Supra IX, 13: si enim sanguis hircorum et taurorum, et cinis vitulae aspersus
inquinatos sanctificat, etc.. Et loquitur apostolus secundum ritum veteris legis, ubi post dationem veteris legis,
populus aspersus est sanguine, qui erat figura sanguinis Christi, quo fideles mundandi erant.
Sequitur melius loquentem quam Abel. Effusio enim sanguinis Christi figurata fuit in effusione sanguinis
omnium iustorum, qui fuerunt ab origine mundi. Apoc. XIII, 8: agnus qui occisus est ab origine mundi, id est,
occidi praevisus. Et ideo effusio sanguinis Abel signum fuit istius effusionis. Sed Christi sanguis melius loquitur,
quam sanguis Abel: quia iste clamat vindictam, sed sanguis Christi ibi clamat veniam. Lc. XXIII, 34: pater,
118

