vendere possessiones suas; et ideo fuerunt ante legem. Sed determinatio huius partis est per legem. Lev. XXVII,
30: omnes decimae Domini sunt. Et in huius signum Iacob ante legem, in loco in quo postea fuit aedificatum
templum, vovit se daturum decimas.
Et hoc specialiter, quia ad hoc Dei cultus proprie exhibetur, ut significetur, quod homo quicquid habet, a Deo
accepit: et totam perfectionem suam ab ipso expectat. Numerus enim denarius est perfectus, quia consurgit ex
partibus suis aliquotis: quia unum, duo, tria, quatuor faciunt decem. Usque etiam ad ipsum ascendit numerus, et
omnes alii non sunt nisi quaedam repetitio et additio super denarium.
Omnes ergo sunt imperfecti usque dum pervenitur ad ipsum. Et similiter a Deo est omnis perfectio. Ut ergo
significaret, quod a Deo est complementum omnis perfectionis, ideo dedit decimas.
Deinde cum dicit primum quidem, ostendit similitudinem Christi et melchisedech.
Et circa hoc facit duo primo enim inducit similitudinem quantum ad conditionem personae; secundo quantum ad
sacerdotium, ibi assimilatus autem filio Dei.
Prima in duas quia primo ponit similitudinem quantum ad ea, quae in Scriptura commemorantur; secundo
quantum ad ea quae in ipsa tacentur, ibi sine patre.
In Scriptura autem duo dicuntur de ipso. Primum quidem, nomen, scilicet melchisedech, qui interpretatur rex
iustitiae: et significat Christum, qui fuit rex. Ier. XXIII, 5: et regnabit rex, et sapiens erit, et faciet iudicium et
iustitiam in terra. Nec solum dicitur iustus, sed etiam rex iustitiae: quia factus est nobis sapientia et iustitia, I
Cor. I, 30.
Aliud quod dicitur de ipso, est conditio.
Unde dicitur rex Salem, quod est rex pacis.
Hoc autem convenit Christo. Ipse enim est pax nostra, Eph. II, 14; Ps. Lxxi, 7: orietur in diebus eius iustitia et
abundantia pacis.
Et in hoc docet apostolus uti interpretatione nominum in praedicationibus.
Et bene coniungit iustitiam et pacem, quia nullus facit pacem, qui non servat iustitiam.
Is. XXXII, 17: erit opus iustitiae, pax. In mundo isto gubernantur in iustitia, sed in futuro in pace. Is. XXXII, 18:
sedebit populus meus in pulchritudine pacis.
Deinde cum dicit sine patre, ponit similitudinem quantum ad ea, quae tacentur de ipso, quia in Scriptura non fit
mentio de patre, vel matre eius, nec de genealogia ipsius.
Unde ex hoc aliqui antiqui assumpserunt materiam erroris: ut quia solus Deus est sine principio et sine fine,
dicerent istum melchisedech fuisse filium Dei. Istud autem damnatum est sicut haereticum.
Unde sciendum est, quod in veteri testamento, quandocumque fit mentio de aliqua solemni persona, narrantur
pater et mater, et tempus nativitatis et mortis, sicut de Isaac et multis aliis. Hic autem subito introducitur
melchisedech, nulla penitus facta mentione de generatione sua, et pertinentibus ad ipsam. Et hoc utique
rationabiliter. Inquantum enim dicitur sine patre, significatur nativitas Christi de virgine, quae fuit sine patre.
Matth. I, 20: quod enim in ea natum est, de spiritu sancto est. Illud autem, quod est proprium Dei, non debet
attribui creaturae. Solius vero Dei patris est esse patrem Christi. Ergo in nativitate illius, qui ipsum praefigurabat,
non debuit fieri mentio de patre carnali.
Item quantum ad generationem aeternam dicit sine matre. Et hoc ne intelligas istam generationem esse
materialem, sicut mater dat materiam genito, sed est spiritualis; sicut splendor a sole. Supra I, 3: qui cum sit
splendor, etc..
Item quando fit generatio a patre et matre, non totum est a patre, sed materia administratur a matre. Ad
excludendum ergo imperfectionem a Christo, et ad designandum, quod totum quod habet, est a patre, non fit
aliqua mentio de matre. Unde versus est sine matre Deus, est sine patre caro.
Ps. Cix, 4: ex utero ante Luciferum genui te, scilicet ego solus.
Sine genealogia. Et duplici de causa non ponitur genealogia eius in Scriptura: una ad designandum, quod
generatio Christi est ineffabilis.
Is. LIII, 8: generationem eius quis enarrabit? alia ad designandum, quod Christus, qui introducitur ut sacerdos,
non pertinet ad genus leviticum, nec ad genealogiam veteris legis. Et haec est intentio apostoli.
Unde subdit neque initium dierum habens, neque finem vitae. Hoc autem dicit, non quia Christus non sit natus in
tempore neque mortuus, sed propter aeternam eius generationem, in qua natus est sine initio cuiuscumque
temporis.
Unde Io. I, 1: in principio erat verbum, id est, tempore quocumque dato ante erat verbum, ut exponit basilius. Est
enim ante omnes dies, quia per ipsum factus est mundus, cum quo incoeperunt dies. Item nec finem vitae: verum
est quantum ad divinitatem, quae est aeterna. Quantum etiam ad humanitatem, iam non habet finem vitae, quia
Christus resurgens ex mortuis, iam non moritur, Rom. VI, 9. Et infra XIII, 8: Christus Iesus heri et hodie, ipse et
in saecula.
Deinde cum dicit assimilatus autem filio Dei, etc., ostendit similitudinem quantum ad sacerdotium.
Sciendum est tamen, quod solet dici, quod posteriora assimilantur prioribus, et non e converso. Et ideo ne
credatur, quod sacerdotium Christi sit posterius sacerdotio melchisedech, hoc removet apostolus, quia et si
Christus inquantum homo natus sit post eum et ex tempore, tamen inquantum Deus et filius Dei est ab aeterno.
58

