In maiori ergo sunt duo, quorum unum pertinet ad vetus testamentum, scilicet quod est mandatum carnale, et hoc
quia habebat quasdam observantias carnales, sicut circumcisionem, et purificationes carnales. Item quia
promittebat poenas et praemia carnalia. Is. I, 19: si volueritis et audieritis me, bona terrae comedetis. Infra IX,
10: iustitiis carnis usque ad tempus correctionis impositis.
Et istud antecedens ponit, cum dicit amplius manifestum est, etc.. Et patet, quod pertinet ad novum testamentum,
quod non dispensatur per carnalia, sed consistit in spiritualibus.
Est enim secundum spiritualem virtutem, per quam generatur in nobis vita perpetua. Et hoc quia promittuntur in
ipso bona et poenae perpetuae. Infra IX, 11: Christus assistens pontifex, etc.. Matth. XXV, 46: tunc ibunt hi in
supplicium aeternum, iusti vero in vitam aeternam. Item non consistit in carnalibus observantiis, sed in
spiritualibus.
Io. VI, 64: verba quae ego locutus sum vobis, spiritus et vita sunt. Et dicit, quod est secundum virtutem vitae
insolubilis.
Consequenter cum dicit contestatur enim, etc., manifestat quod dixerat, et facit vim in hoc, quod dicit in
aeternum, quia si sacerdotium est aeternum, manifestum est quod dicit perpetuitatem.
Deinde cum dicit reprobatio quidem fit, etc., ponit duo consequentia. Et primo de evacuatione veteris testamenti;
secundo de institutione novi, ibi introductio vero.
Primum est quod vetus testamentum fuit per legem carnalis mandati et introducitur aliud: ergo primum mutatur.
Et hoc est quod dicit, quod fit prioris mandati reprobatio.
Sed contra: non reprobatur nisi malum.
Is. VII, 15: ut sciat reprobare malum. Illud autem mandatum non est malum. Rom. VII, 13: lex quidem sancta, et
mandatum sanctum, et iustum, et bonum.
Respondeo. Dicendum est, quod non erat malum secundum se, sed ut inconveniens tempori.
Non enim servanda sunt in novo sacerdotio, quae fuerunt in antiquo. Ps. XXXIX, 6 s.: holocaustum et pro
peccato non postulasti, tunc dixi: ecce venio.
Et ideo dicitur, quod illud reprobatur; et hoc propter infirmitatem et inutilitatem. Illud autem dicitur infirmum,
quod non potest exequi effectum suum: proprius autem effectus legis et sacerdotii est iustificare. Hoc autem non
lex potuit facere. Rom. VIII, 3: nam quod erat impossibile legi, in quo infirmabatur secundum carnem. Gal. IV,
9: quomodo convertimini iterum ad infirma et egena elementa, quibus denuo vultis servire? item, inutile dicitur
quod non valet ad finem consequendum. Hoc autem non potest lex, quia non adducebat ad beatitudinem, quae
finis est hominis. Sed tamen suo tempore fuit utilis, inquantum disponebat ad fidem. Infra XI, 13: iuxta fidem
omnes defuncti sunt, non acceptis repromissionibus.
Quare autem sit infirmum et inutile, ostendit cum dicit nil enim ad perfectum, nec scilicet iustitiae, nec patriae,
adduxit. Unde erat imperfecta, sed perfecta fuit per Christum.
Consequenter cum dicit introductio vero, ponit consequens secundum ex secundo antecedente, dicens introductio
vero melioris spei, supple: fit per novum sacerdotem, per quam proximamus ad Deum. Si enim novus surgit, est
secundum virtutem vitae indissolubilis: hoc est antecedens; et introductio melioris, etc.: et hoc est consequens.
I Pet. I, 3: regeneravit nos in spem vivam per resurrectionem Iesu. Item per ipsum proximamus Deo. Per
peccatum enim disiungimur ab ipso. Is. LIX, 2: iniquitates vestrae diviserunt inter vos et Deum vestrum, et
peccata vestra absconderunt faciem eius a vobis. Hic est ergo ille, qui hoc removet, quod facit nos approximare
Deo; hic autem est ille novus sacerdos, scilicet Christus, qui tollit peccata mundi, Io. I, 29. Iustificati ergo ex fide
pacem habeamus ad Deum per Dominum nostrum Iesum Christum, per quem accessum habemus in gratiam
istam Rom. V, 1 s..
|#4 Lectio 4
Supra apostolus ex una parte auctoritatis Psalmistae probavit, quod sacerdotium Christi praefertur levitico, et
ipsum evacuat, hic idem probat ex aliis duabus partibus et primo ex hoc, quod dicit iuravit Dominus; secundo ex
hoc quod dicit tu es sacerdos, ibi et alii quidem plures, etc..
Facit autem primo talem rationem: illud quod instituitur sine iuramento, minus validum est, quam quod
instituitur cum iuramento; sacerdotium autem Christi institutum est cum iuramento, sicut patet, quia dicit iuravit
Dominus. Sacerdotium vero Aaron, non, sicut patet Ex. XXVIII, 1: applica ad te Aaron, etc.. Ergo, etc..
Quantum ad maiorem dicit et quantum est, supple quod, non sine iureiurando, alii quidem sine iureiurando
sacerdotes facti sunt; hic autem, etc.. Omnia ista ponuntur ad probandum, quod sacerdotium Christi sit firmius,
quia supra dictum est omnis promissio, facta in veteri testamento per iuramentum, signum est consilii divini
immobilis. Et ideo, quia ad David et ad Abraham facta fuit ista promissio de Christo cum iuramento, specialiter
dicitur Christus filius ipsorum.
Istud autem iuramentum designat aeternitatem potestatis Christi. Dan. VII, 14: potestas eius, potestas aeterna.
Lc. I, 33: et regni eius non erit finis.
Intantum melioris, etc., quia sacerdotium est firmius, quod patet, quia per iuramentum ordinatum est, ideo
oportet aliquid melius et firmius per ipsum haberi. Unde potest legi praecedens littera suspensive usque huc:
quod, inquantum est non sine iuramento, intantum melioris, etc..
63

