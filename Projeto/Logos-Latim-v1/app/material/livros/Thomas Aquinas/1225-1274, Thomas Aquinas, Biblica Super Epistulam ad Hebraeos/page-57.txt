Ecce quam eleganter redit apostolus ad propositum suum. Ipse enim coeperat loqui de sacerdotio, et tamen fuerat
multum digressus: sed nunc ad istud redit, sicut patet.
|+7 Capitulus 7
|#1 Lectio 1
Supra apostolus, V cap., probavit Christum esse sacerdotem. In VI autem capite interposuit quaedam ad
praeparandos animos auditorum; hic redit ad suum propositum.
Intendit enim probare excellentiam sacerdotii Christi ad sacerdotium leviticum.
Et circa hoc facit duo primo enim ostendit excellentiam sacerdotii Christi ad sacerdotium veteris testamenti;
secundo ostendit quod fideles debent sacerdoti Christo reverenter subdi. Et hoc in medio decimi capitis, ibi
habentes itaque, fratres, fiduciam.
Circa primum duo facit.
Primo enim ostendit praerogativam sacerdotii Christi super leviticum ex parte personae ipsius sacerdotis;
secundo ex parte ministerii, VIII cap. Ibi capitulum autem.
Circa primum duo facit quia primo ostendit existentiam sacerdotii Christi ex promissione divina; secundo
ostendit necessitatem sacerdotii eius, ibi talis enim decebat.
Promissionem vero ostendit per illud Ps. Cix, 5: iuravit Dominus, et non poenitebit eum, etc.. Unde tria ostendit
ad propositum suum probandum.
Primo illud quod dicitur secundum ordinem melchisedech; secundo illud quod dicitur iuravit, ibi et quantum est
non sine iureiurando; tertio illud quod dicitur tu es sacerdos, ibi et alii quidem plures.
Circa primum duo facit quia primo ostendit similitudinem Christi ad melchisedech; secundo ex hac similitudine
praefert sacerdotium Christi levitico, ibi intuemini autem.
Circa primum duo facit quia primo describit conditiones melchisedech; secundo ostendit, quomodo conveniunt
Christo, ibi primum quidem.
Describit autem melchisedech primo ex nomine, cum dicit hic autem melchisedech.
Sic enim nominat eum Scriptura, Gen. XIV, 18, ubi habetur historia, quam apostolus hic supponit. Et secundum
Glossam, Hebraei dicunt ipsum fuisse Sem primogenitum Noe, et tunc quando Abraham habuit victoriam, erat
annorum 390, alias 309. Et occurrit Abrahae nepoti suo.
Secundo describit eum a dignitate.
Erat enim rex et sacerdos.
Quantum ad primum dicitur rex Salem. Et secundum aliquos, Salem dicitur ierusalem.
Sed contra est Hieronymus in quadam epistola, quia, ut ipse dicit, non poterat esse quod ei occurreret a
ierusalem, quod probat ex situ. Alii autem dicunt, quod Salem dicitur ille locus, de quo dicitur Io. III, 23, quod
iuxta illum ioannes baptizabat, et moenia illius loci erant adhuc tempore Hieronymi.
Quantum ad secundum dicit sacerdos Dei summi. Antiquitus enim ille, qui inter filios erat antiquior, erat
sacerdos. Sed verum est, quod tempore Abrahae multum invaluerat cultus idolorum. Et ideo ne credant, quod
esset sacerdos idolorum, additur Dei summi, scilicet per essentiam, non per participationem, vel nuncupationem.
Deus enim est creator omnium eorum, qui dicuntur dii, sive per participationem, sive per errorem. Ps. Xciv, 3:
rex magnus super omnes deos. Is. Lxi, 6: vos sacerdotes Domini vocabimini, etc..
Tertio describit eum ab officio, ibi qui obviavit, etc.. Sacerdos enim medius est inter Deum et populum. Debet
enim aliquid populo conferre, scilicet spiritualia, et aliquid ab eo accipere, scilicet temporalia. I Cor. IX, 11: si
nos vobis spiritualia seminavimus, non magnum est si carnalia vestra metamus.
Primo ergo debet exhibere confortationem per bona monita. Unde dicitur Gen. XIV, quod quatuor reges vicerunt
quinque reges, et captivum duxerunt Lot nepotem Abrahae. Isti quatuor reges sunt quatuor vitia principalia,
opposita quatuor cardinalibus virtutibus, quae captivum detinent affectum nepotem rationis, victis quinque
sensibus corporis. Qui enim superat et liberat affectum, debet confortari a sacerdote. Is. XXI, 14: occurrentes
sitienti ferte aquam; et Is. XXXV, 3: confortate manus dissolutas, etc..
Secundo sacerdos debet confortare per sacramentorum administrationem benedicendo.
Unde benedixit ei. Ps. Cxvii, 25: benediximus vobis in nomine Domini. Hoc autem fit impendendo sacramenta,
per quae confortatur homo in gratia. Num. VI, 27: invocabunt nomen meum super filios Israel, et ego benedicam
eis, nam Deus benedicit auctoritate, sed sacerdos ministerio. Et decimas, scilicet ad sustentationem, divisit,
scilicet Abraham, id est, recte distribuit.
Sed contra: quia, ut patet num. XVIII, ex lege est datio decimarum, non ergo sunt ante legem.
Respondeo. Dicendum est, quod caeremonialia veteris testamenti sunt quaedam determinationes praeceptorum
iuris naturalis et praeceptorum Moralium. Et ideo quantum ad hoc, quod habebant de iure naturali, servabantur
ante legem tantum pro voto observantium, et sine aliquo praecepto. Quod enim aliquid offeratur Deo in
recognitionem creationis et dominii, hoc est naturale; sed quod offeratur vitulus et hoedus, hoc est caeremoniale.
Similiter de iure naturali est, quod ministri servientes Deo, sustententur a populo, sicut enim patet Gen. XLVII,
22, hoc servabatur etiam apud gentiles. Unde sacerdotes, quia pascebantur de horreis publicis, non sunt compulsi
57

