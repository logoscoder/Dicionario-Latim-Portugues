Et similiter intellectus et voluntas, quae distinguuntur penes distinctionem veri et boni, habent inter se diversum
ordinem. Inquantum enim intellectus apprehendit veritatem et quidquid in ipsa continetur, sic verum est
quoddam bonum, et sic est bonum sub vero. Sed inquantum voluntas movet, sic verum est sub bono. In ordine
ergo cognoscendi, intellectus est prior, sed in ordine movendi voluntas est prior.
Quia ergo intellectus movetur ad actum fidei ex imperio voluntatis, ut dictum est, in ordine movendi voluntas est
prior. Ideo non diffinitur prius per posterius, quia, ut dictum est, in diffinitione fidei oportet ponere ordinem
actus ad obiectum, quod idem est quod finis. Finis autem et bonum idem sunt, ut habetur II physicorum. In
ordine autem ad bonum voluntas, cuius est spes sicut subiecti, est prior.
Quare autem non dicit diligendarum, sed sperandarum? ratio est, quia charitas est praesentium et absentium.
Quia ergo finis non habitus, est obiectum fidei, ideo dicit sperandarum rerum.
Nec obstat, quod res speranda est obiectum spei. Quia oportet, quod fides sicut ad finem ordinetur ad obiectum
illarum virtutum quibus perficitur voluntas, cum fides pertineat ad intellectum secundum quod imperatur a
voluntate.
Sed cum fides sit una, quia ab unitate obiecti dicitur habitus unus, quare non dicitur rei sperandae, sed rerum
sperandarum? respondeo. Dicendum est, quod beatitudo, quae in se essentialiter est una, quia consistit in Dei
visione, quae in se est una, est principium et radix ex qua multa bona derivantur, quae sub ipsa continentur: sicut
dotes corporis, societas sanctorum, et multa alia.
Ut ergo ostendat omnia ista pertinere ad fidem, loquitur in plurali.
Illud autem, quod dicitur, substantia, potest multipliciter exponi. Uno modo causaliter, et tunc habet duplicem
sensum.
Unum quod est substantia, id est, faciens in nobis substare res sperandas, quod facit duobus modis. Uno modo
quasi merendo. Ex hoc enim, quod captivat et submittit intellectum suum his quae sunt fidei, meretur quod
aliquando perveniat ad videndum hoc quod sperat. Visio enim est merces fidei. Alio modo quasi per suam
proprietatem praesentialiter faciat, quod id quod creditur futurum in re, aliquo modo iam habeatur dummodo
credat in Deum.
Alio modo exponi potest substantia essentialiter, quasi fides sit substantia, id est, essentia rerum sperandarum.
Unde in Graeco habetur hypostasis rerum sperandarum. Essentia enim beatitudinis nihil aliud est, quam visio
Dei. Io. XVII, 3: haec est vita aeterna ut cognoscant te solum verum Deum, etc..
Unde de Trinit. Cap. X, dicit Augustinus: haec contemplatio promittitur nobis actionum omnium finis, etc.. Ipsa
ergo plena visio Dei est essentia beatitudinis.
Hoc autem videmus in scientiis liberalibus, quod si quis aliquam velit addiscere, oportet eum primo accipere
principia ipsius, quae oportet credere cum sibi traduntur a Magistro.
Oportet enim credere eum qui discit, ut habetur I poster.. Et in illis principiis quodammodo continetur tota
scientia, sicut conclusiones in praemissis, et effectus in causa.
Qui ergo habet principia illius scientiae, habet substantiam eius, puta geometriae. Et si geometria esset essentia
beatitudinis, qui haberet principia geometriae, haberet quodammodo substantiam beatitudinis.
Fides autem nostra est, ut credamus quod beati videbunt et fruentur Deo. Et ideo si volumus ad hoc pervenire,
oportet ut credamus principia istius cognitionis. Et haec sunt articuli fidei qui continent totam summam huius
scientiae, quia beatos nos facit visio Dei trini et unius. Et hic est unus articulus.
Unde hoc credimus, et ideo dicit substantia rerum sperandarum. I Cor. XIII, 12: videmus nunc per speculum et in
aenigmate, tunc autem facie ad faciem; quasi dicat: tunc erimus beati quando videbimus facie ad faciem illud
quod nunc videmus in speculo et in aenigmate.
In his ergo verbis ostenditur ordo actus fidei ad finem, quia fides ordinatur ad res sperandas quasi quoddam
inchoativum, in quo totum quasi essentialiter continetur, sicut conclusiones in principiis.
Consequenter cum dicit argumentum non apparentium, tangit actum fidei circa propriam eius materiam.
Actus autem proprius fidei, etsi sit in ordine ad voluntatem, ut dictum est, tamen est in intellectu sicut in
subiecto, quia obiectum eius est verum, quod proprie pertinet ad intellectum.
In actibus autem intellectus differentia est.
Quidam enim sunt habitus intellectus, qui important omnimodam certitudinem ad completam visionem eius quod
intelligitur, sicut patet de intellectu, qui est habitus primorum principiorum, quia, qui intelligit quod omne totum
est maius sua parte, videt hoc, et est certus. Hoc etiam facit habitus scientiae, et sic talis habitus intellectus et
scientia, faciunt certitudinem et visionem. Quaedam vero alia sunt, quae neutrum faciunt, scilicet dubitatio et
opinio.
Fides vero tenet medium inter ista, quia dictum est quod fides facit assensum in intellectu, quod potest esse
dupliciter. Uno modo quia intellectus movetur ad assentiendum ex evidentia obiecti, quod est per se
cognoscibile, sicut in habitu principiorum, vel cognitum per aliud quod est per se cognoscibile, sicut patet in
scientia astronomiae.
Alio modo assentit alicui non propter evidentiam obiecti a quo non movetur sufficienter; unde non est certus, sed
vel dubitat, scilicet quando non plus habet rationem ad unam partem, quam ad aliam, vel opinatur, si habet
quidem rationem ad unam partem, non omnino quietantem ipsum, sed cum formidine ad oppositum.
93

