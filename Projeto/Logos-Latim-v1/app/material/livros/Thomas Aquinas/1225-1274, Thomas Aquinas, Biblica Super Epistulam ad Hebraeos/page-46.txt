Pontificatus etiam accipitur a Deo inquantum homo, quemadmodum in alio loco dicit, scilicet in Ps. Cix, 5: tu es
sacerdos, etc..
Utitur autem apostolus auctoritate Psalmorum tamquam magis famosa et maioris auctoritatis, utpote magis
frequentata.
Dicit autem sacerdos, quia se obtulit Deo patri. Eph. V, 2: dilexit nos, et tradidit semetipsum pro nobis
oblationem et hostiam Deo.
Et ne credatur tale esse sacerdotium Christi, sicut fuit in veteri lege, distinguit ipsum quantum ad duo. Primo
quantum ad dignitatem, quia in aeternum. Illud enim fuit temporale, erat enim figurale, et ideo non est
perpetuum, sed transit veniente figurato. Sed sacerdotium Christi est aeternum, quia est de veritate, quae est
aeterna. Item hostia eius habet virtutem introducendi in vitam aeternam.
Item durat in aeternum. Secundo quantum ad ritum, quia offerebantur animalia; hic autem panis et vinum. Et
ideo dicit secundum ordinem melchisedech. Istud autem infra exponetur.
Deinde cum dicit qui in diebus, etc., ostendit quod illud quod pertinet ad officium pontificale, convenit Christo.
Et primo ostendit eius conditionem; secundo actum eius, ibi preces; tertio efficaciam, ibi cum clamore valido.
Conditio eius est, quod fuit unus ex hominibus, quia, ut dictum est, pontifex ex hominibus assumitur. Et ideo
dicit qui in diebus carnis suae. Ponitur autem hic caro pro tota natura humana, sicut illud Io. I, 14: verbum caro
factum est.
Sed numquid modo non sunt dies carnis eius? et videtur quod sic, per illud Lc. Ult.: spiritus carnem et ossa non
habet, sicut me videtis habere. Quare ergo magis dicitur tempus ante passionem et resurrectionem suam, tempus
vel dies carnis, quam nunc? dicendum est, quod caro quandoque sumitur pro fragilitate carnis, sicut I Cor. XV,
50: caro et sanguis regnum Dei possidere non possunt. Christus autem tunc habuit carnem fragilem et
corruptibilem. Et ideo dicit in diebus carnis suae, id est, in quibus gerebat carnem similem peccatrici, non
peccatricem.
Actus autem eius fuit, quia obtulit preces et supplicationes. Hoc est spirituale sacrificium, quod Christus obtulit.
Dicuntur autem preces, id est, petitiones. Iac.
Ult.: multum enim valet deprecatio iusti assidua. Supplicationes vero dicuntur quantum ad humilitatem orantis,
sicut genuflexiones.
Matth. XXVI, 39: procidit in faciem suam orans.
Ad quem? ad Deum, scilicet Deum patrem, qui salvum illum facere posset a morte. Hoc autem poterat facere
dupliciter. Uno modo ne moreretur. Unde dicitur Matth. XXVI, 39: pater, si fieri potest, etc.. Item ut mortuum
resuscitaret.
Ps. XV, 10: non derelinques in inferno animam meam. Item XL, 10: tu autem, Domine, miserere mei, et
resuscita me.
Ad istud sacrificium spirituale ordinatur sacerdotium Christi. Unde respondet ei quod dictum est supra ut offerat
dona, etc.. Ps. XLIX, 23: sacrificium laudis honorificabit me.
Os. XIV, 3: reddemus vitulos labiorum nostrorum.
Efficacia ostenditur ex modo orandi.
Duo autem sunt necessaria oranti, scilicet fervens affectio; item dolor et gemitus. De his duobus Ps. XXXVII, 9:
Domine, ante te omne desiderium meum, quantum ad primum: et gemitus meus a te non est absconditus,
quantum ad secundum.
Christus autem ista duo habuit; ideo propter primum dicit cum clamore valido, id est, cum intentione
efficacissima. Lc. XXII, 43: factus in agonia prolixius orabat, etc.. Et XXIII, 46 clamans ait: pater, etc..
Secundum, cum dicit et lacrymis. Per lacrymas enim exprimit apostolus interiorem gemitum orantis. Hoc autem
non legitur in evangelio; sed probabile est, quod sicut ipse lacrymatus est in resuscitatione Lazari, ita et in
passione sua. Nam ipse multa fecit, quae non sunt scripta.
Non tamen flevit pro se, sed pro nobis, quibus passio sua profuit. Sibi autem profuit, inquantum per ipsam meruit
exaltari.
Phil. II, 9: propter quod et Deus exaltavit illum, etc.. Et ideo exauditus est pro sua reverentia, quam scilicet super
omnes habebat ad Deum. Is. XI, 3: et replebit eum spiritus timoris Domini.
Sed contra, videtur quod non fuit exauditus, primo pro se, quia non transivit calix ab ipso, quod tamen petebat.
Item nec pro aliis, quia non fuit indultum Iudaeis, quibus petebat indulgeri. Lc. XXIII, 34: pater, dimitte illis,
etc..
Dicendum est, quod Christus in omnibus, quae voluit fieri, fuit exauditus. Ipse autem secundum appetitum
sensualitatis et secundum voluntatem, inquantum est quidam appetitus naturalis, refugiebat mortem. Et quantum
ad hoc orabat, ut ostenderet se verum hominem.
Sed voluntate consequente rationem deliberatam, volebat mori. Unde dicit, Lc. XXII, 42: verumtamen non sicut
ego volo, sed sicut tu.
Item nolebat, quod ignosceretur omnibus, sed illis tantum, qui crediderunt. Et multi postea conversi sunt.
|#2 Lectio 2
46

