Sed contra, ut dicitur Sap. VII: spiritus sanctus unus est. Quomodo ergo distribuitur? dicendum est quod non
distribuitur secundum essentiam, sed inquantum dona eius distribuuntur.
I Cor. XII, 4: divisiones gratiarum sunt, idem autem spiritus. Omnes autem gratiae attribuuntur spiritui sancto,
quia dantur ex amore. Amor vero appropriatur spiritui sancto. Gregorius: certe spiritus sanctus amor est.
Vel distributionibus, id est, per distributiones, quae fiunt a spiritu sancto, quia alii datur sermo sapientiae, alii
sermo scientiae, alii operatio miraculorum, alii prophetia, et sic de aliis. Et hoc totum non pro meritis, nec ex
necessitate naturae, sed per ipsius voluntatem.
Io. III, 8: spiritus ubi vult spirat, etc., et I Cor. XII, 11: haec omnia operatur unus atque idem spiritus, etc.. Mc.
Ult.: Domino cooperante et sermonem confirmante sequentibus signis.
|#2 Lectio 2
Supra fecit apostolus quamdam comparationem, ostendens esse maiorem necessitatem observandi praecepta
Christi quam legis datae per Angelos, hic confirmat consequentiam, ubi duo facit.
Primo enim confirmat dictam consequentiam, ostendens maiorem esse potestatem Christi quam Angelorum;
secundo probat idem per auctoritatem, ibi testatus est autem quidam.
Dicit ergo, quod maiora supplicia sustinebunt qui faciunt contra mandata Christi, quam qui faciunt contra
mandata Angelorum, quia ipse Christus Dominus est, et magis punitur qui peccat contra Dominum, quam qui
peccat contra servos.
Et quod Christus sit Dominus, ostendit, quia non subiecit Deus orbem terrae futurum subiectum Christo,
Angelis. Et duo facit.
Primo ostendit quia orbis non est subiectus Angelis; secundo ostendit de quo orbe intendit, ibi de quo loquimur.
Orbis enim non est subiectus Angelis.
Iob XXXIV, 13: quem constituit alium super terram, aut quem posuit super orbem quem fabricatus est? sed
contra Dan. X, 20 dicitur Angelus princeps regni Graecorum et Persarum. Et deut. XXXII, 8: constituit fines
populorum iuxta numerum filiorum Dei, secundum aliam litteram.
Et dicendum est, quod non est eis subiectus vice dominii, sed vice cuiusdam ministerii.
Tota enim creatura corporalis ministratur per Angelos. Ps. Cii, 21: ministri eius qui facitis, etc.. Supra I, 14,
omnes administratorii dicuntur.
Vel enim non subiecit orbem terrae Angelis, orbem dico futurum, scilicet mundum istum, qui dicitur futurus,
quia in Scriptura quandoque dicitur futurum non respectu nostri, sed respectu eius cui comparatur, sicut idem
apostolus dicit, Rom. V, 14, de Adam respectu Christi, qui est forma futuri; Christus enim non est futurus
respectu sui, sed respectu Adae. Sic hic orbis futurus dicitur, non respectu nostri, sed respectu Christi, qui est ab
aeterno, cum orbis sit in tempore.
Et quia Manichaei dicunt orbem subiectum malo Deo, non autem bono, ideo subdit de quo loquimur, quia non de
alio, sed de isto.
Vel supra I, 11 s. Dixerat ipsi peribunt, scilicet caeli, et mutabuntur, quod, sicut ibi dictum fuit, intelligitur quo
ad statum, non quo ad substantiam, ita quod duplex est status mundi. Unus, qui nunc est praesens. II Pet. III, 7:
caeli qui nunc sunt, etc., eodem verbo repositi, sunt reservati igni, etc.. Et alius est futurus. In orbe autem isto qui
nunc est, nec omnia sunt ei subiecta, ut supra dictum est, et hoc per executionem potentiae, licet subiecta sint per
auctoritatem; sed tunc in illo statu futuro erit ei orbis subiectus. Et ideo subdit de quo loquimur.
Consequenter probat per auctoritatem, cum dicit testatus est autem quidam.
Ubi tria facit.
Primo enim commendat auctoritatem testimonii inducendi; secundo inducit testimonii veritatem, ibi quid est
homo quod memor es eius? tertio explicat sensum testimonii, ibi in eo enim quod ei omnia.
Circa testimonium vero ponit primo, quod verba veteris testamenti sunt quaedam testimonia Christi. Io. V, 39:
scrutamini Scripturas, etc.. Et Paulo post: et illae sunt, quae testimonium perhibent de me. Et ideo dicit testatus
est autem.
Secundo, quia apud Iudaeos erant quaedam Scripturae minus notae, et quaedam magis notae, et ideo maioris
dignitatis sunt Scripturae Psalmorum, quibus ipsi utebantur in omnibus sacrificiis suis. Et ideo dicit in quodam
loco, noto scilicet et manifesto.
Tertio ponit auctoritatem dicentis, scilicet David, qui scilicet fuit maximae auctoritatis.
II Reg. XXIII, 1: dixit vir cui constitutum est de Christo Dei Iacob, egregius psaltes Israel.
Deinde inducit testimonium, cum dicit quid est homo, etc..
Ubi tria facit.
Primo enim ponit mysterium incarnationis; secundo passionis, ibi minuisti eum Paulo minus ab Angelis; tertio
mysterium exaltationis, ibi gloria et honore.
Circa primum duo tangit: primo causam incarnationis, secundo ipsam incarnationem, ibi aut filius hominis.
Causa autem incarnationis est memoria Dei de homine, et ideo dicit quid est homo, ut legatur despective; quasi
dicat: homo valde modicum quid est respectu Dei. Is. XL, 17: omnes gentes quasi non sint sic coram eo, et quasi
nihilum et inane reputatae sunt ei.
21

