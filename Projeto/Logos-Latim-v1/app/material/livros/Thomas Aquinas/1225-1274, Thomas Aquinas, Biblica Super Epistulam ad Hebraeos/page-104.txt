Sed numquid tunc non timuit? respondeo. Dicendum est, quod in timore duo consideranda sunt. Unum, quod
aliquando potest esse vituperabile, scilicet quando propter timorem facit aliquid non faciendum, vel dimittit
faciendum. Et sic non timuit Moyses, quia propter timorem non dimisit iuvare fratres suos.
Aliud est, quod potest esse laudabile, quando scilicet salva fide, refugit periculum propter timorem instantem.
Matth. X, 23: cum persequentur vos in civitate ista, fugite in aliam. Si enim aliquis salva honestate sua posset
vitare periculum et non vitaret, stultus esset et tentaret Deum, quod est diabolicum.
Et sic Iesus cessit volentibus ipsum lapidare, nec ad suggestionem diaboli voluit se praecipitare: ita et Moyses
confidens de divino auxilio, fugit propter timorem regis ad tempus. Et probat, quod hoc fecit ex fide, quia fides
est de invisibilibus.
Et iste sustinuit, id est, expectavit Deum invisibilem, et eius adiutorium, tamquam videns.
Ps. XXVI, 14: confortetur cor tuum, et sustine Dominum. I Tim. I, 17: regi autem saeculorum immortali,
invisibili, etc.. Moyses enim in utroque exitu expectabat Dei adiutorium, unde in primo dicit, Ex. II, 22: Deus
patris mei adiutor meus. In secundo vero, Ex. XIV, 14: vos tacebitis, et Dominus pugnabit pro vobis.
Deinde cum dicit fide celebravit Pascha, ostendit quid fecerit quantum ad modum transeundi. Et primo ponit
illud quod fuit factum ad praeparationem transitus; secundo quantum ad ipsum transitum, ibi fide transierunt;
tertio quantum ad id quod per fidem factum fuit quantum ad introitum terrae promissionis, ibi fide muri iericho.
Quantum ad primum ponit historiam, quae habetur Ex. XII, ubi Dominus mandavit illis ante exitum filiorum
Israel, scilicet eadem nocte, immolari agnum et de sanguine eius utrumque postem et superliminare liniri, carnes
eius assas cum azymis et lactucis agrestibus comedi, cum multis aliis, quae observanda erant, ut ibi habet videri.
Et hoc vocabatur Pascha, scilicet esus agni, et effusio sanguinis, quae duo concurrebant ad transitum illum quem
facturi erant in proximo.
Dicitur autem Pascha a paschin Graece, quod Latine est passio, vel a phase, quod Hebraice idem est quod
transitus. In hoc autem figurabatur, quod Christus per passionem transiret ex hoc mundo. Io. XIII, 1: ut transeat
ex hoc mundo. Item quod nos per meritum mortis eius a terrenis ad caelestia, ab inferno transimus ad caelum.
Eccli. XXIV, 26: transite ad me, omnes qui concupiscitis me.
Quod quidem fuit per virtutem sanguinis Christi. Supra X, 19: habentes itaque fiduciam, fratres, in introitu
sanctorum in sanguinem Christi.
Fuit autem in illo Paschate duplex transitus.
Unus quo transibat Dominus percutiens Aegyptios; alius quo populus transibat. Sic etiam sanguine Christi, qui
est agnus immaculatus, debent liniri postes fidelium, intellectus scilicet et affectus. Dicit ergo fide, id est per
fidem, celebravit Pascha, id est esum agni, et sanguinis effusionem, ad liniendum postes domorum. Et quare hoc
faciebat? ne scilicet qui vastabat primogenita, Aegyptiorum, tangeret eos. Ps. Lxxvii, 51: percussit omne
primogenitum in terra Aegypti.
Sed quaeritur quorum ministerio hoc factum sit, utrum scilicet bonorum, vel malorum Angelorum, quia videtur
quod per malos. Ps. Lxxvii, 49: immissionem per Angelos malos.
Respondeo. Dicendum est, quod non est inconveniens de quibuscumque. Unde sciendum est quod poenarum
inflictio fit interdum per bonos Angelos. Sicut enim dicit Dionysius IV cap. De divinis nominibus, punire malum
non est malum, sed malum facere est malum. Punitio enim est opus iustitiae, sicut patet de Angelo, qui contrivit
castra Assyriorum, Is. XXXVII, 36, qui creditur fuisse bonus Angelus. Unde talis punitio indifferenter fit per
bonos et malos; sed differenter a bono et a malo, quia bonus non punit nisi exercendo iustitiam divinam in
malos. Et in Scripturis operatio tam diaboli, quam boni Angeli, cuiusmodi est haec, attribuitur Deo.
Malus autem etsi obsequatur divinae iustitiae, tamen non ex intentione iustitiae hoc agit, sed ex perversitate
voluntatis suae affligit bonos et malos, et libentius bonos si permittatur, sicut patet de Iob. Iste Angelus, qui dixit
Moysi: transibit Dominus percutiens Aegyptum, bonus Angelus fuit, cum ipse aliquando loquatur in persona sua.
Bono autem Angelo aliquando subministrat spiritus nequam, unde adhibitum fuit ibi ministerium eius, licet ex
intentione suae malae et perversae voluntatis, voluntarie operantis ad caedem.
Et ideo dicit iram et tribulationum immissionem per Angelos malos. Non ergo tangebat eos, qui erant sanguine
signati, malus Angelus terrore et timore Dei, utpote non permissus. Bonus autem inde terrebatur admirando
virtutem Dei.
Deinde cum dicit fide transierunt, etc., ostendit quid egit in ipso transitu.
Et primo ostendit hoc, secundo ostendit quod illud pertinebat ad fidem, ibi quod experti.
Dicit ergo, quod fide, id est, per fidem, transierunt mare rubrum tamquam per aridam terram. Duo enim ibi per
fidem facta sunt. Unum, quod homo fecit, scilicet quod commiserunt se ad transeundum, quod non fuit nisi per
fidem. Aliud fuit ex parte Dei, scilicet quod aquae fuerunt eis pro muro.
Hoc etiam fuit per fidem. Operatio enim miraculorum attribuitur fidei. Matth. XVII, 19: si habueritis fidem sicut
granum synapis, dicetis monti huic: transi hinc, et transibit.
Ergo hoc fide factum est, id est, hoc meruit fides. Et hoc habetur Ex. XIV et XV.
Deinde ostendit, quod hoc pertinet ad fidem, quia Aegyptii hoc experti, id est, volentes experiri, devorati sunt,
quia scilicet non habuerunt fidem. Ex. XV, 12: extendisti manum tuam, et devoravit eos terra.
Deinde cum dicit fide muri iericho corruerunt, circuitu dierum septem.
104

