Primum facit hic, videte; secundum, ibi quidam; tertium, ibi quibus autem iuravit.
In admonitione vero sunt duo, scilicet ipsa monitio, et ipsius monitionis conditio. Unde ista duo exponit.
Primo primum, hic; secundo secundum, ibi participes enim Christi.
In prima vero admonitione ad duo hortatur, scilicet ad sollicitam considerationem; secundo ad mutuam
admonitionem, ibi sed adhortamini.
Dicit ergo videte. Unusquisque enim in se debet considerare in quo statu sit. Gal. VI, 4: opus suum probet
unusquisque.
Ier. II, 23: vide vias tuas in convalle.
Videte ergo, fratres, quantum ad quemlibet in se, quia quilibet est pars societatis, et unicuique mandavit Deus de
proximo suo, Eccli. XVII, 12. Videte, id est, probate unus alium, ne forte sit in aliquo vestrum, etc., quasi dicat:
multi inter vos sunt in statu perfecto, tamen propter fragilitatem et arbitrii libertatem posset esse malum in aliquo
vestrum. Iob IV, 18 s.: ecce qui serviunt ei, non sunt stabiles, et in Angelis suis reperit pravitatem, quanto magis
hi qui habitant domos luteas, et terrenum habent fundamentum? Io. VI, 71: nonne ergo duodecim vos elegi, et
unus ex vobis diabolus est? non ergo aliquis sit tantum sollicitus de se; sed etiam de quolibet suae societatis.
Sed quid? ne sit in aliquo vestrum cor malum incredulitatis. Ecce malum de quo loquitur apostolus, scilicet cor
incredulum, id est, non firmum in fide, in quo consistit malitia animae: quia sicut bonum animae est in
adhaerendo Deo Ps. Lxxii, 27: mihi autem adhaerere Deo bonum est, quod scilicet est per fidem ita recedere a
Deo per incredulitatem est malum hominis. Ier. II, 19: scito et vide, Israel, quia malum et amarum est reliquisse
te Dominum, etc.. Et ideo dicit discedendi, quia per incredulitatem recedit a Deo vivo. Ier. II, 13: me
dereliquerunt fontem aquae vivae.
Dicit autem a Deo vivo, quia et est vita in se et est vita animae. Io. I, 4: in ipso vita erat. Quod ideo dicit, ut
ostendat quod per recessum a Deo, homo incurrit mortem spiritualem.
Sed si inveniatur istud malum in aliquo, numquid desperandum est? non, sed magis debet exhortari, id est,
admoneri: ideo dicit sed adhortamini vosmetipsos per singulos dies, id est, continue scilicet discutiendo
conscientiam suam, et inducendo ad bonum, donec hodie cognominatur, id est, donec durat praesens tempus
gratiae, quod est totum sicut unus dies. Io. IX, 4: me oportet operari opera eius qui misit me, donec dies est.
Et hoc ideo ut non obduretur aliquis ex vobis fallacia peccati. Sicut enim supra dictum est cor obduratur per
obstinationem in malum. Sed per hoc aliquis firmiter inhaeret peccato, quia fallitur. Naturale enim est appetitui
adhaerere bono; sed recedit a bono, quia decipitur. Prov. XIV, 22: errant qui operantur malum; et Prov. XIII, 13,
secundum aliam litteram: animae dolosae errant in peccatis. Sap. V, 6: ergo erravimus a via veritatis.
Consequenter cum dicit participes, etc., exponit conditionem monitionis, quasi dicat: ista conditio magis est
efficax quam illa, quia illi tantum audierunt, nos autem participes facti sumus Christi. Et loquitur proprie, quia in
veteri testamento erat tantum auditus, nec conferebatur gratia ex opere operato; sed in novo testamento et est
auditus fidei et datur gratia ipsi operanti. Unde sumus facti participes Christi. Io. I, 16: de plenitudine eius
accepimus omnes.
Sumus autem participes gratiae, primo per susceptionem fidei. Eph. III, 17: habitare Christum per fidem in
cordibus vestris. Secundo per sacramenta fidei. Gal. III, 27: quicumque in Christo baptizati estis, Christum
induistis. Tertio per participationem corporis Christi. I Cor. X, 16: panis quem frangimus, nonne participatio
corporis Domini est? sciendum autem quod duplex est participatio Christi. Una imperfecta, quae est per fidem et
sacramenta; alia vero perfecta, quae est per praesentiam et visionem rei; primam iam habemus in re, sed
secundam in spe. Tamen cum hoc spes habet hanc conditionem, scilicet si perseveramus. Unde dicit si tamen
initium, etc.. Quicumque enim in Christo baptizatur, suscipit quamdam novam naturam, et formatur
quodammodo Christus in ipso. Gal. IV, 19: filioli mei, quos iterum parturio donec formetur in vobis Christus.
Hoc quidem in nobis vere perficietur in patria, sed hic tantum initium, et hoc per fidem formatam, quia informis
mortua est.
Iac. II, 20: fides sine operibus mortua est.
Unde ista non est nobis initium participationis Christi, sed fides formata. Infra XI, 1: est autem fides
sperandarum substantia rerum, id est, fundamentum, et quasi initium.
Dicit ergo: sumus participes Christi, si tamen tenemus usque in finem firmum initium substantiae eius, scilicet
fidem formatam.
Sed contra: videtur quod timor magis sit initium, quia dicit Ps. Cx, 9: initium sapientiae timor Domini.
Respondeo. Dicendum est, quod fides formatur per charitatem. Charitas autem non est sine timore casto. Et ideo
fides formata semper habet timorem istum secum annexum.
Unde et fides et timor sunt initium.
Illud autem quod addit dum dicitur, hodie, etc., totum expositum est.
Deinde cum dicit quidam enim audientes, exponit quod dixerat de culpa illorum, quasi dicat: vos estis effecti
participes Christi, si non obduraveritis corda vestra sicut isti qui audierunt, sed exacerbaverunt, sed non universi,
id est, non tamen omnes. Duo enim, scilicet caleb et iosue, permanserunt, ut habetur Num. XIV, 6, et alios etiam
confortabant.

35

