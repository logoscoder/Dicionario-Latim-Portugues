charitatis dicitur estote ergo perfecti, etc.. Est autem perfectio charitatis, ut dicit Augustinus, ubi nulla est
cupiditas. Quando enim quis magis ascendit in Deum, tanto plus contemnit temporalia.
Ps. Lxxii, 24: quid enim mihi est in caelo, etc..
Hoc enim habet sacrae Scripturae doctrina, quod in ipsa non tantum traduntur speculanda, sicut in geometria, sed
etiam approbanda per affectum. Unde Matth. V, 19: qui autem fecerit et docuerit, etc.. In aliis ergo scientiis
sufficit quod homo sit perfectus secundum intellectum, in istis vero requiritur quod sit perfectus secundum
intellectum et affectum. Loquenda sunt igitur alta mysteria perfectis. I Cor. II, 6: sapientiam loquimur inter
perfectos.
Unusquisque enim secundum quod est dispositus, sic iudicat; sicut iratus aliter iudicat durante passione, et aliter
ipsa cessante. Et similiter incontinens aliter iudicat aliquid esse bonum tempore passionis, aliter post. Et ideo
dicit Philosophus, quod unusquisque qualis est, talis sibi finis videtur. Et quia quae in sacra Scriptura traduntur,
pertinent ad affectum, et non tantum ad intellectum, ideo oportet esse perfectum in utroque.
Et ideo apostolus volens ostendere qui sint perfecti, quibus sit tradendus iste solidus cibus, dicit quod sunt illi,
qui pro sua consuetudine habent sensus exercitatos.
Unde in ista perfectione quatuor sunt attendenda, scilicet ipsa perfectio in se in quo consistat, et quantum ad hoc
dicit qui habent sensus exercitatos. Et convenienter loquitur. In hoc enim exprimit utramque perfectionem, quia
(ut dicit Philosophus) intellectus prout iudicat de appetendis et agendis dicitur sensus, quia est relatus ad aliquid
particulare: unde non accipitur hic sensus pro sensu exteriori. Qui ergo sentit quae Dei sunt, perfectus est. Phil.
III, 15: quicumque perfecti sumus, hoc sentiamus. I Cor. II, 16: nos autem sensum Christi habemus. Qui vero
non sentiunt nisi carnalia, Deo placere non possunt, ut patet Rom. VIII, 8.
Secundo attendenda est dispositio eius in quo est, quia debet esse exercitatus. I tim. IV, 7: exerce teipsum ad
pietatem. Qui enim non est exercitatus, non potest habere rectum iudicium, quod ad hoc requiritur.
Eccli. XXXIV, 9: vir in multis expertus cogitabit multa. Item qui non est expertus, pauca recognoscit.
Tertio causa huius exercitationis est consuetudo, non scilicet otium, sed frequentia actus.
Et ideo dicit pro consuetudine, scilicet recte agendi. Prov. XXII, 6: adolescens iuxta viam suam, etiam cum
senuerit, non recedet ab ea.
Si ergo vis esse perfectus, non des te otio, sed assuesce te bonis a iuventute.
Quarto finis huius exercitii, quia scilicet ad discretionem boni et mali. Tunc enim perfectus est, quando discernit
inter bonum et malum. Is. VII, 15: sciat eligere bonum, et reprobare malum. Haec autem sunt tria, scilicet:
discretio inter bonum et malum, inter bonum et melius, inter malum et peius.
Multa enim sunt, quae videntur bona, et tamen sunt mala. Prov. XIV, 12: est via quae videtur homini recta,
novissima vero eius deducunt ad inferos.
In his ergo requiritur rectitudo iudicii.
|+6 Capitulus 6
|#1 Lectio 1
Supra apostolus fecit mentionem de pontificatu Christi secundum ordinem melchisedech, et ostendit tarditatem
eorum quibus scribebat, hic redit ad suum propositum.
Et circa hoc tria facit quia primo aperit intentionem suam; secundo ostendit eius difficultatem, ibi et hoc
faciemus; tertio declarat intentionem, ibi confidimus.
Circa primum duo facit quia primo manifestat suum propositum; secundo exponit quod dicit, ibi non rursum.
Propositum suum est quod, praetermissis his quae pertinent ad inchoationem doctrinae christianae, vult prosequi
alia altiora.
Unde dicit: iam dictum est, quod perfectis opus est solido cibo, quapropter intermittentes sermonem inchoationis
doctrinae Christi, per quam Christus inchoat esse in nobis, quod est per doctrinam fidei. Eph. III, 17: habitare
Christum per fidem in cordibus nostris. Feramur ad perfectionem, id est, ad ea quae spectant ad perfectionem
doctrinae Christi. I Cor. XIII, 11: quando factus sum vir, evacuavi quae erant parvuli.
Hoc autem secundum Glossam ad duo referri potest, scilicet vel ad intellectum, ut scilicet ex quo homo
provectus est, debet intermittere puerilia et vacare perfectis. I Cor. II, 6: sapientiam loquimur inter perfectos.
Vel ad effectum. Et est sensus, quod non semper est standum in sensu incipientium, sed oportet tendere ad
statum perfectorum. Gen. XVII, 1: ambula coram me, et esto perfectus.
Hic est duplex obiectio. Et primo, de hoc quod dicit intermittentes inchoationem, quia numquam debet intermitti
inchoatio.
Ps. Lxxvi, 10: et dixi: nunc coepi. Iob XXVII, 6: iustificationem quam coepi tenere non deseram.
Respondeo. Dicendum est, quod contingit dupliciter intermittere inchoationem. Vel quantum ad aestimationem,
et sic semper debet homo esse sicut incedens et tendens ad maiora.
Phil. III, 12: non quod iam coeperim, aut quod iam perfectus sim. Vel quantum ad progressum ad perfectionem,
et sic semper debet niti homo transire ad statum perfectum.
Phil. III, 13: quae retro sunt obliviscens, ad ea quae priora sunt me extendens.
49

