Sciendum est autem quod sacerdos est medius inter Deum et populum. Deut. V, 5: ego medius et sequester fui.
Et ideo, quia sequester est mediator, sacerdos debet Deum et populum ad concordiam reducere. Et hoc fit, quasi
per pactum de bonis temporalibus, in quibus non conquiescebat affectus nisi carnalium, secundum illud Ps. XV:
quid enim mihi est in caelo, etc.. Et ideo oportuit, ut superveniret alius sacerdos, qui esset sponsor, id est
promissor melioris testamenti, et melioris pacti, quia de bonis spiritualibus et stabilibus. Et hic est Iesus. Ier.
XXXI, 31: feriam domui Iuda foedus novum, non secundum pactum quod pepigi, etc.. Matth. IV, 17:
poenitentiam agite, appropinquabit enim regnum caelorum.
Deinde cum dicit et alii quidem plures, etc., utitur alia clausula posita in auctoritate tu es sacerdos in aeternum.
Et circa hoc facit duo.
Primo enim ostendit quare haec clausula in aeternum apponitur; secundo ex hoc ostendit sacerdotium Christi
esse maioris efficaciae, quam sacerdotium veteris testamenti, ibi unde et salvare.
Ostendit autem, quod iste sit verus sacerdos, quia alii prohibebantur morte permanere, quia omnes necessitatem
habebant moriendi. Unde Aaron mortuo, successit eleazar, sicut patet Num. XX, 26, et sic deincePs. Sicut autem
videmus in naturalibus, quae sunt signa spiritualium, quod incorruptibilia non multiplicantur sub eadem specie,
unde non est nisi unus sol: ita in spiritualibus in veteri testamento, quod fuit imperfectum, multiplicati fuerunt
sacerdotes. Et hoc fuit signum quod illud sacerdotium erat corruptibile, quia incorruptibilia non multiplicantur
eadem specie, ut dictum est, sed iste sacerdos, scilicet Christus, est immortalis. Manet enim in aeternum, sicut
verbum patris aeternum, ex cuius aeternitate redundat etiam aeternitas in corpus eius, quia Christus resurgens ex
mortuis iam non moritur, Rom. VI, 9. Et idcirco ex eo quod manet in aeternum, habet sacerdotium sempiternum.
Et ideo solus Christus est verus sacerdos, alii autem ministri eius. I Cor. IV, 1: sic nos existimet homo, ut
ministros Christi.
Deinde cum dicit unde et salvare, etc., ostendit efficaciam eius.
Et circa hoc duo facit, quia primo ostendit efficaciam eius; secundo modum ipsius efficaciae, ibi accedens, etc..
Efficacia eius est, quia causa est semper potentior suo effectu, et ideo causa temporalis non potest producere
effectum aeternum.
Sacerdotium vero Christi est aeternum, non autem leviticum, ut est probatum.
Ergo Christus potest salvare in perpetuum.
Hoc autem non posset fieri, nisi haberet virtutem divinam. Is. XLV, 17: salvatus est Israel in Domino salute
aeterna.
Modus autem est quia accedens, etc.. Et describit istum modum a tribus, scilicet ab excellentia virtutis, naturae et
pietatis.
Virtutis quidem, quia accedit per semetipsum.
Sed contra. Accedens ad aliquem, distat ab ipso, Christus autem non distat a Deo.
Respondeo. Dicendum est, quod apostolus in verbis istis ostendit duplicem naturam, scilicet humanam,
secundum quam convenit ei accedere, quia in ipsa distat a Deo; non autem accedit a statu culpae ad statum
gratiae, sed per contemplationem intellectus et affectus, et adeptionem gloriae. Et naturam divinam, per hoc quod
dicit eum per semetipsum accedere ad Deum. Si enim esset purus homo, non posset per se accedere. Io. VI, 44:
nemo potest venire ad me, nisi pater qui misit me traxerit eum. Et ideo cum apostolus dicit quod per semetipsum
accedit, ostendit virtutem eius. Is. Lxiii, 1: gradiens in multitudine fortitudinis suae. Ergo accedit inquantum
homo, sed per semetipsum inquantum Deus.
Excellentiam vero naturae ostendit inquantum dicit semper vivens. Aliter enim sacerdotium eius finiretur. Apoc.
I, 18: fui mortuus, et ecce sum vivens in saecula saeculorum.
Excellentiam pietatis ostendit, quia dicit ad interpellandum pro nobis, quia licet sit ita potens, ita altus, tamen
cum hoc est pius, quia interpellat pro nobis. I Io. II, 1: advocatum habemus apud patrem Iesum Christum, etc..
Interpellat autem pro nobis, primo humanitatem suam, quam pro nobis assumpsit, repraesentando.
Item sanctissimae animae suae desiderium, quod de salute nostra habuit exprimendo, cum quo interpellat pro
nobis.
Alia littera habet: accedentes per ipsum, et tunc designantur illi quos salvat, quia accedentes per fidem eius ad
Deum. Rom. V, 1 s.: iustificati igitur ex fide, pacem habeamus ad Deum per Dominum Iesum Christum, per
quem accessum habemus.
Deinde cum dicit talis enim decebat, etc., ostendit ex excellentia Christi excellentiam eius sacerdotii.
Et circa hoc facit duo.
Primo enim ostendit, quod ei conveniunt perfectiones conditionum, quae requirebantur ad sacerdotium veteris
legis; secundo ostendit, quod sibi desunt imperfectiones eius, ibi qui non habet necessitatem.
Ponit autem quatuor conditiones de ipso, quae debent esse in sacerdote legali.
Primo quod sit sanctus Lev. XXI, 6: incensum enim Domini et panes Dei sui offerunt, et ideo sancti erunt. Hanc
autem perfecte habuit Christus. Sanctitas enim importat puritatem consecratam Deo. Christus autem a principio
conceptionis suae Deo consecratus fuit. Lc. I, 35: quod enim ex te nascetur, sanctum vocabitur. Matth. I, 20:
quod enim in ea natum est, de spiritu sancto est, et Dan. IX, 24: ungatur sanctus sanctorum.

64

