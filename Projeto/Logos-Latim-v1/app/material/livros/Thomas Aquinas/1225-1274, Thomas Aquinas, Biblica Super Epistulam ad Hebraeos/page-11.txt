Sciendum est autem, quod in veteri testamento quaedam dicuntur de eo quod est figura, non inquantum quaedam
res, sed inquantum est figura, et tunc non exponitur de illo, nisi inquantum refertur ad figuratum.
Verbi gratia in Ps. Lxxi quaedam dicuntur de David, vel de Salomone, inquantum figurabant Christum tantum.
Quaedam vero etiam secundum quod sunt homines quidam, et istorum dicta de ipsis possunt exponi et de
Christo; sicut illud: Deus, iudicium tuum regi da: quia illud potest convenire Salomoni. Illa vero quae dicuntur
de ipsis inquantum sunt figura, numquam de ipsis possunt exponi, sicut illud: et dominabitur a mari usque ad
mare, etc.; quia nullo modo verificari potest de Salomone. Sic et in proposito, licet ista dicta sint de Salomone,
tamen possunt exponi de Christo, qui praefigurabatur per illum.
Dicit ergo ero quod est futuri temporis, ad denotandum quod incarnatio filii futura erat in tempore. Gal. IV, 4: at
ubi venit plenitudo temporis, etc.. Supra vero cum loquebatur de aeterna generatione, dixit es tu, quasi sine motu;
hic autem cum loquitur de temporali, dicit in filium, quod denotat terminum alicuius motionis. Assumptio enim
importat motum in filiationem.
Et quia omnis motio fit per operationem alicuius terminatam ad aliquem effectum, ideo primo ponit operationem
facientis, quia non virtute humanitatis facta est assumptio, sed divinitatis, cum dicit ego ero illi in patrem, id est,
assumam eum ad unionem personae filii. Et subiungit effectum consecutum, quia scilicet est susceptus in
unitatem personalem filii, erit mihi in filium.
De primo dicitur Lc. I, 35: virtus altissimi, scilicet facientis assumptionem, obumbrabit tibi. De secundo Rom. I,
3: qui factus est ei ex semine David secundum carnem.
Iterum ego ero illi, id est, ad honorem et utilitatem suam clarificabo ipsum.
Io. XVII, 5: clarifica me, pater. Et ipse erit mihi, id est, ad honorem meum, manifestando nomen meum
hominibus. Io. XVII, 6: manifestavi nomen tuum, etc..
Deinde cum dicit et cum iterum, etc., agit de dominatione Christi, qua est haeres universorum. Ubi tria facit, quia
primo ostendit dominium eius, et praecipue super Angelos; secundo ponit rationem dominii illius ex parte
Angelorum, ibi et ad Angelos; tertio ex parte Christi, ibi ad filium autem.
Quantum ad primum inducit auctoritatem Ps. Xcvi, 7 cum dicit: adorate eum, omnes Angeli eius; hoc habetur in
Ps. Xcvi, 1: Dominus regnavit, exultet, etc.. Adoratio enim non fit nisi Domino; ergo si Angeli eum adorant,
Dominus illorum est.
Volens apostolus inducere hanc auctoritatem, primo tangit intentionem Psalmistae, cum dicit et cum iterum
introducit, etc., ut Psalmista loquatur de adventu Christi in mundum.
Et ideo dicit: et cum Scriptura introducit, id est introducendum, dicit primogenitum, etc.; quasi dicat: iam dictum
est, quod Christus est filius prae Angelis; ergo est principaliter a patre genitus. Est ergo dicendus primogenitus.
Rom. VIII, 29: ut sit ipse primogenitus in multis fratribus. Hic autem primogenitus debebat introduci in orbem,
etc..
Et vide quam ordinate loquatur apostolus.
Primo enim dicit ipsum esse a patre, ibi ego ero illi in patrem; secundo assumptum in unitate personae, ibi et ipse
erit mihi in filium; sed modo proponit eum in notitiam hominum.
Vocat autem incarnationem introductionem in mundum.
Sed contra. Ipse Christus vocat eam exitum.
Io. XVI, 28: exivi a patre, et veni in mundum. Et dicendum est, quod exitus est etiam introductio. Sicut si aliquis
reconciliandus sit principi, primo exit ad eum mediator et post introducit eum. Simile habetur I Reg. XX, 5 ss.
De David ad ionatham.
Sic Christus mediator Dei et hominum, primo exiit ad homines, et postea introduxit eos reconciliatos. Infra II,
10: qui multos filios adduxerat in gloriam, etc..
Vel introducit, id est, inducit eum usque in corda hominum, quia Scriptura loquens de adventu Christi, dicit eum
suscipiendum intra corda hominum. Ista autem receptio fit per fidem. Eph. III, 17: habitare Christum per fidem
in cordibus vestris. Ps. Xcv, 3: annuntiate inter gentes gloriam eius. Quando enim Scriptura dicit, quod gentes
debent credere, dicit quod Christus intraturus est in corde ipsorum.
Hoc autem quod dicit iterum, multipliciter exponitur.
Dicit enim chrysostomus, quod de incarnatione verbi, quae dicitur introductio, non loquitur Scriptura semel, sed
iterum atque iterum.
Vel aliter, quia ipse primo erat in mundo per potentiam divinitatis invisibiliter, sed iterum introducit eum in
mundum, secundum praesentiam humanitatis visibiliter.
Vel aliter, quia supra dixerat ero illi in patrem, id est, assumam in unitatem personalem mei. Et cum iterum
introducit, eum, scilicet istum primogenitum et assumptum ad unitatem personae: quia non sufficeret dicere,
quod introducitur, nisi dicatur qualiter introducatur, quia non quasi unus de mundo, nec sicut Angeli, sed super
omnes. Ideo dicit adorent eum omnes Angeli. Nehem. IX, 6: exercitus caeli te adorat. Apoc. VII, 11: omnes
Angeli stabant in circuitu throni, et ceciderunt, et adoraverunt, etc..
Deinde cum dicit et ad Angelos, etc., ponitur ratio ex parte Angelorum, quare eum adorant, quasi dicat: iustum
est quod adorent, quia sunt ministri. Unde dicit qui facit Angelos suos spiritus, et ministros suos flammam ignis.

11

