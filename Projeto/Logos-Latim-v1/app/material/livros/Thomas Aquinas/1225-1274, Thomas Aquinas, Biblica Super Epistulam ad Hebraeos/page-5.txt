Numquid est de illis filiis, qui gloriantur in spe gloriae filiorum Dei? Rom. V, 2. Non quidem, quia illi sunt filii
per spem gloriae Dei, quam habent, iste vero ipsius gloriae splendor. Alii dicuntur filii, quia facti ad imaginem
huius filii. Rom. VIII, 29: quos praescivit conformes fieri imaginis filii eius; iste autem est ipsa imago, et figura
substantiae eius. Alii dicuntur filii, ut in se verbum Dei continentes, secundum illud Phil. II, 15: ut sint sine
querela, et simplices filii Dei, sine reprehensione in medio nationis pravae et perversae, inter quos lucetis sicut
luminaria in mundo, verbum vitae continentes. Iste autem filius portat omnia verbo virtutis suae.
Ergo patet Christi excellentia quantum ad proprietatem originis, et diffuse quantum ad alios filios Dei; per quod
ostenditur eminentia novi testamenti ad vetus.
Sed tamen utrobique dicit locutus est, vel loquens, et denotat eumdem esse actorem veteris et novi testamenti
contra Manichaeum. Eph. II, 18: per ipsum habemus accessum ambo in uno spiritu, etc.. Rom. III, 29: an
Iudaeorum Deus tantum? nonne et gentium? item illud fuit traditum patribus nostris, sed istud nobis, id est,
apostolis, qui Christum in propria persona vidimus. Deut. V, 3: non cum patribus nostris inivit pactum, sed
nobiscum, qui in praesentiarum sumus et vivimus.
Item illud per prophetas, sed istud in filio, id est, per filium, qui est Dominus prophetarum.
Io. I, 18: unigenitus, qui est in sinu patris, ipse enarravit. Et ista occasione apostolus introducit eum esse filium.
Consequenter ostendit magnitudinem dominationis Christi, cum dicit quem constituit haeredem; quia, ut dicitur
Gal. IV, 7: si filius, et haeres per Deum.
In Christo autem sunt duae naturae, scilicet divina et humana. Secundum ergo, quod est filius naturalis, non est
constitutus haeres, sed est naturalis; sed inquantum homo, factus est filius Dei. Rom. I, 3: qui factus est ei ex
semine David secundum carnem. Et secundum hoc est constitutus haeres universorum, sicut verus filius patris.
Matth. Ult.: data est mihi omnis potestas.
Et hoc quantum ad totam creaturam in qua accepit dominationem. Item non tantum quo ad unum genus
hominum, sed universorum, scilicet tam Iudaeorum, quam gentium. Ps. II, 8: postula a me, et dabo tibi gentes
haereditatem tuam, etc..
Quem constituit haeredem universorum.
Ostensa excellentia Christi quantum ad proprietatem originis, hic ostendit excellentiam eius quantum ad
maiestatem dominii, et quidem congrue coniungit locutus est in filio, et constitutus est haeres, quia si filii, et
haeredes, Rom. VIII, 17.
Sciendum est autem, quod in Christo sunt duae naturae, divina scilicet et humana; sed secundum divinam
naturam, sicut non est constitutus filius cum sit filius naturalis ab aeterno; ita nec est constitutus haeres, sed ab
aeterno est haeres naturalis. Secundum vero naturam humanam, sicut est factus filius Dei Rom. I, 3: qui factus
est ei ex semine David secundum carnem ita et factus est haeres universorum. Et quantum ad hoc dicit quem
constituit haeredem, id est, Dominum, universorum. Matth. XXI, 38: hic est haeres, venite et occidamus eum.
Mich. I, 15: adhuc haeredem adducam tibi, qui habitas in maresa, usque ad Odollam, veniet gloria Israel.
Et quidem secundum divinam naturam competit Christo, quod sit haeres genitus, et Dominus. Et primo quidem,
quia ipse est Dei virtus, et Dei sapientia, I Cor. I, 24, per quem pater omnia facit. Et ideo si pater dicitur
Dominus omnium, ratione creationis, similiter et filius, per quem omnia producuntur in esse, Dominus est. Prov.
VIII, 30: cum eo eram cuncta componens. Secundo quia filius est patris sapientia, qua omnia gubernat. Sap. VIII,
1 dicitur de sapientia: attingit a fine usque ad finem, etc.. Si ergo pater dicitur Dominus ratione gubernationis
Sap. XIV, 3: tu autem, pater, gubernas omnia, etc., et filio competit dominium.
Item pater est Dominus, inquantum ad ipsum omnia ordinantur, sicut ad primum principium, et finem omnium;
similiter et filius, qui est Dei sapientia, praecedens omnia, Dominus est. Eccli. I, 3: sapientiam Dei praecedentem
omnia, quis investigabit? Prov. XVI, 4: universa propter semetipsum operatus est Dominus.
Secundum humanam vero naturam competit etiam Christo, quod sit constitutus haeres et Dominus universorum.
Primo quidem ratione unionis, ex hoc scilicet ipso, quod assumptus est homo ille in persona filii Dei.
Act. V, 31: hunc Deus Dominum salvatorem constituit. Eph. I, 21: constituit eum super omnem principatum, et
potestatem, etc..
Secundo ratione potestatis, quia omnia ei obediunt, et serviunt. Matth. Ult.: data est mihi omnis potestas in caelo,
etc..
Tertio ratione subiectionis. Phil. II, 10: in nomine Iesu omne genu flectatur, etc..
Sed dicit universorum, quod refertur ad totius naturae universitatem, in qua accepit dominium, secundum illud
Ps. VIII, 8: omnia subiecisti sub pedibus eius. Item refertur ad omne genus hominum, ut sit sensus: universorum,
id est, tam Iudaeorum, quam etiam omnium aliorum hominum, secundum illud Ps. II, 8: postula a me, et dabo
tibi gentes haereditatem tuam, etc.. Et de hoc dicitur esth. XIII, 11: Dominus omnium tu es.
Consequenter cum dicit per quem fecit et saecula, ostendit virtutem operationis Christi, quare sit constitutus
haeres universorum, non quod ipse sit factus in tempore et hoc meruerit merito bonae vitae, sicut dicit Photinus,
sed quod aeque omnia facta sunt per ipsum, sicut et per patrem. Per ipsum enim fecit pater saecula.
Sed sciendum est, quod ista praepositio per denotat causam actus. Sed hoc est dupliciter: uno modo, quia est
causa factionis ex parte facientis, ut cum scilicet causale cui adiungitur, est causa actionis secundum quod exit ab
agente. Semper enim factio est medium inter faciens et factum. Potest ergo denotare circa agens causam finalem,
5

