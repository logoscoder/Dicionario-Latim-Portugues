Respondeo. Dicendum est, quod non est simile, quia tota dignitas illius generis etiam sacerdotum, erat ex
Abraham; non autem sic est de episcopo, quia tota dignitas eius ex Christo est, non ex patre suo.
Deinde cum dicit adhuc enim in lumbis, etc., manifestat quod dixerat, et dicit, quod levi adhuc erat in lumbis
patris Abraham quando dedit decimas melchisedech, qui occurrit sibi, et sic Abraham decimato, decimatus est
etiam levi.
Sed contra: quia sic etiam erat Christus in lumbis eius, sicut et levi. Matth. I, 1: filii David, filii Abraham. Et ideo
si propter hoc maior est melchisedech quam levi, quia levi fuit decimatus, non videtur ratio quare Christus non
fuerit decimatus: et sic adhuc melchisedech maior Christo erit.
Et eadem difficultas est de peccato originali: quia, ut dicitur Rom. V, 12: in quo omnes peccaverunt, id est, in
Adam, et ideo videtur quod Christus, qui eodem modo fuit in ipso sicut nos, ipsum peccatum originale
contraxerit.
Respondeo. Dicendum est, quod totum hoc intelligitur in his, qui in Abraham sive in Adam fuerunt, secundum
rationem seminalem et corpulentam substantiam, quo modo Christus non fuit ibi, sed tantum secundum
corpulentam substantiam: Christus enim fuit conceptus quo ad corpus de materia purissima et sanctissima beatae
virginis: ut habetur declaratum tertio sententiarum, tertia distinctione.
|#3 Lectio 3
Supra probavit apostolus praeeminentiam sacerdotii melchisedech ad leviticum, hic ab eodem concludit
excellentiam sacerdotii Christi, respectu sacerdotii levitici.
Sicut etiam supra dictum est, a principio huius septimi capitis, apostolus per tria probat ex auctoritate Psalmistae
propositum suum. Primo per illud secundum ordinem melchisedech, probavit ergo praeeminentiam melchisedech
ad levi. Et ideo secundum ordinem sacerdotii melchisedech, probat praeeminentiam Christi ad sacerdotium
leviticum.
Unde facit hic magnam vim de isto verbo, secundum ordinem.
Et facit duas rationes, quarum una concludit quod sacerdotium Christi praefertur sacerdotio levitico.
Secunda, quod etiam evacuat illud, et illam ponit ibi et amplius adhuc manifestum est, etc..
In prima ratione, quae est conditionalis, ponit duo antecedentia, et per consequens duo consequentia, ibi quid
adhuc, etc..
Et ratio sua talis est: si sacerdotium leviticum fuisset perfectum, per cuius ministerium erat administratio legis,
non fuisset necessarium quod surgeret alius sacerdos secundum alium ordinem, per quem etiam alia lex
ministraretur, sicut per leviticum lex vetus.
Sed surgit alius sacerdos secundum alium ordinem, scilicet secundum ordinem melchisedech.
Ergo illud imperfectum erat. Sicut ergo surgit aliud sacerdotium, ita necesse est surgere aliam legem.
In ista ratione manifestum est quod sunt duo antecedentia, unum pertinens ad sacerdotium, aliud ad legem. Dicit
ergo, quantum ad primum antecedens, quod si esset consummatio per sacerdotium leviticum. Quantum vero ad
secundum dicit, quod si per sacerdotium lex administraretur, quod probat, quia sub ipso, id est, per eius
administrationem, populus legem accepit, non quod sacerdotium praecederet legem, sed magis e converso. Unde
istud secundum antecedens ponit ibi, cum dicit sub ipso enim, etc..
Mal. II, 7: labia sacerdotis custodient scientiam, et legem de ore eius requirent.
Facit autem mentionem specialiter de sacerdotio, ut transferat se ad legem, quae per officium sacerdotale
administrabatur: non enim, ut dicit Glossa, potest esse sacerdos sine testamento et lege et praeceptis.
Sacerdotium vero non consummabat, id est, perficiebat. Tota enim perfectio sua erat per legem quam
administrabat. Sed, ut iam dicetur, nullum ad perfectum adduxit lex, quia nec ad perfectionem iustitiae. Matth.
V, 20: nisi abundaverit iustitia vestra plusquam Scribarum, etc.. Item non dabat consummationem patriae, quia
non introducebat in vitam. Et in huius signum ipse legislator non potuit intrare terram promissionis. Deut.
Ult.. Has autem duas perfectiones habemus per Christum. Is. X, 22: consummatio abbreviata inundabit iustitiam.
Rom. IX, 28: verbum consummans et abbrevians in aequitate. Haec sunt ergo antecedentia.
Consequentia vero ponit, cum dicit quid adhuc, etc.. Et hoc quantum ad primum, quasi dicat: si illud fuisset
consummatum et perfectum, quid adhuc fuit necessarium surgere alium, etc.. Id est, non dixisset secundum
ordinem melchisedech, sed secundum ordinem Aaron, quod quia non fecit, ergo erat imperfectum. Haec est tota
prima ratio, per quam patet, quod sacerdotium Christi praefertur levitico.
Secunda ratio probat quod etiam ipsum evacuat, quia perfectum evacuat imperfectum.
I Cor. XIII, 10: cum venerit quod perfectum est, evacuabitur quod ex parte est. Ergo sacerdotium Christi evacuat
sacerdotium leviticum.
Est ergo primum consequens, quod sacerdotium Christi evacuat sacerdotium leviticum.
Secundum consequens est quod etiam evacuatur lex quae per illud administrabatur.
Et istud ponit cum dicit quod translato enim sacerdotio, necesse est, ut legis translatio fiat. Erat enim lex sub
administratione sacerdotii; ergo mutato sacerdotio, necesse est quod lex mutetur.
Et huius ratio est, quia mutato fine, necesse est quod mutentur ea quae sunt ad finem, sicut qui mutat propositum
eundi per aquam, mutat propositum quaerendi navem.
61

