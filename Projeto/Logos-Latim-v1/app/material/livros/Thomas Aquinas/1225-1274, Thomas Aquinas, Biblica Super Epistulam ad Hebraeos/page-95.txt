aptata, id est disposita, verbo Dei, id est, per imperium Dei. Hoc autem pertinet ad fidem, quod scilicet hoc
intelligimus, quia cum fides sit de invisibilibus, etiam saecula facta sunt de invisibilibus, scilicet de materia
prima, quae nuda et privata omni forma invisibilis est, et omni specie et dispositione carens.
Ideo dicit ut ex invisibilibus visibilia fierent.
Sed hoc est satis ruditer dictum, licet sit verum.
Secundo modo, quod verbo sit dativi casus.
Et tunc est sensus: intelligimus per fidem ut prius saecula essent aptata, id est, convenientia et correspondentia
verbo, ut ex invisibilibus, etc..
Propter quod sciendum est, quod verbum Dei est ipse conceptus Dei, quo seipsum et alia intelligit. Deus autem
comparatur ad creaturam, sicut artifex ad opus suum. Hoc autem videmus quod artifex, illud quod producit extra,
producit in similitudinem conceptus sui. Unde facit domum in materia ad similitudinem domus, quam in mente
sua formavit; quod si domus extra conveniat domui praeconceptae, est opus debito modo ordinatum; si non, non.
Quia vero tota creatura optime disposita est, utpote producta ab artifice, in quo non potest cadere error, vel
aliquis defectus, ideo plenissime secundum modum suum convenit divino conceptui. Unde boetius de
consolatione: pulchrum pulcherrimus ipse mundum mente gerens, similique imagine formans. Ideo dicit
intelligimus fide saecula, id est, totam universitatem creaturae, aptata, id est, convenienter respondentia, verbo,
id est conceptui Dei, sicut artificiatum arti suae. Eccli. I, 10: effudit illam, scilicet sapientiam suam, super omnia
opera sua.
Sequitur ut ex invisibilibus, etc..
Sed quia apud antiquos communis animi conceptus erat, quod ex nihilo nihil fit, II physicorum, ideo quando
videbant aliquod novum opus, dicebant quod esset factum ex aliquibus invisibilibus. Unde vel ponebant
quodlibet esse in quolibet, sicut empedocles et Anaxagoras: de quo nihil ad praesens; alii vero latitationem
formarum, sicut ipse Anaxagoras; alii ab ideis, sicut Plato; alii ab intelligentia, sicut Avicenna. Unde secundum
omnes istos visibilia facta sunt ex invisibilibus rationibus idealibus.
Nos autem dicimus secundum modum praedictum, quod ex invisibilibus rationibus idealibus in verbo Dei, per
quod omnia facta sunt, res visibiles sunt productae. Quae rationes, et si realiter idem sunt, tamen per diversos
respectus connotatos respectu creaturae differunt secundum rationem. Unde alia ratione conditus est homo, et
alia equus, ut dicit Augustinus in libro LXXXIII quaestionum.
Quaestionum.
Sic ergo saecula aptata sunt verbo Dei, ut ex invisibilibus rationibus idealibus in verbo Dei, visibilia, id est
omnis creatura, fierent.
Omnia autem ista verba expresse sunt contra Manichaeos. Ipsi enim dicunt, quod non est curandum quid homo
credat, sed tantum quid faciat. Sed apostolus principium omnis operis ponit fidem; unde dicit, quod est
substantia, id est fundamentum. Sine fide ergo frustra sunt opera.
Item dicunt, quod non est credendum nisi unde habetur ratio. Contra quod dicit non apparentium.
Item damnant vetus testamentum, dicentes quod a malo principio, scilicet a diabolo, conditum sit. Contra quod
dicit, quod in hac fide testimonium consecuti sunt senes.
Deinde cum dicit fide Abel, etc., ostendit quid patres antiqui fecerunt.
Et primo hoc ostendit de patribus qui fuerunt ante diluvium; secundo de patribus, qui fuerunt ante legem, ibi fide
qui vocatur Abraham; tertio de his, qui fuerunt sub lege, ibi fide Moyses.
Ante diluvium fuerunt tres specialiter Deo accepti, scilicet Abel, enoch, Noe.
Primo ergo ponit fidem Abel; secundo fidem enoch, ibi fide enoch; tertio fidem Noe, ibi fide Noe.
De Abel autem ostendit quid per fidem fecerit, et quid inde consecutus sit.
Per fidem Abel obtulit sacrificium. Unde sicut confessio est testimonium fidei interioris, ita ex cultu exteriori in
sacrificio commendatur fides eius. Et ex eo quod obtulit sacrificium electum, quia de primo genitis gregis et de
adipibus eorum, ostenditur electa fides eius. Optimum enim sacrificium signum fuit electae fidei et probatae.
Mal. I, 14: maledictus fraudulentus, qui habet in grege suo masculum, et votum faciens immolat debile Domino.
De sacrificio autem cain nulla fit mentio quantum ad excellentiam, sed solum, quod obtulit de fructibus terrae.
Dicit ergo, quod Abel fide obtulit plurimam hostiam, non quantitate, sed pretiositate, quam cain, id est, meliorem
hostiam obtulit quam cain, scilicet Deo, quia ad honorem Dei. Aliter enim non placuisset Deo.
Glossa dicit fide plurima, sed hoc non habetur in Graeco, quia plurima est ibi accusativi casus; quod patet ex
modo loquendi, qui est comparativus, nisi dicatur: fide plurima, id est, meliore et praestantiore quam cain
obtulisse, quia ut dictum est, sacrificium exterius signum fuit fidei interioris.
Ex fide autem duo consequuntur, unum in vita, scilicet testimonium iustitiae.
Unde dicit consecutus est testimonium esse iustus, scilicet per fidem. Matth. XXIII, 35: a sanguine Abel iusti,
etc.. Tamen non propter hoc testimonium Christi dicit ipsum consecutum fuisse testimonium iustitiae, quia non
intendit hic introducere nisi auctoritates veteris testamenti, scilicet propter id quod dicitur Gen. IV, 4: respexit
Dominus ad Abel et ad munera eius; quia respectus Domini est specialiter super iustos. Ps. XXXIII, 15: oculi
Domini super iustos.

95

