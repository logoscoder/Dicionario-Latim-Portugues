Unum iustitiae in futuro. Ps. IX, 4: sedisti super thronum, qui iudicas iustitiam. Hoc erit in futuro. Ps. Lxxiv, 2:
cum accepero tempus, ego iustitias iudicabo. Est alius thronus gratiae, de quo hic. Ideo additur gratiae eius,
scilicet in praesenti, quando est tempus miserendi. Zach. IV, 7: exaequabit gratiam gratiae. Per gratiam autem
Christi liberamur ab omni miseria, quia liberamur a peccato, quod facit miseros populos, Prov. XIV, 34, et ideo
dicit ut misericordiam consequamur.
Item per gratiam Christi iuvamur ad bona operanda. Et ideo dicit et gratiam inveniamus.
Lc. I, 30: invenisti gratiam apud Dominum.
Et hoc in auxilio opportuno, quo adiuvemur ad bene operandum. Ps. Cxx, 2: auxilium meum a Domino, istud
autem auxilium est per gratiam. I Cor. XV, 10: abundantius illis laboravi, non autem ego, sed gratia Dei mecum.
Hoc autem oportet esse congruo tempore, ideo dicit auxilio opportuno. Omni enim negotio tempus et
opportunitas. Eccle. VIII, 6. Hoc est tempus praesens, quod est tempus miserendi.
|+5 Capitulus 5
|#1 Lectio 1
Sicut a principio huius epistolae dictum fuit, intentio apostoli est ostendere Christum excellentiorem esse
omnibus his ex quibus lex habet auctoritatem, scilicet Angelis, quorum ministerio data fuit, Gal. III, 19: ordinata
per Angelos, et Moyse, qui fuit legislator, Io. I, 17: lex per Moysen data est, et sacerdotio et pontificatu Aaron,
per quem lex administratur. Expeditis ergo duobus primis, hic prosequitur de tertio, scilicet de eminentia
sacerdotii Christi ad sacerdotium Aaron.
Et circa hoc duo facit.
Primo enim ostendit Christum esse pontificem; secundo ostendit ipsum esse excellentiorem pontifice veteris
legis, in VII cap., ibi hic enim melchisedech.
Item in prima parte duo facit.
Primo ostendit Christum esse pontificem; secundo praeparat aures auditorum ad consequentia, ibi de quo nobis
grandis.
Adhuc circa primum duo facit.
Primo ostendit, quae requirantur ad pontificem; secundo ostendit illa convenire Christo, et sic concludit ipsum
esse pontificem, ibi sic et Christus non semetipsum, etc..
Item in prima parte tria facit.
Primo describit pontificale officium; secundo ostendit pietatem quae pontifici necessaria est, ibi qui condolere;
tertio ostendit modum perveniendi ad pontificatum, ibi nec quisquam sumit.
Circa officium quatuor ponit. Primo gradus altitudinem, ibi ex hominibus assumptus; secundo pontificatus
utilitatem, ibi pro hominibus; tertio materiam, ibi in his quae ad Deum; quarto ad actum, ibi ut offerat dona.
Istud autem officium convenit homini, non Angelo. Et ideo dicit, quod ita dictum est, quod habemus pontificem
magnum, et talis est Christus. Namque, pro quia, omnis pontifex ex hominibus assumptus, et sic debet etiam esse
de numero hominum.
Voluit autem Deus, ut homo habeat similem sui, ad quem currat. Unde et ecclesia ordinavit, quod quando utilis
invenitur aliquis de collegio, non eligatur extraneus.
Os. II, 15: dabo eis vinitores ex eodem loco.
Deut. XVII, 15: eum constitues quem Dominus Deus tuus elegerit de numero fratrum tuorum. Non poteris
alterius gentis hominem regem facere, qui non sit frater tuus.
Dicit autem assumptus, quia debet alios excellere, sicut patet de Saule, I Reg. X, 23.
Et ideo Christus, Io. Ult., interrogat Petrum quem volebat praeficere, si diligeret ipsum plus aliis.
Finis et utilitas est quia pro hominibus constituitur, id est, pro ipsorum utilitate.
Non enim constituitur propter gloriam, non propter cumulandas divitias, nec propter consanguineos ditandos. II
Cor. IV, 5: nos autem servos vestros per Iesum; et ult.: secundum potestatem, quam Deus dedit mihi in
aedificationem, et non in destructionem.
Si vero aliquis quaerit quod suum est, non est pastor, sed mercenarius.
Materia dignitatis est quia pontifex principatur. Nam sicut principatur dux vel rector in civitate, ita iste pontifex
in his quae ad Deum, supple: ordinantur. Ex. IV, 16: tu eris ei in his, quae ad Deum pertinent, etc.. II Cor. X, 4:
arma militiae nostrae non sunt carnalia, etc..
Sicut ergo illa quae pertinent ad Dei cultum excedunt temporalia, ita dignitas pontificalis excedit omnes alias
dignitates. Non ergo pontifices debent se implicari negotiis saecularibus, praetermissis his, quae sunt ad Deum. II
Tim. II, 4: nemo militans Deo, etc..
Actus pontificis est, ut offerat dona, id est, voluntarie oblata, non extorta.
Ex. XXV, 2: ab omni homine, qui offert ultroneus, accipietis. Et sacrificia pro peccatis, id est, quae sibi
offeruntur pro satisfactione peccatorum. Lev. IV, 26: pro eis rogabit sacerdos, et pro peccatis eius, et dimittentur
ei. In quo designatur, quod omne quod offertur, sive voluntarium et votivum, sive pro satisfactione, debet offerri
secundum dispositionem praelati.
44

