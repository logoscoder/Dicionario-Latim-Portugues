Deus enim aliquando operatur illuminando intellectum. Io. I, 9: illuminat omnem hominem, etc.. Aliquando vero
movet ad opus.
Is. XXVI, 12: omnia opera nostra operatus es in nobis. Et primum facit Deus in nobis, mediantibus Angelis. Ps.
Lxxv, 5: illuminans tu mirabiliter a montibus aeternis. Secundum etiam facit in nobis ipsis mediantibus, sicut
dicit Dionysius IV cap. Caelestis hierarchiae.
Inquantum ergo illuminat per ipsos, dicuntur nuntii. Nuntii enim est nuntiare ea quae sunt in corde Domini sui.
Inquantum vero sunt mediatores operum divinorum, dicuntur ministri.
Ps. Cii, 21: ministri eius, qui faciunt voluntatem eius. Sunt ergo et nuntii et ministri.
Sed quales sint, describit eos per duas res corporales maxime ad hoc idoneas. Una est aer, cuius proprietas
multum convenit nuntio, ministro autem proprietas ignis. Aer enim est receptibilis luminis et impressionis; item
optime reddit recepta; item habet velocem motum. Haec autem debet habere bonus nuntius, ut scilicet bene
recipiat dicta, bene referat recepta, et utrumque velociter faciat.
Ista bene conveniunt Angelis. Optime enim recipiunt divinas illuminationes. Sunt enim Angeli specula munda,
secundum Dionysium.
Matth. XVIII, 10: et Angeli eorum in caelis, etc.. Item optime reddunt, quod significatum est Apoc. I, 1:
significavit Deus, quae oportet fieri cito; loquens per Angelum suum servo suo ioanni, etc.. Item sunt veloces. Is.
XVIII, 2: ite, Angeli veloces, etc.. Isti autem dicuntur spiritus, quia omnis substantia invisibilis dicitur spiritus.
Unde et aer dicitur spiritus.
Item sunt ignis, inquantum ministri.
Ignis autem, inter omnia elementa, est maxime activus et efficax ad agendum. Unde in Ps. Ciii, 4 de Angelis ubi
dicuntur ministri eius, ibi additur et ministros tuos ignem urentem.
Item ignis calorem causat, per quod designatur charitas. Cant. VIII, 6: lampades ignis atque flammarum. Unde
describuntur in igne, et dicuntur seraphim, Is. VI, 2. Item ignis semper movetur sursum; ita Angeli et boni
ministri, omnia quae agunt, semper referunt in gloriam Dei, sicut patet de Angelo Tob. XII, 6: benedicite Deum
caeli, etc.. Non dicit: benedicite me, sed Deum caeli. Non sic de malo Angelo, qui dicit Matth. IV, 9: si cadens
adoraveris me. Sed Angelus bonus tamquam bonus minister dicit Apoc. Ult.: vide ne feceris, et sequitur: Deum
adora.
|#4 Lectio 4
Supra probavit apostolus per auctoritatem Angelos esse ministros, hic probat hoc per rationem sumptam ex parte
ipsius Christi. Unde intendit hic probare regiam dignitatem Christi; ubi duo facit.
Primo enim commendat regiam dignitatem ipsius Christi; secundo eius ad illam dignitatem ostendit idoneitatem,
ibi propterea unxit te Deus.
Circa primum tria facit; primo commendat Christi regiam auctoritatem; secundo eius regiminis aequitatem, ibi
virga aequitatis; tertio regiminis bonitatem, ibi dilexisti iustitiam.
Dicit ergo: ad filium autem dicit thronus tuus, etc.. Et sunt verba Dei patris loquentis per linguam prophetae,
sicut per calamum Scribae. Dicit ergo: o Deus fili, thronus tuus, etc.. In quo denotatur regia maiestas.
Est enim thronus regis sedes, sed cathedra Magistri, tribunal autem sedes iudicis.
Quae omnia conveniunt Christo, quia ipse est rex noster: Lc. I, 32: regnabit in domo Iacob et ideo convenit ei
thronus. Ps. Lxxxviii, 30: thronus eius sicut sol. Ipse est Magister, Io. III, 2: scimus, quia a Deo venisti Magister,
ideo competit ei cathedra. Ipse iudex noster, Is. XXXIII, 22: Dominus iudex noster, Dominus legifer noster, et
ideo congruit sibi tribunal. II Cor. V, 10: omnes nos oportet manifestari ante tribunal Christi etc..
Competit autem thronus Christo secundum naturam divinam, inquantum est Deus, Ps. XLVI, 8: rex omnis terrae
Deus, sed secundum quod homo, convenit sibi ex merito passionis, victoriae, et resurrectionis. Apoc. III, 21: qui
vicerit, dabo ei sedere mecum in throno meo, sicut ego vici et sedi in throno patris mei cum eo. Hic thronus est
perpetuus. Lc. I, 33: et regni eius non erit finis. Dan. VII, 14: potestas eius potestas aeterna, quae non auferetur.
Patet autem quod regnum illud est aeternum, et inquantum sibi convenit ex natura, quia est Deus. Ps. Cxliv, 13:
regnum tuum, regnum omnium saeculorum.
Item, inquantum sibi convenit ut homo, et hoc duplici ratione. Una, quia regnum illud non ordinatur ad
temporalia, sed ad aeterna.
Io. XVIII, 36: regnum meum non est de hoc mundo. Ad hoc enim regnat, ut homines dirigat ad vitam aeternam.
Non autem sic est de regno hominum; unde regnum illorum finitur cum vita praesenti. Alia ratio est, quia
ecclesia, quae est regnum eius, durat usque ad finem mundi, et tunc tradet Christus regnum Deo et patri
consummandum et perficiendum.
Consequenter commendat regnum eius ab aequitate, cum dicit virga aequitatis, etc..
Convenienter autem describitur regnum per virgam. Differt enim regimen tyrannicum a regimine regis, quia
regimen tyrannicum est ad utilitatem suam cum gravamine subditorum; regimen autem regis principaliter
ordinatur ad utilitatem subditorum. Et ideo rex est pater et pastor. Pastor enim non corrigit cum gladio, sed cum
virga. Ps. Lxxxviii, 33: visitabo in virga iniquitates eorum. Item pastor utitur virga in directione gregis. Mich.
VII, 14: pasce populum tuum in virga tua.
12

