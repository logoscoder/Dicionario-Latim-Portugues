Sed secundum primam expositionem continuatur littera sic et probat, quia multi essent, qui secundum legem
offerrent talia munera, scilicet illi, qui deserviunt exemplari et umbrae caelestium. Sacramenta legalia fuerunt
figura aliorum, quantum ad duo, scilicet quantum ad cognitionem, et quantum ad rerum expletionem.
Quantum ad cognitionem, cum dicit exemplari, quia in veteri lege, quasi in quodam exemplari poterat legi id ad
quod nostra cognitio debet ferri.
Sed videtur, quod loquatur improprie.
Exemplar enim prius est exemplato, quod proprie dicitur exemplum. Sed caelestia sunt priora, nec facta sunt ad
similitudinem veteris legis, sed magis e converso.
Respondeo. Dicendum est, quod prius dicitur dupliciter: uno modo simpliciter, et sic procedit obiectio. Vel quo
ad nos, et sic verum est quod illa non sunt priora.
Quantum ad secundum dicit umbrae, quia sicut umbra repraesentat corpus, nec tamen illud attingit: ita et illa
repraesentabant novum testamentum. Infra X, 1: umbram habens lex futurorum, etc..
Consequenter probat per auctoritatem rationabilitatem consequentiae, cum dicit sicut responsum est Moysi,
scilicet a Domino, Ex. XXV, 40: vide, scilicet diligenter considerando, et facito omnia secundum exemplar, etc..
Quia naturaliter inferiora tendunt in similitudine superiorum. Dominus enim per sensibilia voluit nos ad
intelligibilia et spiritualia manuduci. Iob XXXVIII, 33: numquid nosti ordinem caeli, et pones rationem eius in
terra, etc..
|#2 Lectio 2
Supra apostolus probavit Christum esse pontificem, et per consequens ministrum sacramentorum, non tamen
secundum veterem legem, hic ostendit ipsum esse ministrum maiorum et meliorum, quam illa fuerint.
Et circa hoc facit tria.
Primo enim praemittit intentum; secundo assignat causam eius; tertio probat.
Secundum, ibi quanto et melioris.
Tertium, ibi nam si illud.
Dicit ergo: dico quod non habet aliquid terrenum offerre, sed nunc, id est tempore gratiae, sortitus est, id est sorte
accepit, melius ministerium, id est dignius sacerdotium.
Dicitur sacerdotium Christi ministerium, quia non competit nisi inquantum homo fuit minister. Rom. XV, 8: dico
enim Christum Iesum ministrum fuisse, etc..
Dicit autem sortitus est, id est, sorte accepit, quia illud quod habetur per sortem expectatur a Domino. Ps. XXX,
15: in manibus tuis sortes meae. Et ideo omnia quae fiunt secundum distributionem divini arbitrii, dicuntur sorte
dari, et talia sunt effectus gratiae.
Eph. I, 11: sorte vocati sumus, id est, divina electione, quia quando contingit deficere iudicium humanum, solent
se homines conferre ad electionem et dispositionem divinam, mittentes sortem, sicut patet Act. I, 26, de electione
matthiae. Unde Prov. XVI, 33: sortes mittuntur in sinum, sed a Domino temperantur. Christus quidem istud
ministerium sorte, id est, dispositione divina, consecutus est.
Deinde cum dicit quanto et melioris, etc. Assignat causam quare ministerium hoc maius est.
Omnis enim sacerdos mediator est. Iste autem mediator est melioris foederis, scilicet hominis ad Deum.
Mediatoris enim est extrema conciliare. Iste vero ad nos divina attulit, quia per ipsum facti sumus divinae
consortes naturae, ut dicitur II Pet. I, 4. Ipse etiam nostra offert Deo. Et ideo dicit apostolus I Tim. II, 5: mediator
Dei et hominum homo Christus Iesus. Ibi promittebantur temporalia.
Is. I, 19: si volueritis et audieritis me, bona terrae comedetis. Hic autem caelestia, sicut supra dictum est. Sic ergo
istud melius est quantum ad id, quod Dominus hominibus promittit.
Item in illo dicuntur quaedam, quae pertinent ad cultum Dei, et ista sunt caeremonialia: quaedam vero, quae ad
rectitudinem vitae, et ista sunt praecepta moralia, quae manent: alia vero, non. In novo autem adduntur consilia
illis praeceptis, quae dantur perfectis, qui sunt capaces spiritualium. Et sic manent praecepta eadem, sed
promissa diversa.
Item sacramenta sunt diversa; quia ibi erat figura tantum, hic autem figurae veritas expressa. Per omnia ergo
testamentum illud est melius.
Deinde cum dicit num si illud, etc., probat quod illud testamentum, cuius Christus mediator est, melius est. Et
facit talem rationem: si primum testamentum non habuisset culpam, non quaereretur aliud ad corrigendum
defectum ipsius; sed quaeritur, ergo, etc.. Antecedens ponitur, et patet in littera.
Sed contra Rom. VII, 7: lex ergo peccatum est? absit. Ergo male dicit, quod non vacabat a culpa.
Respondeo. Dicendum est quod aliquid potest convenire legi dupliciter: vel secundum se, et sic erat bona, vel
ratione illorum quibus data est, et sic dicitur habere culpam propter duo. Primo quia non dabat virtutem ad
purgandum commissa. Infra X, 4: impossibile est sanguine taurorum aut hircorum auferri peccata. Secundo, quia
non dabat gratiam adiutricem ad vitandum peccata, sed ad cognoscendum tantum: et sic erat occasio peccati.
Rom. VII, 7: concupiscentiam nesciebam, nisi lex diceret: non concupisces. Et sic dicitur non vacasse a culpa,
quia homines in ipsa relinquebantur in culpa.

67

