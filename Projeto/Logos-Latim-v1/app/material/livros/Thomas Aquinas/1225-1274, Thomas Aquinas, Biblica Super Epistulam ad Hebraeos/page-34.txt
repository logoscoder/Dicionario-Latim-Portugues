Sic isti tentaverunt Dominum, quia dubitaverunt de potestate Dei, clamantes contra Moysen, ac si Deus non
posset eis dare cibum, cum potentiam suam in maioribus experti fuissent: et ideo erat peccatum infidelitatis,
quod est maximum.
Deinde ponitur gravitas culpae, cum dicit probaverunt me, etc.. Quanto enim aliquis maiora beneficia Dei recipit,
et maiorem certitudinem divinae potestatis habet, et postmodum dubitat, tanto gravius peccat. Isti vero viderunt
signa et prodigia in terra Aegypti, apertionem maris et alia miracula, et tamen non crediderunt. Unde Num. XIV,
22: homines qui viderunt maiestatem meam, et signa quae feci in Aegypto et in solitudine, et tentaverunt me iam
decem vices, etc..
Et ideo dicit probaverunt, id est, experiri voluerunt, et viderunt, id est, experti sunt, opera mea, id est, effectus
qui non poterant esse, nisi virtutis infinitae esset ille qui opera faciebat. Et hoc totum non uno die, sed
quadraginta annis, quibus scilicet manserunt in deserto, quia semper habuerunt manna et columnam ignis et
nubis; vel probaverunt quod viderunt me, quia scilicet in nulla defeci eis.
Illud tamen quod dicit, quadraginta annis, secundum intentionem apostoli refertur ad priora, sed secundum
intentionem Psalmistae refertur ad sequentia, ut dicatur quod offensus vel infensus ei fuit quadragesimo anno.
Et sic habet littera Hieronymi.
Deinde cum dicit propter quod offensus fui, ponitur poena peccati: et est duplex littera, scilicet offensus, vel
proximus, et idem est.
Propter quod, id est, propter peccatum, fui offensus, id est, indignatus, non quod ira sit in Deo, nisi
similitudinarie, quia punit sicut iratus: de qua poena frequenter habetur in Ex. XXII: dimitte me, ut irascatur
furor meus, etc., et in Lib. Numerorum.
Saepe enim prostrati sunt. Unde I Cor. X, 5 agit de poena istius peccati.
Vel proximus fui, scilicet puniendo ipsos.
Quando enim Dominus subvenit bonis, et punit malos, tunc est prope ipsos; sed quando dissimulat peccata
hominum propter poenitentiam, et dissimulat afflictionem iustorum, ut crescat ipsorum meritum, tunc videtur
etiam longe. Iob XXII, 14: nubes latibulum eius, nec nostra considerat, et circa cardines caeli perambulat.
Vel proximus, quantum ad divinam misericordiam, quia hoc ipsum, quod punit eos temporaliter, magnum
misericordiae signum est. Augustinus: hic ure, hic seca, ut in aeternum parcas.
Deinde cum dicit et dixi, etc., ponit peccatum exacerbationis in speciali. Et hoc patet per hoc quod infra dicitur
quibus iuravi non introire, etc..
Et circa hoc facit duo.
Primo enim ponit culpam; secundo subdit poenam, ibi quibus iuravi in ira mea, etc..
Culpam autem duplicem ponit.
Una est in obstinatione in malo; alia est in recessu a bono. Et istam ponit, ibi ipsi vero non cognoverunt vias
meas.
Dicit ergo: ego sic fui eis proximus, scilicet puniendo eos. Et dixi, scilicet praevisione aeterna, hi errant corde
semper. Deut. XXXI, 27: semper contentiose egistis contra Dominum. Ier. XIII, 23: si potest Aethiops mutare
pellem suam, etc..
Sic ergo uno modo aliquis exacerbat Deum quando obstinate adhaeret malo; alio modo, quando contemnit
bonum. Unde dicit ipsi vero non cognoverunt vias meas, hoc est, non quantum ad simplicem ignorantiam, sed ad
affectatam, ut sit sensus: non cognoverunt, id est, cognoscere noluerunt. Iob XXI, 14: scientiam viarum tuarum
nolumus.
Ps. XXXV, 3: noluit intelligere ut bene ageret. Vel non cognoverunt, id est, non approbaverunt, sicut dicit
apostolus II Tim. II, 19: cognovit Dominus qui sunt eius.
Consequenter ostendit poenam cum dicit quibus iuravi. In quo verbo ponit immobilitatem, in hoc quod vult
iuramenta firma.
Quando enim Deus vel Angelus inveniuntur iurare, signum est immobilitatis eius de quo iuravit. Ps. Cix, 5:
iuravit Dominus, et non poenitebit eum, etc.. Verumtamen aliquando non iurat nisi sub conditione, quia scilicet
si non poeniteant, haec mala evenient eis. Ponit etiam quod poena ista non est ad comminationem, sed magis ad
exterminationem, quia dicit in ira. Ps. VI, 1: Domine, ne in ira tua corripias me.
Iuravit ergo in ira si introibunt in requiem meam. Constructio est defectiva ad modum irati, qui truncat verba sua.
Et accipitur ly si pro non, id est, non introibunt in requiem meam.
Est autem triplex requies. Una est temporalis, de qua Lc. XII, 19: habes multa bona reposita in annos plurimos,
requiesce, etc.. Secunda est requies conscientiae. Eccli. LI, 35: modicum laboravi, et inveni requiem multam.
Tertia est requies gloriae aeternae. Ps. IV, 8: in pace in idipsum dormiam et requiescam.
Potest ergo exponi illud, quod dicitur hic de qualibet istarum, ut dicatur: ipsi vero nec in requiem terrae
promissionis, nec in requiem conscientiae, nec in requiem fruitionis aeternae introierunt.
|#3 Lectio 3
Supra apostolus per auctoritatem Psalmistae ostendit, quod firmiter obediendum est Christo. In auctoritate vero
posuit tria, monitionem, culpam, et poenam; hic exponit ista tria per ordinem.
34

