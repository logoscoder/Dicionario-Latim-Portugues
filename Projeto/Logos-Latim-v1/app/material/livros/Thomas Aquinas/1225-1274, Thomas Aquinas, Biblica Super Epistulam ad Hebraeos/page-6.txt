ut artifex operatur per lucrum; aliquando causam formalem, ut ignis calefacit per calorem; aliquando vero
causam efficientem, ut balivus operatur per regem. Nullo istorum modorum est filius causa patris, quod per illum
operetur, sicut nec quod ab ipso sit.
Aliquando vero causale est causa actionis, secundum quod terminatur ad factum, ut artifex operatur per
martellum. Martellus enim non est causa artificis, quod agat; sed est causa artificiato, quod ab artifice procedat,
ut ferro, quod recipiat operationem ab artifice, et sic filius est causa facti, et pater operatur per filium.
Sed numquid filius est minor patre? videtur quod sic, quia illud quod est causa facti, ut fiat, videtur habere
rationem instrumenti.
Sed ad hoc dicendum est, quod si non esset eadem virtus numero in filio et patre, et eadem operatio, teneret
obiectio. Nunc ergo eadem est virtus et operatio patris et filii, sicut et eadem natura et esse, et dicitur pater per
eum facere saecula, quia genuit eum operantem saecula. Io. V, 19: quaecumque pater facit, et filius facit.
Saeculum dicitur spatium rei temporalis.
Saecula ergo sunt successiones temporum; non ergo fecit tantum tempora sempiterna, secundum quod
Philosophi aliqui dixerunt Deum tantum fecisse sempiternum, et Angelos creasse temporalia, sed etiam fecit
temporalia, quae vocat hic saecula. Infra XI, 3: fide intelligimus aptata esse saecula. Io. I, 3: omnia per ipsum
facta sunt.
In hoc ergo removet errorem Manichaei dupliciter. Primo in hoc quod dicit eum actorem veteris testamenti;
secundo quod dicit ipsum fecisse temporalia.
|#2 Lectio 2
Superius ostendit apostolus Christi excellentiam quantum ad originis proprietatem, quantum ad dominii
maiestatem, et quantum ad operationis virtutem, hic autem ostendit eius excellentiam quantum ad gloriae et
dignitatis sublimitatem.
Et pars ista dividitur in duas.
Primo enim ostendit Christum esse idoneum ad dignitatem istam; secundo ponit ipsam dignitatem, ibi sedet ad
dexteram.
Idoneitatem vero ostendit ex duobus, quae reddunt aliquem idoneum ad aliquid magnum: unum est facilitas
administrandi, aliud est industria et strenuitas exequendi.
Primo ergo ostendit eius facilitatem; secundo eius strenuitatem, ibi purgationem peccatorum faciens.
Circa primum sciendum est, quod tria requiruntur, quae faciunt facilitatem ad dignitatem aliquam ministrandam.
Primum quidem sapientia, ne erret gubernando. Eccle. X, 5: est et malum quod vidi sub sole, quasi per errorem
egrediens a facie principis: positum stultum in dignitate sublimi. Prov. VIII, 15: per me reges regnant. Secundum
est generis prosapia, ne contemnatur praecipiendo.
Prov. Ult.: nobilis in portis vir eius, cum sederit cum senatoribus terrae.
Tertium, virtutis potentia in exequendo. Eccli. VII, 6: noli quaerere fieri iudex, nisi valeas virtute irrumpere
iniquitates.
Et quantum ad ista tria apostolus ostendit in Christo facilitatem ad dignitatem praedictam.
Primo quia non solum est sapiens, sed etiam ipsa sapientia; unde dicit cum sit splendor gloriae. Secundo quia
non solum est nobilis, sed est ipsa nobilitas, quia est figura substantiae eius. Tertio quia non solum est potens,
sed est ipsa potentia portans omnia verbo, etc..
Tria autem sunt, ut supra dictum est, quae faciunt hominem idoneum ut magnam dignitatem assequatur.
Primum est sapientiae claritas. Prov. III, 35: gloriam sapientes possidebunt. Et ideo ostendit Christi sapientiam,
dicens qui cum sit splendor gloriae.
Ubi est considerandum, quod, secundum Ambrosium, gloria est clara cum laude notitia, quasi quaedam
manifesta notitia, quae de bonitate alicuius habetur. Sed, sicut dicitur Matth. XIX, 17: nemo bonus, nisi solus
Deus, et etiam Lc. XVIII, 19, unde ipse est bonitas antonomastice et per essentiam. Alia vero bona sunt per
participationem, et ita soli Deo convenit gloria antonomastice. Is. XLII, 8: gloriam meam alteri non dabo. I Tim.
I, 17: regi autem saeculorum immortali, invisibili, soli Deo honor et gloria.
Cognitio ergo divinae bonitatis, excellenter et antonomastice dicitur gloria, id est, clara cum laude notitia
bonitatis divinae.
Ista aliqualiter habetur ab homine, quia nunc cognosco ex parte, I Cor. XIII, 12, sed habetur excellentius ab
Angelis, sed a solo Deo perfecte. Deum enim nemo vidit unquam, Io. I, 18, verum est, nec Angeli
comprehensive, sed ipse solus seipsum comprehendit.
Ergo sola cognitio Dei de seipso perfecte dicitur gloria, quia perfectam notitiam habet et clarissimam de seipso.
Quoniam autem splendor est illud quod a fulgente primo emittitur, sapientia vero est quiddam fulgens Eccli.
VIII, 1: sapientia hominis lucet in vultu eius inde est quod prima conceptio sapientiae est quasi quidam splendor.
Verbum ergo patris, quod est quidam conceptus intellectus eius, est splendor sapientiae, qua se cognoscit.
Et ideo apostolus filium vocat splendorem gloriae, id est, divinae clarae notitiae. In quo ostendit ipsum non
solum sapientem, sed sapientiam genitam. Is. Lxii, 1: donec egrediatur ut splendor iustus eius, etc..

6

