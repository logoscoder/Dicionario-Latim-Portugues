Unde subdit qui enim ingressus est in requiem eius, quia sicut Deus sex diebus operatus est, et septima requievit,
ita per sex dies praesens tempus propter perfectum numerum significatur.
Qui ergo perfecte operatur, in septima requiescit ab operibus suis, sicut et a suis Deus, non autem a
quibuscumque operibus, quia sunt ibi quaedam opera perpetua, videre scilicet, amare, et laudare: Apoc. IV, 8:
non habebant requiem nocte ac die, dicentia: sanctus, sanctus, sanctus, etc. Sed ab operibus laboriosis. Is. XL,
31: qui sperant in Domino, habebunt fortitudinem, assument pennas ut aquilae, current et non laborabunt,
ambulabunt et non deficient.
Deinde cum dicit festinemus, inducit ad festinationem.
Et circa hoc facit duo.
Primo enim ponit monitionem; secundo subdit rationem de introitu illius requiei, ibi vivus est.
Item circa primum duo facit.
Primo enim monet ad festinandum; secundo ostendit tardantis periculum, ibi ut ne in idipsum.
Dicit ergo: quia igitur relinquitur sabbatismus, etc., festinemus ergo ingredi in illam requiem.
Et signanter dicit ingredi, quia non est in bonis exterioribus ad quae est egressus, sed est in bonis interioribus.
Ex. XV, 17: introduces eos, et plantabis, etc.. Matth. XXV, 21: intra in gaudium Domini tui.
Est ergo multiplex ratio, quare festinandum est intrare. Una est, quia longinqua est via.
Prov. VII, 19: abiit via longissima. Lc. XIX, 12: homo quidam nobilis abiit in regionem longinquam. Dicitur
autem longinqua propter distantiam status, quia ibidem plenitudo omnis boni, et immunitas ab omni malo; est
etiam desideranti perfecta visio et tentio, hic autem sunt omnia contraria istis. Item festinandum est, quia tempus
est valde breve.
Iob XIV, 5: breves dies hominis sunt.
Item, quia istud tempus cum hoc, quod est breve et modicum, est etiam incertum. Eccle. IX, 12: nescit homo
finem suum. Item, propter urgentem vocationem. Interior enim vocatio urget nos per stimulum charitatis. Is.
LIX, 19: cum venerit quasi fluvius violentus, quem spiritus Domini cogit, etc.. II Cor. V, 14: charitas Christi
urget nos. Ps. Cxviii, 32: viam mandatorum tuorum cucurri.
Item, propter periculum tardantis, sicut patet de fatuis virginibus, Matth. XXV, 1 ss., quae tarde venientes intrare
non potuerunt.
Et ideo dicit ut ne in idipsum quis incidat incredulitatis exemplum. Quasi dicat: antiqui non potuerunt ingredi
propter incredulitatem.
Unde caveamus, alienae culpae exemplo, ne simus increduli, et exemplo poenae, ut scilicet non excludamur sicut
ipsi. Lc. I, 39: abiit in montana cum festinatione.
Ad hoc enim ostenduntur nobis praeteritae poenae aliorum, ut caveamus. Prov. XIX, 25: pestilente flagellato,
stultus sapientior erit.
Glossa: peius est, nisi caveatis.
Ex hoc videtur quod ille qui non corrigitur punitione alterius, gravius punietur.
Sed contra, quia iam peccatum Adae, quia non peccavit exemplo alterius, esset minus grave.
Respondeo. Dicendum est quod semper istae locutiones intelligendae sunt caeteris paribus. Contingit enim duo
peccata in se considerata, non esse unum gravius altero, tamen propter aliquam circumstantiam advenientem,
aggravatur unum et non aliud: sicut duo adulteria de se aequalia sunt, tamen illud quod est ex certa malitia
gravius est, quam illud quod est ex passione vel infirmitate.
Et similiter verbum otiosum gravius est, quando fit ex certa malitia.
Quomodo autem festinandum sit, docet apostolus I Cor. IX, 25, quia qui currit, et qui certat ab omnibus se
abstinet.
Festinandum est ergo, deponendo impedimenta, non solum ut abstineamus a peccatis, sed etiam ut occasiones
peccatorum vitemus.
Prov. IV, 11: ducam te per semitas, etc..
Sed contra Prov. XIX, 2: qui festinus est pedibus offendet.
Respondeo. Duplex est festinantia, scilicet praecipitationis: et haec est reprehensibilis; alia tenuitatis et
celeritatis; et haec est laudabilis.
Nam, sicut dicit Philosophus, omnes homines oportet consiliari diu, operari autem consiliata festinanter; quando
ergo festinantia tollit consilium, tunc praecipitat, et est vitiosa, et secundum hanc verificatur obiectio, sed
festinantia, quae est in executione consiliatorum, est virtuosa, et laudatur, et ad hanc hortatur hic apostolus.
Deinde cum dicit vivus est enim sermo Dei, etc., ponit rationem praedictae monitionis, et praecipue quantum ad
periculum.
Haec autem ratio sumitur ex parte Christi.
In ipso autem est duplex natura: una, scilicet divina, secundum quam est verbum patris; alia est humana,
secundum quam est pontifex offerens se in cruce.
Primo ergo ponit rationem sumptam ex parte divinitatis; secundo rationem sumptam ex parte humanitatis, ibi
habentes igitur.
De filio autem Dei dicit tria.
39

