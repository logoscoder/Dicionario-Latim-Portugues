Ut autem ostendat exemplum suum de Abraham magnae auctoritatis esse, primo ponit celebritatem nominis eius,
dicens: ille qui vocatur, scilicet a Deo. Gen. XVII, 5: vocaberis Abraham. Item vocatur ab hominibus.
Eccli. XLIV, 20: Abraham magnus pater multitudinis gentium. Talis ergo a Deo vocatus et ab hominibus
praedicatus, dignus est exemplo.
Secundo ponit exemplum eius, dicens quia fide obedivit. Per fidem enim informamur ad obediendum Deo de
invisibilibus. Rom. I, 5: ad obediendum fidei, etc.. Exire in locum quem accepturus erat in haereditatem, de quo
Gen. XII, 1: egredere de terra tua, et de cognatione tua, et de domo patris tui, et veni in terram, quam
monstravero tibi. Dominus autem terram illam debebat sibi dare in haereditatem. Gen. XIII, 15: omnem terram
quam conspicis tibi dabo.
Sed numquid non ipse cum patre suo thare exierat de terra sua? ergo non exivit ex praecepto Domini, sed per
patrem.
Respondeo. Dicendum est, quod cum patre exiverat reversurus iterum, sed ex praecepto Domini exiverat in
mesopotamiam syriae, ubi mortuo patre intendebat remanere, sed ex mandato Domini venit in terram chanaan.
Et numquid erat hoc mirabile, ut sic de hoc oporteret habere fidem, et credere Deo? sic, quia exivit nesciens quo
iret, id est, ut iret ad rem ignotam. Quod autem est ignotum, est invisibile.
Per illam obedientiam Abrahae nobis designatur, quod debemus ab omni affectione carnali exire, si volumus
haereditatem nostram habere. Ps. XLIV, 11: obliviscere populum tuum et domum patris tui. Is. Lxiv, 4: oculus
non vidit, Deus, absque te quae praeparasti expectantibus te. Unde haereditas ista est nobis ignota.
Deinde cum dicit fide demoratus est, etc., ostendit quid per fidem fecerit quantum ad inhabitationem. Et primo
quid fecerit, ostendit; secundo subdit causam quare, ibi expectabat enim.
Videmus enim, quod aliquando aliquis exiit de terra nativitatis suae, et vadit alibi, ut faciat mansionem suam
perpetuam.
Sic non fecit Abraham; sed sicut advena fuit in terra chanaan, et sicut advena mortuus est in ipsa, quod patet quia
non fecit ibi domum nec firmam mansionem, sed habitavit in casulis et tabernaculis, quae sunt habitacula
mobilia. Unde semper fit mentio de tabernaculis quando loquitur de Abraham. Unde ex praecepto Domini
habitavit ibi ut advena.
Act. VII, 5: non dedit illi in ea haereditatem nec passum pedis. Gen. XXI, 34: fuit colonus terrae Philisthinorum
diebus multis. Quod quidem verum est quantum ad id quod Dominus ei gratis donaturus esset, non quantum ad
id quod emit.
Unde dicit, quod fide demoratus est in terra repromissionis, quia fuit ei frequenter promissa, sicut patet Gen. XII
usque ad XXI cap., tamquam in aliena, quod patet, quia cap., tamquam in aliena, quod patet, quia habitando in
casulis, quae dicuntur a cadendo, et in tentoriis mobilibus, et quia animo non redeundi in patriam suam, etiam si
plus vixisset, patet, quia cum Isaac et Iacob habitavit non quidem simul, sed successive, qui erant filii
promissionis, quia ipsis facta est promissio, Gen. XVII, 2 et XXVIII, 3.
Et dicit cohaeredibus repromissionis, in quo datur nobis intelligi, quod in mundo isto debemus conversari sicut
alieni et advenae.
I Cor. VII, 31: qui utuntur hoc mundo tamquam non utantur. Infra ult.: non enim habemus hic manentem
civitatem, sed futuram inquirimus.
Deinde cum dicit expectabat enim, ostendit quare morabantur sicut advenae, quia scilicet non reputabant se
aliquid habere super terram, sed quaerebant haereditatem, caelestem civitatem. Ps. Cxxi, 2 s.: stantes erant pedes
nostri in atriis tuis, ierusalem: ierusalem quae aedificatur ut civitas. Is. XXXIII, 20: oculi tui videbunt ierusalem
habitationem opulentam, tabernaculum, quod nequaquam ultra transferri poterit. Non tabernaculum mobile.
Et dicitur civitas primo propter civium unitatem, quae unitas est per pacem. Ps. Cxlvii, 1: lauda, ierusalem,
Dominum, etc., et sequitur: qui posuit fines tuos pacem. Is. XXXII, 18: sedebit populus meus in pulchritudine
pacis, et in tabernaculis fiduciae, et in requie opulenta. Io. XVII, 22: ut sint unum sicut et nos unum sumus.
Secundo est ordinata, quod fit maxime propter iustitiam, et non ad malum faciendum. Ibi autem est perpetua
iustitia. Ez. XLVIII, 35: nomen civitatis ex illa die: Dominus ibidem. Tertio per se sufficiens ad omnia quae sunt
necessaria.
Quodcumque enim necessarium perfectissime ibi erit, quia ibi est status bonorum omnium aggregatione
perfectus. Ps. Cxxi, 3: ierusalem, quae aedificatur ut civitas, cuius participatio eius in idipsum.
Ista civitas habet fundamenta, in quo significat eius stabilitatem. Is. XXXIII, 20: tabernaculum quod nequaquam
ultra transferri poterit. Sunt autem fundamenta prima pars aedificii. Unde Angeli sunt eius civitatis fundamenta.
Ps. Lxxxvi, 1: fundamenta eius in montibus sanctis. Homines enim assumentur ad ordines Angelorum. Ecclesiae
vero fundamenta sunt apostoli, Apoc. XXI, 14.
Auctor autem huius civitatis est ipse Deus, non humanae artis sapientia.
II Cor. V, 1: scimus quoniam si terrestris domus nostra huius habitationis dissolvatur, quod aedificationem a Deo
habemus domum non manufactam, sed aeternam in caelis.
Ad cuiuslibet autem civitatis aedificationem duo requiruntur. Primum est auctoritas principis, qua mediante
firmetur, quia dicitur conditor eius, a quo et ipsa nomen accipit, sicut a Romulo Roma. Et sic illius civitatis
dicitur Deus conditor eius. Ps. XLVII, 9: in civitate Dei nostri Deus fundavit eam in aeternum.
98

