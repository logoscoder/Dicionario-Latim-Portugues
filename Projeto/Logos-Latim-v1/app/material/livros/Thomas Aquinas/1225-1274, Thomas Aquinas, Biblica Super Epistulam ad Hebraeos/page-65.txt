Secundo quod sit innocens. Lev. XXII, 9: custodiant praecepta mea, ut non subiaceant peccato. Proprie autem
dicitur innocentia puritas ad proximum. Ps. XXIII, 4: innocens manibus, etc.. Christus autem summe innocens
fuit, utpote qui peccatum non fecit. Ps. XXV, 1: ego in innocentia mea ingressus sum.
Tertio quod esset impollutus, et hoc quo ad se. Lev. XXI, 17: homo de semine tuo, qui habuerit maculam, non
offerat panes Dei sui. De Christo autem dicitur in figura. Ex. XII, 5: erit autem agnus sine macula, etc..
Quarto quod non commisceretur cum coinquinatis.
Lev. XXI, 15: non commisceat stirpem generis sui, vulgo gentis suae. Christus autem fuit perfectissime a
peccatoribus segregatus.
Ps. I, 1: beatus vir qui non abiit in consilio impiorum, etc.. Quod quidem verum est quantum ad similitudinem
vitae. Sap. II, 15: dissimilis est aliis vita illius. Non tamen quantum ad conversationem, quia cum hominibus
conversatus est, Bar. III, 38. Et hoc propter illorum conversationem. Matth. IX, 11: quare cum peccatoribus
manducat Magister vester? et intantum segregatus est, quod etiam factus est excelsior caelis, id est, super omnem
caelestem creaturam, sublimata est humana natura in ipso. Supra I, 3: sedet ad dexteram maiestatis in excelsis,
etc.. Ergo iste est sacerdos valde sufficiens.
Consequenter cum dicit qui non habet, etc., removet ab eo, quod erat imperfectionis in sacerdote legali. Hoc
autem erat, quia ille indigebat sacrificio expiationis, ut patet Lev. XVI, 5: immolabit vitulum pro se, et hircum
pro populo. Ergo orabat pro se.
Item, non tantum semel orabat pro se, sed frequenter. Et huius ratio est, quia lex instituit homines sacerdotes
habentes infirmitatem.
Sap. IX, 5: homo infirmus et exigui temporis, etc.. Sed sermo, divinus, qui post legem est, interposito
iureiurando, constituit filium, qui nullam de istis imperfectionibus habet, sed omnino perfectum, in aeternum,
scilicet sacerdotem duraturum. Non enim obtulit pro peccatis suis, sed tantum pro nostris. Is. LIII, 5: vulneratus
est propter iniquitates nostras. Item nec frequenter pro nobis, sed tantum semel. I Pet. III, 18: Christus semel pro
peccatis nostris mortuus est. Unica enim eius oblatio sufficit ad exhaurienda peccata totius generis humani.
|+8 Capitulus 8
|#1 Lectio 1
Supra probavit apostolus excellentiam sacerdotii Christi ad sacerdotium leviticum ex parte personae, hic probat
idem ex parte ipsius sacerdotii, et circa hoc facit duo.
Primo enim ostendit sacerdotium Christi esse excellentius sacerdotio veteris legis, et primo hoc in generali;
secundo in speciali, ibi habuit quidem et prius, scilicet IX cap..
Prima in duas.
Primo enim ponit intentum; secundo manifestat propositum suum, ibi omnis enim pontifex.
Circa primum duo facit quia primo ponit modum tradendi; secundo praemittit quae debent dicere, ibi talem
habemus pontificem, etc..
Dicit ergo capitulum, etc.. Capitulum est brevis complexio continens multa, et dicitur a capite; quia, sicut in
capite virtute et quasi summarie continentur omnia quae sunt in corpore, sic in capitulo illa quae dicenda sunt.
Ergo dicemus in quodam capitulo, et quasi in quadam summa, super ea quae dicuntur.
Ly super, potest dicere appositum, et tunc erit sensus: quae summarie dicenda sunt superapponentur praemissis.
Vel potest designare excessum, et tunc est sensus: ea quae dicenda sunt in summa et capitulo sunt maiora.
Deinde cum dicit talem habemus pontificem, etc., praemittit quae debet dicere.
Et primo dignitatem huius sacerdotii; secundo officium eius, ibi sanctorum minister.
Dignitas eius est, quia talem habemus pontificem, qui consedit ad dexteram sedis magnitudinis in excelsis. Sedes
est iudiciaria potestas, quae aliquibus convenit tamquam ministris Dei, sicut omnibus regibus, quia adorabunt
eum omnes reges terrae, ut dicitur in Ps. Lxxi, 11, et omnibus praelatis, I Cor. IV, 1: sic nos existimet homo ut
ministros Christi. Sedes ergo magnitudinis est excellentissima potestas iudicandi. Item pars dextera est potentior
in animali, et significat bona spiritualia. Quia ergo Christus habet iudiciariam potestatem, dicitur sedere. Pater
enim omne iudicium dedit filio, Io. V, 22.
Quia vero post Deum habet hoc, excellentissime, sedet in dextera magnitudinis in excelsis, id est, in potioribus
bonis. Supra I, 3: sedet ad dexteram maiestatis in excelsis.
Hoc autem quod dicitur consedere, vel consedet, potest referri ad Christum, secundum quod est Deus; et sic
consedet quia habet eamdem auctoritatem iudicandi, quam habet pater, sed distinctus est in persona. Et sic ly
magnitudinis accipitur pro persona patris. Vel secundum quod homo, et hoc magis proprie ad intentionem
apostoli, quia loquitur de pontificatu Christi, qui est pontifex inquantum homo. Et sic consedet, quia humanitas
assumpta habet quamdam associationem ad deitatem, et consedet ad iudicandum.
Ps. VIII, 1: elevata est magnificentia tua super caelos. Io. V, 27: potestatem dedit ei iudicium facere, quia filius
hominis est.
Et sic apparet dignitas sacerdotis.
Consequenter cum dicit sanctorum minister, ostendit dignitatem officii eius.
65

