viatoris inquantum huiusmodi non habet hoc, sed tantum status caelestis. Et ideo quando ascendit perfecte beatus
in corpore et anima intravit, ut appareat vultui Dei, id est, intravit locum ubi Deus manifeste videtur.
Et hoc pro nobis. Ad hoc enim ascendit ut pararet nobis viam. Io. XIV, 2 s.: vado parare vobis locum. Iterum
autem veniam et assumam vos ad meipsum. Mich. II, 13: ascendit pandens iter ante vos. Corpus enim debet
sequi caput suum. Matth. XXIV, 28: ubicumque fuerit corpus, ibi congregabuntur et aquilae.
Deinde cum dicit neque ut saepe, ostendit quod mundatio novi testamenti est perfectior quam veteris. Hoc autem
ostendit per duo. Primo per hoc quod illa reiterabatur quolibet anno, haec autem tantum semel.
Item quantum ad effectum, quia illa non poterat auferre peccata, quod ista potest.
Circa hoc ergo duo facit.
Primo enim ostendit primum; secundo secundum, ibi umbram habens.
Sciendum est autem quod apostolus supra dixerat tria de Christo. Primo scilicet quod est pontifex; secundo quae
sit dignitas loci quem intravit; tertio quomodo introivit, scilicet cum sanguine; ista autem tria iam declaravit: hic
declarat quando intravit, quia sicut pontifex legalis semel in anno, Christus semel tantum. Et hoc erat quartum.
Unde circa hoc tria facit.
Primo enim ostendit quid fiebat in veteri testamento; secundo quod esset inconveniens istud fieri in novo
testamento, ibi alioquin; tertio ostendit quid fiat in novo testamento, ibi nunc autem semel.
In veteri enim testamento pontifex, licet non intraret nisi tantum semel in anno, tamen quolibet anno ex
praecepto legis oportebat ipsum intrare cum sanguine alieno, sicut dicitur Lev. XVI, 14. Christus autem intravit
non in manu facta, etc.. Nec ut saepe offerat seipsum, quemadmodum pontifex intrabat in sancta per singulos
annos cum sanguine alieno.
Deinde cum dicit alioquin oportebat, etc., probat quod esset inconveniens istud fieri in novo testamento, quia
sequeretur maximum inconveniens, quia cum Christus intraret per proprium sanguinem, sequeretur quod
oportuisset eum frequenter pati ab origine mundi. Non sic autem est de veteri hostia, quia illa offerebatur pro
peccatis filiorum Israel. Ille autem populus incepit spiritualiter quando data fuit lex, et ideo non oportet eam
offerri ab origine mundi. Christus autem seipsum obtulit pro peccatis totius mundi, quia ipse propitiatio nostra
factus est pro peccatis nostris et totius mundi, I Io. II, 2. Et sic, si saepe offerretur, oportuisset ipsum nasci, et
pati ab origine mundi, quod fuisset maximum inconveniens.
Sed contra Apoc. XIII, 8: agnus, qui occisus est ab origine mundi. Respondeo.
Verum est occisus, id est, praefiguratus ab origine mundi occidi, sicut in occisione Abel.
Deinde cum dicit nunc autem, ostendit quid fiat in novo, et circa hoc facit duo.
Primo quare non iteratur hostia in novo testamento, dat duas causas; secundo explicat eas, ibi et quemadmodum,
etc..
Dicit ergo nunc ergo Christus semel apparuit in consummatione saeculorum.
I Cor. X, 11: nos sumus in quos fines saeculorum devenerunt.
Et hoc dicit propter numerum annorum, quia iam sunt plus quam mille anni ex quo hoc dixit. Aetates enim
mundi accipiuntur secundum aetates hominis, quae principaliter distinguuntur secundum statum proficiendi, non
secundum numerum annorum. Ita prima aetas fuit ante diluvium, in qua nec lex scripta, nec punitio, sicut
infantia. Alia a Noe usque ad Abraham, et sic de aliis, ita quod ultima aetas est status praesens, post quem non
est alius status salutis, sicut nec post senium. Sicut autem in aliis aetatibus hominis est numerus annorum
determinatus, non autem in senio, quia senium incipit a sexagesimo anno, et aliqui vivunt per centum et viginti
annos, ita non est determinatum, quantum iste status mundi debeat durare, tamen est consummatio saeculorum,
quia non restat alius ad salutem.
In isto autem Christus semel apparuit, cuius ponit duas rationes, quia scilicet semel tantum offerebatur. Prima
est, quia in veteri testamento non auferebantur peccata, quod fit per hostiam Christi. Alia est, quia sacerdos
legalis non offerebat proprium sanguinem, sicut Christus. Unde dicit, quod apparuit ad destitutionem peccati per
hostiam, scilicet sui ipsius, et ideo illa reiteratur, non autem ista. I Pet. III, 18: Christus semel pro peccatis nostris
mortuus est.
Deinde cum dicit et quemadmodum, explicat istas rationes.
Et primo secundam, secundo primam, ibi umbram habens lex.
Secundam explicat per similitudinem aliorum hominum, unde circa hoc facit duo.
Primo enim ostendit, quid accidit aliis hominibus; secundo ostendit, quid accidit in Christo, ibi sic et Christus
semel.
In quolibet enim homine duo invenimus, scilicet necessitatem moriendi; item quod resurgat, non ut emundetur,
sed ut iudicetur de factis eius. Primum tangit cum dicit et quemadmodum statutum est hominibus semel mori.
Sed contra. Videtur quod hoc non sit statutum, sed magis homo peccando hoc fecerit, quia Sap. I, 13, dicitur,
quod Deus mortem non fecit, nec laetatur in perditione vivorum. Et Paulo post: impii autem manibus et verbis
accersierunt sibi illam.
Respondeo. Dicendum est, quod in morte tria sunt consideranda, scilicet causa naturalis, et quantum ad hoc ex
conditione naturae statutum est hominem semel mori, inquantum componitur ex contrariis. Secundo donum
inditum: et quantum ad hoc in conditionem datum est homini beneficium originalis iustitiae, per quam anima
80

