patitur. Illi ergo capient qui student in se dominicas illuminationes et inspirationes immissas per Angelos bonos
custodire, et effectui demandare, alias dicetur eis quod dicitur Ier. LI, 9: curavimus Babylonem, et non est sanata.
|+2 Capitulus 2
|#1 Lectio 1
Supra ostendit apostolus multipliciter eminentiam Christi ad Angelos, hic ex hoc concludit, quod magis
obediendum est doctrinae Christi, scilicet novo testamento, quam veteri testamento.
Et circa hoc tria facit.
Primo enim ponit conclusionem intentam; secundo inducit rationem ad conclusionem intentam; tertio confirmat
consequentiam rationis.
Primum in principio; secundum, ibi si enim qui per Angelos; tertium, ibi non enim Angelis.
Circa primum sciendum est, quod Ex. XXIII, 20, datis praeceptis legis iudicialibus et moralibus, subiungit: ecce
ego mitto Angelum meum, etc., et sequitur: observa igitur et audi vocem eius, etc.. Si igitur mandatum Angeli,
per quem lex data est, servaretur, introitus disponeretur ad patriam. Unde et Matth. XIX, 17 dictum est: si vis ad
vitam ingredi, serva mandata. Oportet ergo servare mandata illa legis, ergo oportet magis obedire mandatis eius,
qui maior est Angelis, per quos lex data est. Et hoc est quod dicit propterea abundantius observare oportet ea,
quae audivimus.
Abd. I, 1: auditum audivimus a Domino.
Hab. III, 2: Domine, audivi auditum tuum, et timui. Oportet ergo observare abundantius.
Et dicit abundantius propter tria: primo propter dicentis auctoritatem, quia iste creator et filius Dei, et ille
creatura et Dei minister.
Act. V, 29: obedire oportet magis Deo quam hominibus, et etiam Angelis. Secundo propter dictorum utilitatem,
quia sunt verba vitae aeternae, Io. VI, 69: Domine, ad quem ibimus? verba vitae habes, etc., illa bonorum
temporalium. Is. I, 19: si volueritis et audieritis me, bona terrae comedetis, etc.. Tertio propter observantiae
suavitatem, quia haec sunt suavia I Io. V, 3: mandata eius gravia non sunt, et Matth. XI, 30: iugum meum suave
est, etc. Illa gravia, Act. XV, 10: hoc est onus quod neque nos, neque patres nostri portare potuerunt.
Secundo ostendit idem ex periculo imminente, cum dicit ne forte pereffluamus, id est, aeternaliter damnemur.
Ubi sciendum est, quod aliquis fluit per poenas corporales, II Reg. XIX, 14: quasi aquae dilabimur super terram:
effluit per culpam, sed pereffluit corporaliter per damnationem aeternam, quia nec testa remanet. Is. XXX, 14:
comminuetur sicut comminuitur lagena figuli contritione pervalida, nec invenietur de fragmentis eius testa.
Consequenter inducit rationem ad hoc, quae continet unam conditionalem continentem comparationem novi et
veteris testamenti.
In antecedenti ponitur conditio veteris testamenti; in consequenti conditio novi testamenti.
Circa vetus autem tria ponit, scilicet legis auctoritatem; secundo firmitatem veritatis, ibi qui factus est firmus;
tertio necessitatem observandi, ibi et omnis praevaricatio.
Primo ponit auctoritatem, quia non humana ratione data est lex, sed per Angelos.
Gal. III, 19: ordinata per Angelos, etc..
Act. VII, 38: hic Moyses qui fuit in ecclesia in solitudine cum Angelo qui loquebatur ei in monte sina, etc.. Nec
hoc est mirum, quia, ut probat Dionysius, revelationes divinarum illuminationum ad nos perveniunt mediantibus
Angelis.
Firmitatem vero veritatis ostendit, cum dicit qui factus est firmus, quia omne quod fuit praenuntiatum in lege
veteri, totum impletum est. Matth. V, 18: iota unum aut unus apex non praeteribit a lege donec omnia fiant; et
Prov. XII, 19: labium veritatis firmum erit in perpetuum; et Ps.: quae procedunt de labiis meis, non faciam irrita.
Factus est ergo firmus, quia non fuit irritatus.
Necessitatem ostendit qua puniuntur praevaricantes. Unde dicit et omnis praevaricatio et inobedientia, etc.. Ubi
ponit unum quod respondet duplici culpae, scilicet peccato omissionis et transgressionis. Primum respondet
praeceptis affirmativis, aliud negativis.
Primum notatur nomine inobedientiae. Sed numquid inobedientia est peccatum generale? et videtur quod sic, per
hoc quod dicitur hic.
Ad quod dicendum est, quod peccatum dicitur esse speciale ex intentione specialis finis.
Unde quando aliquis non servat praeceptum hac intentione, ut contemnat praeceptum, sic est speciale peccatum;
sed quando ex aliqua causa, puta quando ex concupiscentia, tunc est conditio consequens peccatum, non tamen
speciale peccatum.
Aliud autem vocatur praevaricatio. Ps. Cxviii, 115: praevaricantes reputavi, etc..
Item aliud ponit ex parte poenae, cum dicit accepit iustam mercedis retributionem.
Retributio enim respicit quantitatem culpae, ut qui magis peccavit, magis puniatur. Merces vero respicit
qualitatem, ut qui igne libidinis peccaverit, igne crucietur. Accipiet ergo mercedem bonam pro bonis, et malam
pro malis. Et sic merces accipitur in bonum et in malum, inquantum importat iustitiam distribuendi. Iustam dicit

19

