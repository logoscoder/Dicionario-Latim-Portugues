Consequenter cum dicit qui condolere, ostendit quid requiratur ad usum, scilicet pietas.
Et circa hoc tria facit.
Primo ostendit, quod ad usum pontificis requiritur misericordia et pietas; secundo ostendit, quod requiritur
misericordiae motivum, ibi quoniam et ipse; tertio ostendit misericordiae signum, ibi et propterea.
Dicit ergo: dico, quod debet esse in his, quae sunt ad Deum, tamen debet esse medius inter hominem et Deum.
Deut. V, 5: ego medius et sequester fui Dominum et vos. Sicut ergo per devotionem orationis debet tangere
Deum tamquam unum extremum, sic per misericordiam et compassionem debet tangere alterum extremum,
scilicet hominem.
Et ideo dicit qui condolere possit.
II Cor. XI, 29: quis infirmatur et ego non infirmor? e contrario, am. VI, 6: nihil patiebantur super contritione
ioseph.
Duplex est autem defectus. Quidam enim deficiunt ex ignorantia. Et ideo dicit his qui ignorant. Est autem
proprie ignorare, carere scientia eorum quae quis debet scire. Quidam vero ex certa scientia. Et quantum ad hoc
dicit et errant.
Motivum pietatis ponit, cum dicit quoniam et ipse, etc.. Istud motivum est infirmitas.
Et illi qui praesunt aliquando infirmantur.
II Cor. IV, 7: habemus thesaurum istum in vasis fictilibus. Et ratio huius est, ut ex se aliorum infirmitatibus
compatiantur: et ideo Dominus permisit cadere Petrum.
Eccli. XXXI, 18: intellige quae sunt proximi tui ex teipso. Et ideo dicit quoniam et ipse circumdatus est
infirmitate, scilicet quantum ad poenalitates et culpam. Ps. VI, 2: miserere mei, Deus, quoniam infirmus sum.
Sap. IX, 5: homo infirmus, et exigui temporis, etc..
Et nota quod dicit circumdatus. Carnales enim habent infirmitatem peccati in interioribus.
Ratio enim et voluntas in ipsis subditae sunt peccato. Sancti vero habent in exterioribus, quia non sunt subiecti
peccato, tamen sunt circumdati fragilitate carnis. Rom. VII, 25: mente servio legi Dei, carne autem legi peccati.
Signum autem huius est, quia et in veteri lege, sicut patet Lev. IX, 7 et XVI, 6, et etiam modo, sicut patet in
canone Missae, cum dicitur nobis quoque peccatoribus, statutum est, quod sacerdos offerat etiam pro se, quod
non fieret nisi esset infirmitas peccatorum, quibus est circumdatus, non oppressus.
Si enim sit in mortali peccato, non debet celebrare. Et ideo dicit propterea debet, quemadmodum pro populo,
etiam pro semetipso offerre pro peccatis.
Consequenter ponit modum perveniendi ad pontificatum, cum dicit nec quisquam.
Hoc est enim contra naturam, quod aliquid perducat se ad statum altiorem sua natura, sicut aer non facit seipsum
ignem, sed fit a superiore. Unde disciplina Dei non habet, quod quisquam sibi sumat honorem favore, pecunia,
potentia. Am. VI, 14: in fortitudine enim nostra assumpsimus nobis cornua.
Os. VIII, 4: ipsi regnaverunt, et non ex me. Sed debet vocari a Deo sicut Aaron.
Ex. XXVIII, 1: applica ad te Aaron. Et ideo Dominus confirmavit sacerdotium eius, sicut patet Num. XVII, 5 ss.,
per virgam quae floruit.
Tales ergo debent assumi, qui non se ingerunt.
Unde antiquitus signo visibili ostendebantur, sicut patet de beato Nicolao, et multis aliis.
Consequenter cum dicit sic et Christus, etc., ostendit quomodo Christus sit pontifex.
Et circa hoc duo facit.
Primo enim ostendit, quomodo dicta conveniunt Christo; secundo ex hoc concludit intentum, ibi appellatus est a
Deo, etc..
Circa primum tria facit.
Primo enim ostendit, quod Christus factus est pontifex non a se, sed a Deo; secundo agit de ipsius officio, ibi qui
in diebus carnis; tertio de ipsius misericordia, ibi et quidem cum esset.
Circa primum duo facit, quia primo ostendit, quod Christus non promovit seipsum; secundo ostendit a quo sit
promotus, ibi sed qui locutus.
Dicit ergo Christus non semetipsum clarificavit. Circa quod sciendum est, quod non dicit: non fecit seipsum
pontificem, sed dicit non clarificavit, etc.. Sunt enim quidam qui se clarificant, ut fiant, sicut hypocritae, qui
demonstrant in se aliqua, ut eligantur, vel praebendas consequantur; nullus tamen facit se pontificem: Christus
vero non solum non fecit se pontificem, sed nec se clarificavit ut pontifex fieret. Io. VIII, 50: ego gloriam meam
non quaero, et Paulo post sequitur: est pater meus qui glorificat me. Et hoc est verum, inquantum homo, quia
inquantum Deus habet eamdem gloriam cum patre.
Deinde cum dicit sed qui locutus, ostendit, a quo est promotus. Et primo ostendit, a quo est clarificatus; secundo
quomodo est pontifex designatus, ibi et in alio loco.
Clarificatus autem est divino iudicio, quia, scilicet Dominus, locutus est ad ipsum, in Ps. II, 7, filius meus es tu,
etc.. Et hoc est expositum supra. Item Matth. IX, 17: hic est filius meus dilectus, in quo mihi complacui, etc..
Cum ergo ostendit eum ab aeterno genitum.
Ostendit gloriam eius. Supra I, 3: qui cum sit splendor gloriae, etc..

45

