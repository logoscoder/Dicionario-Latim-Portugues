Supra apostolus volens probare excellentiam Christi super Angelos, induxit auctoritatem prophetae, in qua
aliquid erat quod pertinet ad Christi dignitatem, sicut illud omnia subiecisti, etc.. Et ipse illud exposuit.
Aliquid autem quod pertinet ad eius passionem, scilicet minuisti eum, etc.. Istud autem videtur repugnare suo
principali intento, quo scilicet intendit Christum praeferre Angelis. Et ideo hoc in parte ista diffuse exponit.
Ubi duo facit, quia primo ostendit secundum quid sit ista minoratio intelligenda, quia scilicet secundum
passionem; secundo agit de convenientia passionis, ibi decebat enim.
Circa primum duo facit, quia primo ostendit illud quod est dictum; secundo describit ipsam passionem, ibi ut
gratia Dei.
Dicit ergo eum autem, etc.. Continuetur sic: ita dictum est quid est homo, etc. Gloria et honore, etc. Omnia
subiecisti, etc. Minuisti eum, etc. Et haec propheta de Christo praedixit, sed iam multa de istis videmus impleta.
Pro certo ergo tenemus, quod quae restant sunt implenda, scilicet quod omnia subiicientur ei, etc.. Gregorius:
praeteritorum exhibitio, futurorum est certitudo.
Et potest sic construi nos eum qui modico quam Angeli minoratus est, videmus esse Iesum: nec solum hoc, sed
gloria et honore coronatum, propter passionem mortis, quae fuit causa illius exaltationis. Phil. II, 9: propter quod
et Deus exaltavit illum, etc.. Et dicit mortis, quia non qualemcumque passionem sustinuit, sed acerrimam et
turpissimam. Sap. II, 20: morte turpissima condemnemus eum.
Vel aliter nos videmus Iesum, et quasi quaereretur ab ipso quem diceret, ideo respondens dicit: scilicet eum qui
per passionem mortis modico minoratus est quam Angeli, cum gloria et honore coronatum; quasi dicat: haec
minoratio non est intelligenda in Christo nisi propter passionem mortis. Nec est mirum, quia quantum ad hoc non
solum Angelis, sed etiam hominibus est minor. Is. LIII, 2 s.: desideravimus eum novissimum virorum, etc.. Dicit
autem Glossa, et est Augustini contra maximinum, quod Christus non est minoratus ab Angelis propter
conditionem naturae humanae, sed propter passionem.
Natura enim mentis humanae, quam Christus sine peccato assumpsit, nihil est maius quam sola trinitas.
Minor ergo Angelis corpore, quia passio est secundum corpus. Quod videtur esse contra Dionysium qui dicit,
quod Angeli naturali participatione luminis maiores sunt quam homines.
Et dicendum est, quod de natura mentis humanae et angelicae dupliciter possumus loqui. Uno modo secundum
naturalia sola, et sic natura Angelorum excellentior est et nobilior, quam natura mentis humanae, quia Angelus
accipit cognitionem divinae veritatis in quadam excellentia et plenitudine intellectualis luminis, sed homo ex
creaturis. Alio modo possumus accipere naturam utriusque sine peccato, in ordine ad beatitudinem obtinendam,
et sic sunt aequales. Lc. XX: erunt sicut Angeli in caelo. Christus tamen quantum ad excellentiam gratiae,
secundum mentem humanam maior est Angelis.
Ista igitur minoratio non est secundum naturam divinitatis, nec absolute secundum naturam humanam, nisi
inquantum passus est secundum illam.
Possumus autem dicere quod Christus triplici gloria fuit coronatus, scilicet gloria sanctificationis, quam habuit in
primo instanti suae conceptionis; item gloria divinae fruitionis, quia ab ipso instanti suae conceptionis fuit
comprehensor; item gloria impassibilitatis, quam meruit post passionem.
Deinde cum dicit ut gratia Dei, describit ipsam passionem, et describit eam tripliciter.
Primo ex causa, cum dicit ut gratia Dei; secundo ex utilitate, cum dicit pro omnibus; tertio ex modo, cum dicit
gustaret.
Causa enim fuit sola gratia Dei.
Unde continuatur sic: videmus Iesum qui minoratus est, ex hoc ut gratia Dei, etc.. Ex ipsa enim factum est, quod
filium suum unigenitum dedit. Io. III, 16: sic enim dilexit Deus mundum, ut filium suum unigenitum daret. Rom.
V, 8: commendat autem Deus charitatem suam in nobis, quia cum adhuc peccatores, etc..
Vel secundum quod dicit Glossa Augustini, ut gratia, id est, ipse Christus, qui est gratia Dei. Et sic gratia est
nominativi casus. Dicitur autem Christus gratia, quia auctor est gratiae. Io. I, 17: gratia et veritas per Iesum
Christum facta est. Vel quia est gratis datus.
Is. IX, 6: filius datus est nobis. Ut sit sensus, quod ipse minoratus est, ut ipse qui gratia Dei, etc.. Utraque positio
est secundum Glossam.
Pro omnibus, ecce utilitas.
Pro omnibus autem dupliciter potest intelligi.
Vel ut sit distributio accommoda, scilicet pro omnibus praedestinatis, pro istis etiam tantum habet efficaciam.
Vel absolute pro omnibus quantum ad sufficientiam. Sufficiens enim quantum ad se omnibus est. I Tim. IV, 10:
qui est salvator omnium, maxime autem fidelium. Chrysostomus: pro omnibus hominibus generaliter mortuus
est, quia omnibus pretium sufficit. Et si omnes non credunt, ipse tamen quod suum est implevit.
Gustaret, ecce modus. Gustat enim qui non multum comedit, nec bibit. Quia ergo Christus non perseveravit in
morte, sed statim surrexit, ideo gustavit. Ps. Cix, 7: de torrente in via bibit, etc.. Viator festinat.
Item gustus est discretivus saporis, unde qui gustat magis discernit quam qui bibit. Ut ergo designet quod
mortem et dolorem sensit, et sic mors non fuit phantastica, ut dicit Manichaeus et Apollinaris, ideo dicit gustavit.
Thren. I, 12: o vos omnes qui transitis per viam, etc..
Modus vero ponitur cum dicitur gustaret.
24

