Dicit ergo primo: ita dixi quod ipse et pueri sunt ex uno omnes et quod vocavit eos fratres, ergo conveniens fuit
quod esset eis similis, non tantum quia impartitur eis participationem naturae divinae, quod est ex dono gratiae,
sed etiam quia ipse naturam eorum assumpsit. Unde dicit quia ergo pueri communicaverunt carni et sanguini, et
ipse similiter participavit eisdem.
Ubi notandum est, quod nomine carnis et sanguinis, aliquando ipsa natura carnis et sanguinis intelligitur, Gen. II,
23: hoc nunc os ex ossibus meis, et caro de carne mea, ut sic per carnem intelligas corpus, secundum illud iob X,
11: pelle et carnibus vestisti me; per sanguinem vero intelligas animam, non quod anima sit ipse sanguis, sed
quia non conservatur in corpore sine sanguine.
Aliquando vero per carnem et sanguinem intelliguntur vitia carnis et sanguinis.
Matth. XVI, 17: caro et sanguis non revelavit tibi.
Aliquando vero ipsa corruptibilitas carnis et sanguinis. I Cor. XV, 50: caro et sanguis regnum Dei non
possidebunt, neque corruptio incorruptionem. Sed hic non intelligitur de vitiis: Christus enim assumpsit naturam
sine peccato, sed cum passibilitate, quia assumpsit carnem similem peccatrici. Rom. VIII, 3: in similitudinem
carnis peccati. Ipse ergo communicavit vel pueris, vel etiam carni et sanguini, et totum similiter, quia scilicet non
carni phantastice, ut dixit Manichaeus, nec accidentaliter, ut dixit Nestorius, sed verae carni et sanguini, sicut et
pueri, et in unitate personae.
Quod autem hic dicitur quod Christus communicavit carni et sanguini, non est intelligendum secundum quod
dicunt vitia carnis et sanguinis, quia non assumpsit culpam, nec commisit; sed secundum quod dicunt ipsam
substantiam carnis animatae, quia carnem et animam assumpsit. Item est intelligendum de passibilitate carnis,
quia assumpsit naturam nostram passibilem. Ut sit sensus quia pueri, idest fideles, habuerunt naturam
passibilem, et ipse, scilicet Christus, participavit eisdem, vel pueri, scilicet in natura carnis et sanguinis, vel
eisdem, id est, carni et sanguini, non quidem phantastice, ut delirat Manichaeus, nec accidentaliter, ut fingit
Nestorius, sed similiter, scilicet nobis, id est, eo modo quo nos participamus, id est, secundum rei veritatem,
scilicet personaliter et substantialiter. Nos enim participamus eis in persona, et Christus etiam similiter assumpsit
ea in unitatem personae. Io. I, 14: verbum caro factum est. Potest etiam per carnem et sanguinem intelligi caro et
sanguis Christi, secundum illud Io. VI, 55: qui manducat meam carnem et bibit meum sanguinem: quibus pueri,
scilicet apostoli, communicaverunt in coena, et Christus similiter participavit eisdem, scilicet carni et sanguini,
quia ipse similiter sumpsit, ut chrysostomus expresse dicit super Matth. XXVI: ipse (inquit) Christus bibit
sanguinem suum. Unde Lc. XXII, 15: desiderio desideravi, etc..
Consequenter ostendit utilitatem quam per mortem attulit, cum dicit ut per mortem destrueret, etc..
Et circa hoc facit duo.
Primo enim ostendit utilitatem istam ex parte diaboli, qui tenebat; secundo ex parte nostra, qui tenebamur, ibi ut
liberaret eos.
Dicit ergo: ideo participavit carni et sanguini, id est, assumpsit naturam in qua posset pati et mori, quod non
poterat in divina, ut per mortem destrueret eum qui habebat mortis imperium, id est diabolum.
Sed quomodo habet diabolus mortis dominium? hoc enim est solius Dei. I Reg. II, 6: Dominus vivificat, et
mortificat, et deut. XXXII, 39: ego occidam, et ego vivere faciam.
Respondeo. Dicendum est quod aliter habet dominium mortis iudex, quia scilicet quasi mortem infligens, cum
per mortem punit; aliter latro, quasi scilicet mortem sibi ex demerito acquirens. Primo modo Deus habet mortis
imperium. Gen. II, 17: quacumque die comederis ex eo, morte morieris. Secundo modo diabolus, qui suadendo
homini peccatum, morti ipsum addixit. Sap. II, 24: invidia diaboli mors intravit in orbem terrarum.
Dicit autem destrueret, non quantum ad substantiam quam habet incorruptibilem, non quantum ad malitiam, ut
aliquando diabolus bonus fiat (ut dicit Origenes), sed quantum ad potestatis dominium. Io. XII, 31: nunc
iudicium est mundi, nunc princeps mundi huius eiicietur foras. Col. II, 15: expolians principatus et potestates
traduxit confidenter, palam triumphans illos in semetipso.
Et hoc factum est per mortem Christi triplici ratione. Una est ex parte Christi. Iustitiae enim est vera ratio, ut
victor victum sibi subiiciat. II Pet. II, 19: a quo enim quis superatus est, huius et servus est. Christus enim vicit
diabolum. Apoc. V, 5: vicit leo de tribu Iuda. Et ideo iustum est diabolum sibi esse subiectum. Lc. XI, 21: cum
fortis armatus custodit atrium suum, etc..
Alia ratio est ex parte diaboli. Iustitia enim exigit, quod qui male utitur potestate sibi concessa, amittat eam.
Diabolo autem data est permissive in peccatores quos seduxit, sed non in bonos. Quia ergo hanc extendere
praesumpsit etiam in ipso Christo, qui peccatum non fecit Io. XIV, 30: venit princeps mundi huius, et in me non
habet quicquam ideo meruit illam perdere.
Tertia ratio est ex parte nostri, quia iustum est, quod victus sit servus victoris, ut dictum est. Homo autem per
peccatum servus erat diaboli Io. VIII, 34 s.: qui facit peccatum servus est peccati et ita subiectus diabolo, et
obnoxius peccato. Christus autem solvit pretium pro peccato nostro. Ps.: quae non rapui, tunc exsolvebam.
Sublata ergo causa servitutis, scilicet peccato, per Christum est homo liberatus.
Sciendum est autem, quod nulla alia satisfactio fuit conveniens.
Homo enim erat debitor, unus autem bene potest satisfacere pro alio ex charitate. Nullus autem pro tota humana
natura, quia non habet potestatem super illam. Nec etiam ipsum humanum genus sufficienter poterat satisfacere,
27

