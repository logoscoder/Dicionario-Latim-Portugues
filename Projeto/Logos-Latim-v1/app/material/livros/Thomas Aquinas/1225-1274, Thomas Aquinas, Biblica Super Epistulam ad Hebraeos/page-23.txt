Christus autem duplici gloria coronatus est, scilicet claritate corporis. Ad Phil. III, 21: qui reformabit corpus
humilitatis nostrae, configuratum corpori claritatis suae. Ista claritas sibi promittitur Io. XII, 28: et clarificavi
animam, scilicet implendo splendoribus gratiae, et iterum clarificabo, scilicet corpus immortalitatis gloria.
Alia claritas est in confessione omnium populorum. Phil. II, 11: et omnis lingua confiteatur.
Ps. XX, 5: gloriam et magnum decorem impones super eum.
Consequenter ostendit eius honorem, cum dicit et honore, etc..
Differt autem honor a gloria, sicut effectus a causa. Est enim honor reverentia exhibita in testimonium
excellentiae, unde est testificatio bonitatis eius. Honor ille est, ut omnis creatura revereatur ipsum sicut et
patrem.
Io. V, 23: ut omnes honorificent filium sicut et patrem.
Et dicit coronasti, scilicet in signum victoriae, quia corona datur vincenti. I Cor. IX, 25: illi quidem ut
corruptibilem coronam accipiant, etc.. II Tim. II, 5: non coronabitur nisi qui legitime certaverit. Christus autem
per certamen passionis meruit hanc gloriam et honorem. Phil. II, 8: factus est obediens usque ad mortem, et
sequitur: propter quod et Deus exaltavit illum, etc..
Ista autem prout conveniunt Christo inquantum Deus est, non sunt praemium, sed magis illi naturalia; sed
inquantum homo est, sunt praemium victoriae passionis eius.
Sed potestatem eius ostendit, primo quantum ad auctoritatem eius; secundo quantum ad effectum, ibi omnia
subiecisti, etc..
Quantum ad primum dicit constituisti, quod potest tripliciter intelligi. Uno modo quod constitutus est super
omnia loca, et hoc in ascensione. Eph. IV, 10: ascendit super omnes caelos, ut adimpleret omnia.
Secundo dignitate. Eph. I, 20 s.: constituens eum ad dexteram suam super omnem principatum et potestatem,
etc.. Tertio potestate, quia super omnem creaturam. Matth. Ult.: data est mihi omnis potestas in caelo, etc..
Sed Christus inquantum Deus non est constitutus, sed natus; sed constitutus est inquantum homo. Supra I, 2:
quem constituit haeredem universorum, etc..
Effectus potestatis est, quia omnia subiecisti sub pedibus eius. Utitur autem propheta praeterito pro futuro
propter maiorem certitudinem. Iam enim factum est in aeterna Dei praedestinatione.
Et dicit sub pedibus eius, id est, humanitate, vel cum omnimoda subiectione. Ps. Cix, 2: donec ponam inimicos
tuos, etc..
Vel sub pedibus eius, id est, sub humanitate eius; sicut enim per caput Christi intelligitur Deus, I Cor. XI, 3, ita
etiam per pedes Christi intelligitur humanitas eius. Ps.: adorabimus in loco, ubi steterunt pedes eius.
Si vero exponatur hoc sic, homo dicitur coronatus gloria quantum ad cognitionem intellectualem, qua praeeminet
caeteris animalibus. I Cor. XI, 7: vir quidem gloria et imago Dei est, etc.. Iob XXXV, 11: qui docet nos super
iumenta terrae. Item honore, inquantum ipse solus super omnia animalia est Dominus suorum actuum, et non
subiicitur necessitati rerum mutabilium quantum ad animam, cum sit liberi arbitrii. Item potestate, quia
constituisti eum super omnia opera, uno modo, ut per ly omnia intelligantur omnes creaturae quae sunt infra
hominem.
Gen. I, 26: praesit piscibus maris et volatilibus caeli, etc.. Alio modo ut ly omnia supponat pro tota universitate
creaturae, quia etiam caelestia corpora et Angeli deserviunt homini. Ps. Xc, 11: Angelis suis Deus mandavit de
te, ut custodiant te, etc..
Consequenter cum dicit in eo enim, etc., exponit sensum testimonii. Ubi apostolus duo facit.
Primo enim exponit quantum ad eius sublimitatem; secundo quantum ad minorationem, ibi eum autem qui
modico.
Circa primum duo facit, quia primo ostendit qualiter dictum prophetae sit intelligendum; secundo ostendit illud
nondum esse impletum, ibi nunc autem.
Cum ergo dicit in eo enim quod ei subiecit, ostendit qualiter sit intelligendum; quia enim Scriptura dicit omnia
subiecta esse Christo, nihil dimisit non subiectum ei. Unde ly omnia non est distributio accommoda ad aliqua
genera, sed absolute ad omnia, quia omnia generaliter ei et universaliter subiecta sunt. Verum est praeter eum qui
subiecit sibi omnia, ut dicitur I Cor. XV, 28; sicut dicitur caelum tegit omnia. Verum alia a se.
Sed tunc arguit sic Arrius: pater omnia subiecit filio, ergo filius minor est ipso patre.
Respondeo. Dicendum est, quod verum est quod pater omnia subiecit filio secundum naturam humanam, in qua
minor est patre, Io. XIV, 28: pater maior me est; sed secundum naturam divinam ipse Christus subiecit sibi
omnia.
Consequenter cum dicit nunc autem necdum videmus omnia subiecta ei, ostendit hoc nondum esse impletum,
quia infideles peccatores et Daemones nondum sunt ei subiecti. Rom. X, 16: sed non omnes obediunt evangelio.
Ex. X, 3: usquequo non vis mihi subiici, etc.. Et sic peccatores non sunt subiecti Christo, per rebellionem
voluntatis, sed per potentiam omnes subiiciuntur ei modo quantum ad auctoritatem, sed in futuro omnes quantum
ad executionem.
Unde haec est expositio eius quod supra dixit orbem terrae futurum.
|#3 Lectio 3
23

