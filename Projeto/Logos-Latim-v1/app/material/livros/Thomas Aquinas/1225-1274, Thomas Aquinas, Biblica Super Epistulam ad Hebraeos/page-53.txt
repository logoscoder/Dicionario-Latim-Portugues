Is. LV, 10: quomodo descendit imber et nix de caelo, et illuc ultra non revertitur, sed inebriat terram, et infundit
eam, et germinare eam facit, etc.. Sed beneficium, quod percipit, et doctrina fidei, est quasi imber superveniens,
quam pluit in cordibus auditorum, mediantibus praedicatoribus et doctoribus. Is. V, 6: mandabo nubibus, ne
pluant super eam imbrem. Iob XXXVI, 27 s.: effudit imbres ad instar gurgitum, qui de nubibus fluunt, etc..
Hunc imbrem bibit quando quod audit, intelligit, et ad illud afficitur. Is. LV, 1: omnes sitientes venite ad aquas,
etc..
Ista doctrina est super se, id est desuper veniens, et hoc quantum ad principium huius doctrinae. Vel super se,
quia quaedam doctrina est de terra, qua scilicet homo inhaeret terrenis; alia est de caelis, quae scilicet docet
caelestia. Iac. III, 15: non est ista sapientia desursum descendens, sed terrena, animalis, diabolica, et post
sequitur ibidem: quae autem desursum est sapientia primum quidem pudica est, etc.. Vel super se, id est, super
facultatem humanae rationis.
Nam aliae scientiae sunt secundum humanam rationem inventae, haec autem divinitus inspirata.
Eccli. III, 25: plurima supra sensum hominum monstrata tibi sunt.
Dicit autem non semper, nec raro, sed saepe, quia, ut dicit Augustinus, et habetur in Glossa, si semper, vilescit; si
raro, non sufficit et negligitur. Iob XVI, 2: audivi frequenter talia.
Fructus est, quia generat herbam opportunam cultoribus. Ista sunt bona opera, quae facit homo per doctrinam
susceptam.
Gen. I, 11: germinet terra herbam virentem, etc..
Ista terra colitur primo a Deo. Io. XV, 1: pater meus agricola est, etc.. Colitur etiam a praelato. I Cor. III, 6: ego
plantavi, Apollo rigavit, etc.. Colitur etiam ab homine ipso. Prov. XXIV, 27: diligenter exerce agrum tuum.
Est autem opportuna Deo ad gloriam.
I Cor. X, 31: omnia in gloriam Dei facite. Aliis ad meritum, et ad gloriam. I Thess. II, 20: vos enim estis gloria
nostra et gaudium. Ipsi vero operanti ad vitam aeternam. Rom. VI, 22: habetis fructum vestrum in
sanctificationem: finem vero vitam aeternam.
Deinde cum dicit accipit benedictionem a Deo, ostendit praemium, scilicet benedictionem divinam. Ista autem
benedictio nihil aliud est, quam factio bonitatis in nobis: quae quidem in praesenti vita fit imperfecta, sed in
futuro erit perfecta. I pet. III, 9: in hoc vocati estis, ut benedictionem haereditate possideatis.
Deinde cum dicit proferens, etc., agit de mala terra; ubi tria facit: primo supponit beneficium, quod dictum est;
secundo ponit malum fructum, dicens proferens autem; tertio ostendit poenam, ibi reproba est.
Fructus ergo sunt spinae, id est, minora peccata, et tribuli, id est, maiora, quae pungunt conscientiam propriam,
quandoque etiam alienam, illa scilicet quae sunt contra proximos.
Gen. III, 18: spinas et tribulos germinabit tibi.
In poena vero ponit tria, scilicet divinam reprobationem, iudiciariam condemnationem, ibi maledicto proxima, et
finalem punitionem, ibi cuius consummatio, etc.. Quantum ad primum dicit reproba est. Sicut enim
praedestinatio est principium remunerationis, ita reprobatio signum est condemnationis. Quod ergo aliquis
frequenter rigetur praeceptis salutaribus, signum est reprobationis, si persistat in peccatis. Ier. VI, 30: argentum
reprobum vocate eos, quia Dominus proiecit eos.
Condemnatio est, quia proxima maledicto.
Matth. XXV, 41: ite, maledicti, in ignem aeternum.
Punitio est cuius consummatio in combustionem. Is. IX, 5: vestimentum mixtum sanguine erit in combustionem,
et cibus ignis.
|#3 Lectio 3
Quia apostolus multa, quae dura videbantur, de statu istorum dixerat, modo, ne ex illis desperarent, ostendit qua
intentione hoc dixerit, scilicet ut ipsos a periculis retraheret.
Unde circa hoc duo facit.
Primo enim ostendit fiduciam, quam de ipsis habebat; secundo subdit rationem confidentiae, ibi non enim
iniustus est Deus.
Dicit ergo: ita dixi, quod terra quae profert spinas et tribulos, etc.. Et ne credatis, quod ego tales vos reputem,
confidimus de vobis, dilectissimi, et hoc propter fidem et charitatem, meliora et viciniora saluti.
Ubi commendat statum ipsorum ex duobus, scilicet ex eo quod iam erant: quia ex eo quod dicit meliora, supponit
quod erant in bono statu, et ex eo quod expectabant in futurum, unde dicit viciniora saluti. Rom. XIII, 11: nunc
autem propior est nostra salus quam cum credidimus. Quanto enim quis proficit in bonis, tanto magis
appropinquat saluti. Sequitur tametsi ita loquimur, id est, quia etsi sic loquimur, hoc est ut reddamus vos cautos,
et hoc procedit ex charitate. Ps. Cxl, 6: corripiet me iustus in misericordia, et increpabit me, etc..
Deinde cum dicit non est enim iniustus Deus, ut obliviscatur, etc., ostendit rationem confidentiae, quae duplex
est.
Una ex bonis ipsorum praeteritis; alia ex promissione Dei, ibi Abrahae namque, etc..
Quia vero apostolus duo dixerat: unum scilicet quod de ipsis confidebat; aliud quod aspere ipsis loquebatur, ideo
duo facit: primo enim assignat rationem primi; secundo rationem secundi, ibi cupimus, etc..
53

