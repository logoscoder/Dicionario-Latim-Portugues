aeternam sanctificandi. Infra XIII, 12: Iesus ut sanctificaret per suum sanguinem populum, etc.. Per Christum
enim perficimur et coniungimur Deo. Rom. V, 2: per quem accessum habemus ad Deum.
Deinde cum dicit contestatur autem, confirmat quod dixerat per auctoritatem, quae sumpta est ex Ier. XXXI, 33,
quae, quia supra cap. Octavo exposita est, ad praesens intermittitur.
Et tamen potest dividi in duas partes. Primo ponit auctoritatem; secundo ex ea arguit, ibi ubi autem horum
remissio.
Et facit talem rationem: in novo testamento remittuntur peccata per oblationem Christi, quia in remissionem
peccatorum effusus est sanguis Christi; ergo in novo testamento, in quo peccata et iniquitates remittuntur, ut
dictum est in auctoritate, non est oblatio pro peccato, supple, amplius iteranda.
Matth. IX, 12: non est opus valentibus medicus, sed male habentibus. Ubi ergo est horum remissio, etc.. Fieret
enim iniuria hostiae Christi.
|#2 Lectio 2
Postquam ostendit apostolus multiplicem eminentiam sacerdotii Christi respectu sacerdotii legalis, hic iuxta
consuetudinem suam concludit, monendo quod isti sacerdotio fideliter inhaerendum est.
Hoc enim semper supra fecit, quod post commendationem ponit admonitionem, quia ad hoc susceperat
commendare gratiam Christi, ut alliciat eos ad obediendum Christo, et recedendum a caeremonialibus legis.
Circa hoc ergo duo facit, quia primo ponit monitionem; secundo assignat rationem, ibi voluntarie enim.
Sciendum est autem circa primum quod duo dixerat de sacerdotio Christi, scilicet virtutem ritus eius, quia per
proprium sanguinem; item dignitatem ipsius, quia pontifex in aeternum. Et ideo in monitione sua resumit ista
duo. Unde monendo, quod fideliter obediendum est Deo Christo, primo ponit illa duo; secundo ponit suam
monitionem, ibi accedamus cum bono corde.
Item prima in duas, quia primo resumit ritum sacerdotii eius; secundo dignitatem, ibi et sacerdotem magnum.
Dicit ergo itaque, fratres, scilicet per mutuam charitatem, habentes fiduciam in introitu, etc.. Eph. III, 12: in quo
habemus fiduciam et accessum in confidentia, etc..
Ex. XV, 17: introduces eos, et plantabis in monte haereditatis tuae firmissimo habitaculo, etc.. Ps. Cxxi, 1:
laetatus sum in his quae dicta sunt mihi, in domum Domini ibimus.
Et hoc in sanguine Christi, quia hic est sanguis novi testamenti, id est, novae promissionis, scilicet caelestium.
Sed quomodo habeamus fiduciam introeundi ostendit, quia Christus per suum sanguinem initiavit, id est
inchoavit, novam viam nobis. Mich. II, 13: ascendit pandens iter ante eos. Io. XIV, 3: si abiero et praeparavero
vobis locum, etc.. Is. XXXV, 8: sancta via vocabitur, et pollutus non transibit per illam. Haec est ergo via eundi
in caelum.
Et est nova quia ante Christum nullus invenit eam, quia nemo ascendit in caelum nisi qui descendit de caelo, Io.
III, 13. Et ideo qui vult ascendere, debet ipsi tamquam membrum capiti suo adhaerere. Apoc. II, 7: vincenti dabo
edere de ligno vitae, quod est in Paradiso Dei mei. Et III, 12: et Scribam super eum nomen novum, et nomen
civitatis novae ierusalem, quia scilicet de novo introducuntur. Viventem, id est, semper perseverantem, in quo
apparuit virtus deitatis, quia semper vivit.
Sed quae sit ista via ostendit subdens per velamen, id est, carnem suam. Sicut enim sacerdos per velum intrabat
in sancta sanctorum, ita si volumus intrare sancta gloriae, oportet intrare per carnem Christi, qui fuit velamen
deitatis. Is. XLV, 15: vere tu es Deus absconditus. Non enim sufficit fides de deitate, si non adsit fides de
incarnatione.
Io. XIV, 1: creditis in Deum, et in me credite.
Vel per velamen, id est, per carnem suam datam nobis sub velamento speciei panis in sacramento. Non enim
proponitur nobis sub specie propria propter horrorem, et propter meritum fidei.
Consequenter commendat dignitatem sacerdotis, cum dicit et sacerdotem magnum, qui scilicet nobis initiavit
viam, quasi dicat: habentes fiduciam intrandi per sacerdotem, scilicet Iesum. Ps. Cix, 5: tu es sacerdos in
aeternum.
Qui dicitur magnus, quia sacerdotium eius non est tantum super unum populum, sicut Aaron, sed super domum
Dei totam scilicet ecclesiam militantem et triumphantem. I tim. III, 15: ut scias quomodo oporteat te conversari
in domo Dei, quae est ecclesia. Et dicit super, quia Moyses fuit fidelis in omni domo, tamquam famulus, Num.
XII, 7; sed Christus super totam domum, sicut filius, qui est Dominus omnium. Matth. Ult.: data est mihi omnis
potestas in caelo et in terra. De hoc etiam supra III.
Deinde cum dicit accedamus, ponit monitionem suam, ut scilicet ex quo talis et tantus est, fideliter est ei
adhaerendum.
Quod fit tribus modis, scilicet per fidem, spem, et charitatem. I Cor. XIII, 13: nunc autem manent fides, spes,
charitas.
Primo ergo monet ad ea, quae sunt fidei; secundo ad ea, quae sunt spei, ibi teneamus spei; tertio ad ea, quae sunt
charitatis, ibi et consideremus.
Sed quantum ad primum duo sunt necessaria, scilicet ipsa fides, quia sine fide impossibile est placere Deo, et
fidei sacramentum.
85

