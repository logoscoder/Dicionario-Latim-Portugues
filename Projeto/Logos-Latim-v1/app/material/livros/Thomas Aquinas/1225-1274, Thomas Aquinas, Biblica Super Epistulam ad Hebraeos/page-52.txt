Bona autem futura habuerunt in spe. Rom. VIII, 24: spe salvi facti sumus. Et ideo dicit virtutesque saeculi
venturi. Horum autem quaedam habent non solum in spe, sed etiam in quadam inchoatione, et illae sunt dotes
animae, scilicet visio, tentio et fruitio, et illa habentur in quadam inchoatione, inquantum fides, spes et charitas,
quae istis respondent, habentur in praesenti. Alia autem sunt bona, quae solum habentur in spe, ut dotes corporis,
scilicet subtilitas, agilitas, impassibilitas, claritas.
Consequenter cum dicit et prolapsi sunt, ostendit difficultatem ad resurgendum, causatam ex casu.
Ubi notandum est, quod non dicit lapsi simpliciter, sed prolapsi, id est, totaliter lapsi: quia si lapsi tantum essent,
non ita difficile foret resurgere. Prov. XXIV, 16: septies in die cadit iustus, et resurgit.
Quod si diceret apostolus illos qui prolapsi sunt impossibile esse resurgere, tunc posset dici, quod in hoc notat
maximam difficultatem resurgendi, scilicet et propter peccatum, et propter superbiam, sicut patet in Daemonibus.
Sed quia dicit illos, qui semel prolapsi sunt non posse rursus renovari ad poenitentiam, nec est aliquod peccatum
in hoc mundo, a quo non possit homo poenitere, ideo aliter est intelligendum.
Unde sciendum est, quod ex hoc loco sumpsit Novatus quidam, qui fuit presbyter ecclesiae Romanae,
occasionem errandi. Voluit enim, quod nullus post baptismum posset ad poenitentiam resurgere. Sed ista positio
falsa est, sicut dicit Athanasius in epistola ad serapionem, quia ipse Paulus recepit incaestuosum Corinthium,
sicut patet II Cor. II, 5 ss., et similiter Gal. IV, 19, quia dicit: filioli mei, quos iterum parturio, etc.. Est ergo
intelligendum, sicut dicit Augustinus, quod non dicit quod impossibile est poenitere, sed quod impossibile est
rursus renovari, id est baptizari.
Tit. III, 5: per lavacrum regenerationis et renovationis, etc.. Numquam enim posset homo sic poenitere, quod
posset iterum baptizari.
Et hoc dicit apostolus, quia secundum legem Iudaei multoties baptizantur, sicut patet Mc. VII, 3 s.. Et ideo ad
istum errorem removendum, dicit hoc apostolus.
Deinde cum dicit rursus crucifigentes, etc., assignat rationem quare baptismus non iteratur, quia scilicet
baptismus est quaedam configuratio mortis Christi, sicut patet Rom. VI, 3: quicumque in Christo baptizati
sumus. Haec autem non iteratur, quia Christus resurgens ex mortuis iam non moritur, Rom. VI, 9. Qui ergo
iterato baptizantur, rursum Christum crucifigunt.
Vel aliter, quod denotetur repugnantia gratiae Christi, ut scilicet velint frequenter peccare et post iterum
baptizari, ut scilicet non referatur ad iterationem baptismi, sed ad lapsum eorum, qui peccant. Qui scilicet
quantum in ipsis est, rursus crucifigunt Christum, quia Christus pro peccatis nostris mortuus est semel, I Pet. III,
18. Cum ergo peccas baptizatus, quantum in te est, das occasionem, ut iterum Christus crucifigatur, et sic
contumelia fit Christo, in cuius sanguine te lotum maculas.
Apoc. I, 5: dilexit nos, et lavit nos a peccatis nostris in sanguine suo.
|#2 Lectio 2
Supra ostendit apostolus difficultatem ad suum propositum exequendum, provenientem ex eorum culpa, hic
adducit ad hoc quamdam similitudinem. Et primo quantum ad bonam terram; secundo quantum ad malam, ibi
proferens autem.
Sciendum est autem, quod secundum unam expositionem, supra voluit apostolus illos, qui semel baptizati sunt,
non posse iterum baptizari, vel renovari ad poenitentiam.
Alia autem est expositio, quae ibi dimissa fuit, quod impossibile est eos, qui in hac vita semel illuminati sunt,
rursum in alia vita renovari ad poenitentiam. Eccle. IX, 10: quicquid potest manus tua facere, instanter operare:
quia nec opus, nec ratio, nec sapientia, nec scientia est apud inferos, etc.. Io. IX, 4: venit nox, quando nemo
potest operari.
Rursus ergo exponatur, id est post hanc vitam. Et huius ratio est. Duo enim causant poenitentiam. Unum est quod
dat efficaciam, scilicet meritum passionis Christi. I Io. II, 2: ipse est propitiatio pro peccatis nostris. Aliud autem
est exemplum poenitendi, quod habemus in Christo per considerationem, scilicet considerando austeritatem,
paupertatem et tandem passionem. I Pet. II, 21: Christus passus est pro nobis, vobis relinquens exemplum, etc..
Sic ergo intelligitur quod dicit rursus crucifigentes, id est crucis Christi fructum percipientes, et hoc quantum ad
id quod dat efficaciam poenitentiae, et ostentui habentes, quantum ad exemplum poenitendi. Et sic accipitur
ostentum in bonum.
Ista vero similitudo, quae ponitur hic, de terra potest referri, vel ad id quod supra dictum est feramur ad
perfectionem: et tunc erit sensus, quod si feramur, habebimus benedictionem sicut terra bona.
Vel potest continuari ad dictum immediate, secundum expositionem utramque sive de baptismo sive de alia vita.
Illa tamen de baptismo magis est litteralis; et sic est sensus: sicut terra culta, si iterato profert spinas, non colitur,
sed comburitur: sic homo peccans post baptismum, ulterius non abluitur.
Et tangitur circa bonam terram primo beneficium impensum; secundo fructum quem profert, ibi et generans
herbam; tertio praemium, ibi accipit benedictionem.
Terra ista est cor humanum. Lc. VIII, 15: quod autem cecidit in terram bonam, hi sunt qui in corde bono et
optimo, etc.. Quod dicitur terra, quia sicut terra indiget pluvia, ita homo indiget gratia Dei. Ps. Lxiv, 9: visitasti
terram, et inebriasti eam.
52

