Ps. III, 6: ego dormivi, et soporatus sum.
Quae tamen non sunt contraria, quia surrexit virtute Dei, quae est una, patris et filii, et spiritus sancti. Eduxit
ergo de mortuis, id est, de sepulchro, quod est locus mortuorum. Rom. VI, 4: quomodo surrexit Christus a
mortuis per gloriam patris, ita et nos in novitate vitae ambulemus.
Dicitur autem Christus magnus pastor ovium, id est fidelium et humilium. Io. X, 11: ego sum pastor bonus, etc..
Oves enim sunt qui Deo obediunt. Ibidem 16: et oves meae, vocem meam audiunt.
Dicit autem ipsum pastorem magnum, quia omnes alii sunt vicarii eius, quia ipse pascit oves proprias; alii vero
oves Christi. Io. Ult.: pasce oves meas. I Petr. V, 4: cum apparuerit princeps pastorum, percipietis
immarcescibilem gloriae coronam.
Eduxit autem ipsum in sanguine testamenti aeterni, id est in virtute sanguinis Christi, per quem confirmatur
testamentum novum, in quo aeterna promittuntur ad differentiam veteris.
Christus enim sanguinem suum dicit sanguinem novi testamenti, apostolus autem dicit aeterni. Et ideo in
consecratione sanguinis in forma ponitur utrumque.
Ipse vero Christus per passionem suam meruit sibi et nobis gloriam resurrectionis, ideo dicit quod eduxit
Dominum nostrum Iesum Christum de mortuis in sanguine testamenti aeterni. Phil. II, 8: humiliavit semetipsum,
etc.. Zach. IX, 11: tu vero in sanguine testamenti tui eduxisti vinctos de lacu, in quo non erat aqua.
Consequenter subiungit petitionem suam, cum dicit aptet vos in omni bono.
Voluntas enim humana, cum sit quaedam inclinatio rationis, est principium actuum humanorum, sicut gravitas
est principium motus gravium deorsum, unde se habet ad actus rationis, sicut inclinatio naturalis ad actus
naturales. Res autem naturalis dicitur apta ad illud ad quod habet inclinationem. Sic etiam homo quando habet
voluntatem benefaciendi, dicitur aptus esse ad illud. Deus etiam quando immittit homini bonam voluntatem,
aptat eum, id est facit ipsum aptum.
Et ideo dicit aptet vos in omni bono, ut faciatis eius voluntatem, id est, faciat vos velle omne bonum. Prov. XI,
23: desiderium iustorum omne bonum.
Haec est enim voluntas Dei, scilicet quod Deus vult nos velle. Aliter enim non est bona voluntas nostra.
Voluntas autem Dei est bonum nostrum. I Thess. IV, 3: haec est voluntas Dei, sanctificatio vestra. Rom. XII, 2:
ut probetis, quae sit voluntas Dei bona et beneplacens et perfecta.
Dupliciter autem aptatur homo ad benefaciendum. Uno modo exterius operando, ut sic unus homo aptat alium
persuadendo vel comminando. Alio modo aliquid interius exhibendo, et sic solus Deus aptat voluntatem, qui
solus ipsam potest immutare.
Prov. XXI, 1: cor regis in manu Domini, quocumque voluerit, inclinabit illud.
Unde dicitur faciens in vobis. Phil. II, 13: Deus est, qui operatur in nobis velle et perficere.
Quid autem faciet? quod placitum est coram se, id est faciet vos velle quod placet ei. Haec autem sunt fides et
mansuetudo et timor Domini. Eccli. I, 34 s.: beneplacitum est ei fides et mansuetudo. Ps. Cxlvi, 11:
beneplacitum est Deo super timentes eum.
Haec autem omnia habent per Christum.
Nihil enim a patre impetratur, nisi per filium.
Io. XVI, 23: si quid petieritis patrem in nomine meo, dabit vobis. Et ideo dicit per Iesum Christum. II Petr. I, 4:
per quem maxima et pretiosa nobis promissa donavit.
Rom. V, 2: per quem accessum habemus, etc..
Cui scilicet Christo, est gloria in saecula saeculorum, amen, id est, gloria sempiterna.
I Tim. I, 17: regi saeculorum immortali, invisibili, soli Deo honor et gloria in saecula saeculorum, amen. Haec
enim gloria sibi debetur inquantum est Deus.
Deinde cum dicit rogo autem vos, fratres, etc., subdit petitionem suam, in qua excusat se; deinde concludit
epistolam, ibi gratia Dei.
Circa primum tria facit quia primo ponit excusationem suam; secundo recommendationem nuntii per quem
scribit; tertio ponit quasdam salutationes.
Dicit ergo quantum ad primum rogo vos, fratres, ut sufferatis verbum solatii, id est patienter portetis verba
epistolae huius, in qua etsi in aliquo vos reprehendi, totum est ad consolationem vestram. Rom. XV, 4:
quaecumque scripta sunt, ad nostram doctrinam scripta sunt.
Et quare debent patienter portare, ostendit, dicens quia perpaucis, id est valde paucis, scripsi vobis, quod verum
est respectu mysteriorum, quae in ipsa continentur. In ista enim epistola fere omnia mysteria veteris testamenti
continentur. Sermones autem breves valde accepti sunt, quia si sunt boni, inde avidius audiuntur, si vero mali,
parum gravant.
Eccle. V, 1: pauci sunt sermones tui.
Consequenter recommendat illum, per quem scribit, dicens cognoscite fratrem nostrum timotheum dimissum,
scilicet a carcere, in quo cum apostolo erat, vel a me dimissum ad praedicandum et ad vos missum.
Cognoscite, id est gratiose recipite: tum quia, ut habetur Act. XVI, 3, fuerat circumcisus; tum etiam quia si
celerius venerit, cum ipso videbo vos. In quo ostendit dilectionem quam ad ipsos habebat. Hoc etiam dicit quia
etsi ad ipsos non venerit, quia Romae passus est, tamen incertus erat utrum vel ad tempus deberet dimitti.
127

