Quantum ad primum dicit accedamus, ad ipsum, cum vero, non ficto, corde. IV reg. XX, 3 et Is. XXXVIII, 3:
memento quomodo ambulaverim coram te in veritate, et in corde perfecto. Hoc autem fit quando opus concordat
cordi. Accedamus etiam in plenitudine fidei. Infra XI, 6: accedentem ad Deum oportet credere, etc.. Nec sufficit
qualiscumque fides, sed requiritur fides plena, quod fit duobus modis, scilicet et quantum ad materiam fidei, ut
credantur omnia quae proponuntur ad credendum, et quod sit fides formata, quod est per charitatem. Rom. XIII,
10: plenitudo enim legis est dilectio.
Quantum ad sacramentum fidei dicitur aspersi corda vestra, quod alludit ei, quod dicitur Num. XIX, ubi ponitur
ritus vitulae Rufae, de cuius aqua aspergebatur mundandus die tertio, sed die septimo alia aqua lavabatur corpus
eius, et vestimenta. Per aspersionem aquae vitulae Rufae figurabatur passio Christi, quia die tertia, scilicet in fide
trinitatis in baptismo mundamur a peccatis.
Et quantum ad hoc dicit aspersi corda, non corpora. Infra XII, 24: accessistis ad sanguinis aspersionem. Aspersi
ergo corda non a tactu mortui, sicut per aquam vitulae Rufae, sed a conscientia mala.
De ablutione autem, quae fiebat septima die, dicit et abluti corpus aqua munda. Non enim in baptismo operatur
tantum virtus passionis, sed etiam infunduntur in ipso dona spiritus sancti. Unde in septima die, id est in
plenitudine donorum spiritus sancti, totus homo abluitur intus et extra ab omni peccato tam actuali quam
originali, quod est quasi corporale, quia anima ipsum contrahit per unionem ad carnem foedam.
Dicitur autem spiritus sanctus aqua quia mundat. Act. XV, 9: fide purificans corda ipsorum. Ez. XXXVI, 25:
effundam super vos aquam mundam, et mundabimini ab omnibus inquinamentis vestris, et ab universis idolis
vestris mundabo vos. Zach. XIII, 1: erit fons patens domui David, et habitantibus ierusalem, in ablutionem
peccatoris et menstruatae.
Tit. III, 5: per lavacrum regenerationis et renovationis spiritus sancti. Et in huius signum super Christum
baptizatum descendit spiritus sanctus in corporali specie.
Deinde cum dicit teneamus spei nostrae, ponit illud quod pertinet ad spem.
Et circa hoc facit duo.
Primo enim hortatur ad spei certitudinem; secundo subdit rationem, ibi fidelis enim est qui.
Sciendum est autem, quod per fidem Christi datur nobis spes salutis aeternae, et introitus in caelum. I Pet. I, 3:
regeneravit nos in spem vivam. Unde dicit teneamus, et non dicit spem, sed spei nostrae confessionem, quia non
sufficit habere spem in corde, sed etiam oportet confiteri ore.
Rom. X, 10: corde creditur ad iustitiam, ore autem confessio fit ad salutem. Item oportet confiteri eam non solum
verbo, sed etiam factis, contra quosdam, de quibus Tit. I, 16: confitentur se nosse Deum, factis autem negant.
Fit autem ista confessio per opera, per quae tenditur ad res speratas. Apoc. III, 11: tene quod habes ne alius
accipiat coronam tuam. Indeclinabilem, id est, ut ab ista confessione non declinemus, neque per prospera, neque
per adversa. Ps. Cxxiv, 5: declinantes autem in obligationes, adducet Dominus cum operantibus iniquitatem. Is.
XXX, 21: haec est via, ambulate in ea, et non declinetis neque ad dexteram, neque ad sinistram.
Et ratio huius est, quia ille qui repromisit, est fidelis, et ideo mentiri non potest. Ps. Cxliv, 13: fidelis Dominus in
omnibus verbis suis. Deut. XXXII, 4: Deus fidelis, et absque ulla iniquitate.
Consequenter cum dicit et consideremus, etc., ponit illud quod pertinet ad charitatem, et circa hoc facit tria.
Primo enim facit, quod dictum est; secundo removet contrarium charitati, ibi non deserentes; tertio assignat
rationem ex congruitate temporis, ibi et tanto magis, etc..
Circa primum sciendum est, quod licet charitas principaliter inhaereat Deo, tamen manifestatur per charitatem
proximi.
I Io. IV, 20: qui enim non diligit fratrem suum quem videt, Deum quem non videt, quomodo potest diligere?
ergo ad charitatem pertinet, quod diligatur proximus. Ideo dicit consideremus invicem, ut scilicet ea, quae
proximi sollicite faciamus. Eccli. XVII, 12: et unicuique mandavit Deus de proximo suo.
Sed quia aliqui ea quae sunt proximi considerant zelo invidiae, aliqui vero zelo odii, contra quos dicitur Prov.
XXIV, 15: ne quaeras impietatem in domo iusti, ideo dicit in provocationem charitatis, id est, ut provocemus eos
ad charitatem. Rom. XI, 13 s.: quamdiu apostolus gentium sum, ministerium meum honorificabo, si quo modo
ad aemulandum provocem carnem meam, et salvos faciam aliquos ex illis. Ista autem provocatio procedit ex
dilectione, quae extenditur ad opus exterius. I Io. III, 18: non diligamus verbo neque lingua, sed opere et veritate.
Sicut enim dicit Gregorius, non est amor Dei otiosus, operatur enim magna si est, si autem operari renuit, amor
non est.
Probatio ergo dilectionis, exhibitio est operis.
Ideo subdit et bonorum operum. Col. I, 10: in omni opere bono fructificantes.
Deinde removet contrarium charitati, cum dicit non deserentes, etc.. Quia enim charitas est amor, proprium
autem amoris est unire, quia, ut dicit Dionysius, amor est vis unitiva Io. XVII, 22 s.: ut sint unum sicut et nos
unum sumus, et cognoscat mundus, quia dilexisti eos, sicut et me dilexisti ideo recedere ab invicem, est directe
oppositum charitati. Et ideo dicit non deserentes collectionem nostram, scilicet ecclesiae, quam aliqui deserunt
tripliciter. Scilicet propter persecutiones apostatantes a fide. Et isti significantur per illos, de quibus dicitur io.
VI, 67, quod abierunt retro, et iam cum illo non ambulabant. Matth. XIII, 21: facta tribulatione et persecutionibus
propter verbum continuo scandalizantur. Lc. VIII, 13: ad tempus credunt, et in tempore tentationis recedunt.
86

