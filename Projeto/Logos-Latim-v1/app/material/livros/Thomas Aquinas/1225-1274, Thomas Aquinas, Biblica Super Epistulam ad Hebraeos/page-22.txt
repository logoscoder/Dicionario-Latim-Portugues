Si enim aliquis diligit aliquem, et dimittit eum diu in miseriis, nec subvenit, videtur eius oblivisci. Deus autem
humanum genus dilexit, et quia ipsum fecit ad imaginem suam, et quia in medio Paradisi ipsum posuit. Sed post
peccatum, quia non statim ei subvenit, videtur eius fuisse oblitus.
Sed tunc videtur eius memor fuisse cum reparatorem misit.
Ps.: memento nostri, Domine, in beneplacito tuo, etc.. Et ideo dicit quid est homo, etc., quasi dicat: si
consideremus vilitatem hominis, mirum est, quod memor es eius, qui tam vilis et parvus est; vilis, inquam, et
parvus in natura, maxime quantum ad vilem substantiam. Gen. II, 8: formavit Deus hominem de limo terrae. Is.
Lxiv, 8: et nunc, Domine pater noster es tu, nos vero lutum, etc.. Vilis in culpa. Unde Augustinus super ioannem:
nihil fiunt homines cum peccant. Abd.: ecce parvulum dedi te in gentibus, contemptibilis tu es valde, etc..
Vilis et infirmus in poena. Iob XIV, 1: homo natus de muliere, brevi vivens tempore. Am. VII, 5: quis suscitabit
Iacob? scilicet prostratum, quia parvulus est.
Secundo ponit ipsam incarnationem, cum dicit filius hominis.
Ubi sciendum est, quod in Scriptura sacra Christus vocatur filius hominis, sicut patet Dan. VII, 13, et in
evangelio in multis locis; et huius ratio est, quia alii sunt filii hominum Ps.: filii hominum usquequo gravi corde?
sed Christus tantum filius est hominis, scilicet virginis beatae.
Et ipse a Deo visitatur. Aliquando visitatio in Scriptura refertur ad beneficium, sicut dicitur Gen. XXI, 1:
visitavit Dominus Saram, etc.. Quandoque autem ad poenam. Ps.: visitabo in virga iniquitates eorum. Hic autem
refertur ad beneficium.
Visitas, id est, excellentissimum beneficium ei confers, quia facis eum filium Dei, ex hoc scilicet quod
humanitas assumpta est a verbo in unitatem suppositi. Vel hoc dicit propter plenitudinem Christi. Io. I, 14:
plenum gratia et veritate, etc..
Vel referendum est utrumque ad Christum, ut sit sensus: memor es eius in incarnatione, in qua humanitas
assumpta est a Christo, sed visitas in resurrectione.
Vel referendum est utrumque ad humanum genus. Quilibet autem filius hominis est homo, non autem quilibet
homo est filius hominis, Adam enim non fuit filius hominis.
Dicitur ergo homo qui gerit imaginem hominis terreni, Adae scilicet. Et iste homo dicitur peccator. Sed filius
hominis dicitur, qui gerit imaginem hominis caelestis, scilicet Christi, qui dicitur filius hominis. I Cor. XV, 49:
sicut portavimus imaginem terreni, portemus et imaginem caelestis. Homo ergo simpliciter dicitur peccator. Et
quia iste longe est a Deo, quia longe a peccatoribus salus, dicitur Deus eius esse memor, sicut homo memoratur
eius, quod longe est ab ipso. Sed cum de peccatore fit iustus, sic filius hominis visitatur per gratiam. Iob X, 12:
visitatio tua custodivit spiritum meum.
Consequenter ponit mysterium passionis, cum dicit minuisti eum Paulo minus ab Angelis.
Ubi sciendum est, quod ordine naturae, corruptibilia ac passibilia minora sunt incorruptibilibus et impassibilibus.
Angeli autem secundum naturam sunt impassibiles et immortales.
Unde quando Christus dignatus est passionem et mortem sustinere, minoratus est ab ipsis, non quod
plenitudinem suam amiserit, vel in aliquo diminutus fuerit, sed parvitatem nostram sibi assumpsit. Et hoc
significatum fuit Lc. XXII, 43, ubi dicitur, quod apparuit illi Angelus Domini confortans eum, non quod
indigeret ipso, sed ut ostenderet se minoratum ab ipsis per passionem.
Dicit autem Paulo minus propter duo. Primo quia omnis creatura corporea est modicum quid, per comparationem
ad rationalem, quia corporea comprehenditur certis limitibus quantitatis, non autem rationalis, sed semper plus
potest in magis intelligibile: Christus autem est minoratus ab Angelis, non quantum ad divinitatem, nec quantum
ad animam, sed solo corpore. Et sic dixit, Paulo minus, propter quantitatem. Secundo dicitur Paulo minus
quantum ad durationem, quia modicum duravit. Is. LIV, 7: in modico dereliqui te, etc..
Nec mirum est quod in passibilitate corporis est minoratus ab Angelis, cum etiam in hoc sit minoratus ab
homine, secundum illud Ps. XXI, 6: ego autem sum vermis et non homo, et hoc propter turpitudinem mortis, de
qua Sap. II, 20: morte turpissima condemnemus eum.
Si autem quod dictum est: quid est homo, etc., utrumque referatur ad hominem, sic homo dicitur minoratus ab
Angelis tripliciter: primo quantum ad cognitionem, sed Paulo minus, quia non quantum ad cognitionis genus,
quia et homo et Angelus communicant in uno genere cognitionis, sed quantum ad modum, quia excellentiori
modo cognoscunt Angeli quam homines. Secundo vero quo ad corpus, quia licet Angelus et anima sint unius
naturae, scilicet intellectualis, anima tamen unitur corpori, sed etiam in hoc modicum, quia non tollitur dignitas
animae per huiusmodi unionem, sed aliquo modo aggravatur et impeditur ab altiori contemplatione.
Sap. IX, 15: corpus quod corrumpitur, aggravat animam. Tertio quantum ad dona, et hoc Paulo minus, non
quantum ad dona gratuita, Matth. XXII, 30: erunt sicut Angeli Dei in caelis, sed quantum ad naturalia.
Deinde cum dicit gloria et honore, etc., ostendit mysterium exaltationis, ubi tria facit.
Primo ostendit eius gloriam; secundo honorem, ibi et honore, etc.; tertio potestatem, ibi constituisti eum, etc..
Apoc. V, 12 s.: dignus est agnus qui occisus est, accipere virtutem, et divinitatem, et sapientiam, et fortitudinem,
et honorem, et gloriam, et benedictionem in omnem creaturam, etc..
Dicit ergo primo coronasti eum gloria, id est, claritate. Gloria enim claritatem importat.

22

