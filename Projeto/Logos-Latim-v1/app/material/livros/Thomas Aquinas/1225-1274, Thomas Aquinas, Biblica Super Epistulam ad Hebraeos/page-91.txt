Matth. V, 12: gaudete in illa die et exultate, quoniam merces vestra copiosa est in caelis. Gen. XV, 1: ego
protector tuus sum, et merces tua magna nimis.
Modus servandi est patientia.
Unde dicit patientia enim vobis necessaria est. Sicut autem mansuetudo est moderativa irae, ita patientia ponit
modum in tristitiis, ut scilicet non excedant modum rationis. Contingit autem aliquando tristitia ex malis illatis,
aliquando vero ex bonis dilatis. Prov. XIII, 12: spes quae differtur affligit animam.
Quantum autem ad primum dicitur patientia, sed quantum ad secundum dicitur longanimitas. Hic accipitur
patientia pro utroque, et quantum ad sufferentiam malorum, et quantum ad longanimitatem bonorum dilatorum.
Dicit ergo, quod quantum ad utrumque patientia nobis necessaria est. Prov. XVI, 32: melior est patiens forti viro.
Lc. XXI, 19: in patientia vestra possidebitis animas vestras.
Iac. I, 4: patientia opus perfectum habet.
Et ad quid est necessaria? ut voluntatem Dei facientes reportetis repromissionem, id est, implentes voluntatem
Dei, quae fit per impletionem mandatorum Dei, quia mandata sunt signa voluntatis Dei, unde facientes
voluntatem Dei, scilicet voluntatem signi. Sic enim aliquando accipitur voluntas Dei in Scriptura. Ps. Cii, 21:
ministri eius, qui facitis voluntatem eius. Et sic reportabitis promissionem, id est, rem promissam, quae
operantibus datur. Matth. XX, 8: voca operarios, et redde illis mercedem. Lc. XXI, 19: in patientia vestra
possidebitis animas vestras. Matth. XXIV, 13: qui perseveraverit usque in finem, hic salvus erit. Ier. XVIII, 7:
repente loquar adversus gentem, et adversus regnum, ut eradicem et disperdam illud, etc..
Deinde cum dicit adhuc autem modicum, probat quod dixit, per auctoritatem.
Et circa hoc facit duo: primo enim ponit eam; secundo applicat ad propositum, ibi nos autem.
Prima in tres.
Primo enim proponit proximum adventum remunerationis; secundo ostendit conditionem remunerationis, ibi
iustus autem meus; tertio declarat periculum, ne perdatur remuneratio, ibi quod si subtraxerit.
Circa primum sciendum est, quod auctoritas ista sumpta videtur de Hab. II, 4.
Tamen principium sumptum est de Aggaeo, II cap.. Quod ideo forte fecit, quia utrumque intellexit de eodem
adventu. Habacuc enim sic dixit adhuc visus procul. Aggaeus autem adhuc modicum. Et ideo utitur verbis unius
quasi verbis alterius.
Vel melius, quia apostolus loquitur de tempore suo, scilicet post incarnationem et resurrectionem, a quo minus
restat usque ad iudicium quam a tempore prophetae. Et ideo magis utitur verbo Aggaei quantum ad principium,
tamen in fine auctoritates concordant.
Vel etiam potest dici, quod loquitur quasi ex seipso, cui non minus credendum est, quam prophetae.
Est autem duplex adventus Domini secundum duplex iudicium. Unus generalis, scilicet in fine in universali
iudicio; alius specialis in morte uniuscuiusque. Quantum ergo ad utrumque dicit adhuc modicum, quantum ad
brevitatem temporis. Et quidem quantum ad primum, et si multum sit quantum ad tractum temporis et quo ad
nos, breve tamen est quantum ad aeternitatem.
Ps. Lxxxix, 4: mille anni ante oculos tuos tamquam dies hesterna, quae praeteriit. Apoc.
Ult.: ecce venio cito.
Sed quantum ad specialem, qui est in morte, de quo Io. XIV, 3: iterum veniam et accipiam vos ad meipsum, non
multum refert utrum sit parum, vel multum, quia talis erit unusquisque in iudicio qualis exibit. Et ideo
studendum est, ut in morte appareamus boni, quia ubi te invenero, ibi te iudicabo. Et ideo dicit modicum et
aliquantulum, quia tribulationes non sunt multum magnae duratione, quia si multum premunt, interimunt: si vero
parum premunt, non cito finiuntur.
II Cor. IV, 17: id enim quod in praesenti est tribulationis momentaneum et leve, supra modum operatur in nobis
aeternum gloriae pondus.
Veniet ergo cito, et non tardabit, sive in morte sive in iudicio. Iac. V, 9: ecce iudex ante ianuam assistit.
Qui sunt etiam remunerandi, ostendit cum subdit iustus autem meus ex fide vivit. Haec eadem auctoritas habetur
rom. I, 17 et Gal. III, 11.
Solis autem iustis debetur remuneratio. Ps. XXXVI, 39: salus autem iustorum a Domino.
Est autem duplex iustitia. Una quo ad humanum iudicium. Rom. X, 3: ignorantes Dei iustitiam, et suam
quaerentes statuere. Alia quo ad divinum. Lc. I, 6: erant autem iusti ante Deum. Istam autem iustitiam requirit
Deus. Et ideo dicit iustus meus, scilicet iustitia, quae ad me ordinatur, id est, qui est mihi iustus et propter me.
Illud autem per quod homo iustificatur, est fides. Rom. III, 22: iustitia Dei est per fidem Iesu Christi. Cuius ratio
est, quia per hoc est homo iustus quod ordinatur in Deum: illud autem per quod primo homo ordinatur in Deum,
est fides. Et ideo dicit iustus meus ex fide. Infra XI, 6: accedentem ad Deum oportet credere.
Nec solum per fidem iustitia, sed etiam per fidem iustificatus vivit. Sicut enim per animam vivit corpus, ita
anima per Deum. Unde sicut per illud per quod primo unitur anima corpori, vivit corpus, ita per id per quod
primo unitur Deus animae, vivit anima, hoc autem est fides, quia fides est primum in vita spirituali. Is. VII, 9: si
non credideritis, non permanebitis, sicut domus non permanet, destructo fundamento. Gal. II, 20: quod autem
nunc vivo in carne, in fide vivo filii Dei. Fides autem si non est formata charitate, mortua est, et ideo non

91

