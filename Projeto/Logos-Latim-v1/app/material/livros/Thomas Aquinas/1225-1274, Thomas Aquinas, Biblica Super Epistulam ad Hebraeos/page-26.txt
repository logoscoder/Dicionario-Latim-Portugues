nostrum? Rom. VIII, 29: ut sit ipse primogenitus in multis fratribus. Ideo dicitur in Ps. XXI, 22: nuntiabo nomen
tuum fratribus meis. Et Io. XX, 17: vade ad fratres meos.
Sed nota quod dicit non confunditur, etc.; quia aliqui de vili plebe nati, si promoventur, confunduntur cognoscere
consanguineos suos. Prov. XIX, 7: fratres hominis pauperis oderunt eum. Non sic autem Christus, sed dicit
nuntiabo nomen tuum fratribus meis.
Io. XVII, 5 s.: pater, manifestavi nomen tuum hominibus quos dedisti mihi. Io. I, 18: unigenitus qui est in sinu
patris, etc..
Istius Annuntiationis ostendit fructum, cum dicit in medio ecclesiae laudabo te, quasi dicat: per hoc congregatur
tibi magna ecclesia, in cuius medio laudabo te. Et dicit in medio, quia sicut columna in medio domus ipsam
sustentat, lucerna in medio domus illuminat, cor in medio corpus vivificat, ita Christus in medio ecclesiae.
Item in medio, quia non ad unum populum tantum, sicut Moyses, missus fuit, Ps. Lxxv, 1: notus in Iudaea Deus,
sed ad salutem totius mundi, Ps. Lxxiii, 12: operatus es salutem in medio terrae, et ideo dicitur Lc. Ult.: stetit
Iesus in medio discipulorum.
Sciendum est circa hoc, quod ante legem consuetudo erat, quod omnes primogeniti erant sacerdotes, et hoc
pertinebat ad ius primogeniturae. Christus autem est frater sicut primogenitus, et ideo est sacerdos. Sacerdos
autem populum sanctificans, medius est inter Deum et populum. Deut. V, 5: ego illo tempore sequester fui. Et
ideo pertinet ad ipsum nunciare quae Dei sunt ad populum; secundo, quae populi sunt referre in Deum. Primum
facit dicendo, et ideo dicit nuntiabo nomen tuum fratribus meis, id est, ducam eos in notitiam tui, et hoc est
sanctificare eos. Io. XVII, 17: sanctifica eos in veritate, etc.. Secundum faciendo, dum facit homines ex affectu
in Deum prorumpere in laudem Dei, et ideo dicit in medio ecclesiae.
Deinde cum dicit et iterum, etc., ostendit quod ipse Christus dependet ex patre per hoc quod dicit ego ero fidens
in eum. Hoc secundum Hieronymum habetur Is. VIII, 17, ubi nos habemus: expectabo Dominum, qui abscondit
faciem suam a domo Iacob, etc.. Sed Is. XII, 2 expresse habetur: fiducialiter agam, et non timebo.
Ego ero fidens in ipso pro gloria capitis et membrorum, quod supra dixit consummationem.
Ps. XXX, 1: in te, Domine, speravi.
Ostendit autem quam spem habet, quia non quamcumque, sed firmam, quae dicitur fiducia.
Spes enim et si non sit de impossibili, tamen habet timorem coniunctum quandoque, et tunc proprie dicitur spes.
Spes quandoque est firma et sine timore, et tunc proprie dicitur fiducia. Et istam habuit Christus.
Dicit ergo fidens ero in eum, id est, habebo fiduciam in adiutorio eius, scilicet patris, pro gloria corporis quod
resuscitabit, et membrorum et animae. Ps. XXXI, 1: in te, Domine, speravi, etc.. Ier. XXIV: beatus vir qui
confidit in Domino.
Sed contra, sancti dicunt, quod in Christo nec fides, nec spes est, sed sola charitas.
Respondeo. Dicendum, quod aliud est spes, aliud fiducia; nam spes est expectatio futurae beatitudinis, et haec
non fuit in Christo, quia ab instanti suae conceptionis beatus fuit; fiducia autem est expectatio cuiuscumque
auxilii; et secundum hoc fuit in Christo fiducia, inquantum secundum humanam naturam, expectabat a patre
auxilium in passione. Unde cum ibi invenitur quod Christus dicatur habere spem, non est intelligendum ratione
principalis obiecti, quod est beatitudo, sed ratione gloriae resurrectionis, et gloriae corpori collatae.
Deinde cum dicit et iterum, etc., ostendit tertium, scilicet quod refert nos in Deum, dicens ecce ego. Et habetur
Is. VIII, 18. Quasi dicat: relatus sum in Deum, ego, inquam, qui sum fidens. Et similiter pueri mei, quos in Deum
reduco, scilicet discipuli mei. Io. Ult.: pueri, numquid pulmentarium habetis? quos dedit mihi Deus. Io. XVII, 6:
tui erant, et mihi eos dedisti.
Isti dicuntur pueri propter puritatem.
I Reg. XXI, 4: si mundi sunt pueri et maxime a mulieribus; et Paulo post, ibidem, 5, sequitur: fuerunt vasa
puerorum sancta. Item propter simplicitatem. I Cor. XIV, 20: nolite pueri effici sensibus, sed malitia parvuli
estote.
Item propter humilitatem. Matth. XVIII, 3: nisi conversi fueritis, et efficiamini sicut parvuli, etc..
Item propter facilitatem ad bonum: sinite parvulos venire ad me.
Et ostendit quod non solum ipse est a Deo, sed etiam pueri; unde subdit quos dedit mihi Dominus, et sic verum
fit quod dixit: qui sanctificat et qui sanctificantur ex uno omnes, quia Io. VI, 44: nemo potest venire ad me, nisi
pater qui misit me traxerit eum.
|#4 Lectio 4
Supra ostendit apostolus convenientiam mortis Christi ex parte patris mortem imponentis, hic ostendit idem ex
parte ipsius Christi mortem patientis.
De Christo vero dixit quod erat auctor salutis fidelium, ideo hic intendere quomodo per passionem effectus est
auctor salutis eorum.
Et circa hoc tria facit.
Primo enim ostendit conditionem naturae, per quam mori potuit et pati; secundo ostendit utilitatem quam per
mortem attulit, ibi ut per mortem; tertio probat quod proposuerat, ibi nusquam enim Angelos.

26

