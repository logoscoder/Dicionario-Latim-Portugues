In ista vero commendat ipsam gratiam quantum ad caput, scilicet Christum; in corpore enim ecclesiae ista tria
reperiuntur sicut et in corpore naturali, scilicet ipsum corpus mysticum, membra principalia, scilicet praelati et
maiores, et caput, a quo vita fluit in totum corpus, scilicet Christus.
Sed antequam accedamus ad divisionem, sciendum est quod ante synodum nicaenam, quidam dubitaverunt an
ista epistola esset Pauli.
Et quod non, probant duobus argumentis.
Unum est, quia non tenet hunc modum quem in aliis epistolis. Non enim praemittit hic salutationem, nec nomen
suum. Aliud est, quia non sapit stylum aliarum, imo habet elegantiorem, nec est aliqua Scriptura quae sic
ordinate procedat in ordine verborum, et sententiis, sicut ista. Unde dicebant ipsam esse vel Lucae evangelistae,
vel barnabae, vel clementis Papae. Ipse enim scripsit Atheniensibus quasi per omnia secundum stylum istum.
Sed antiqui doctores, praecipue Dionysius et aliqui alii, accipiunt verba huius epistolae pro testimoniis Pauli. Et
Hieronymus illam inter epistolas Pauli recipit.
Ad primum ergo dicendum est, quod triplex ratio fuit quare non posuit nomen suum.
Una est, quia non erat apostolus Iudaeorum, sed gentium. Gal. II, 8: qui operatus est Petro in apostolatum
circumcisionis, operatus est et mihi inter gentes, etc.. Et ideo non fecit mentionem de apostolatu suo in principio
huius epistolae, quia nolebat officium sui apostolatus insinuare, nisi ipsis gentibus.
Secunda, quia nomen suum Iudaeis erat odiosum, cum diceret legalia non debere servari, ut patet Act. XV, 2 ss..
Et ipsum tacuit, ne saluberrima doctrina huius epistolae abiiceretur.
Tertia, quia Iudaeus erat. Hebraei sunt? et ego, II Cor. XI, 22. Et domestici non bene sustinent excellentiam
suorum. Non est propheta sine honore nisi in patria sua, et in domo sua, Matth. XIII, 57.
Ad argumentum secundum, dicendum est, quod ideo est elegantior in stylo, quia etsi sciebat omnem linguam I
Cor. XIV, 18: omnium vestrum lingua loquor, tamen melius sciebat Hebraeam tamquam sibi magis
connaturalem, in qua scripsit epistolam istam.
Et ideo magis ornate potuit loqui in idiomate suo, quam in aliquo alio. Unde dicit II Cor. XI, 6: etsi imperitus
sermone, sed non scientia. Lucas autem qui fuit optimus prolocutor, istum ornatum transtulit de Hebraeo in
Graecum.
|+1 Capitulus 1
|#1 Lectio 1
Scripsit autem epistolam istam contra errores quorumdam, qui ex Iudaismo ad fidem Christi conversi, volebant
servare legalia cum evangelio, quasi non sufficeret gratia Christi ad salutem.
Unde et dividitur in duas partes.
Primo enim multipliciter commendat excellentiam Christi, ut per hoc praeferat novum testamentum veteri;
secundo agit de his per quae membra iunguntur capiti, scilicet de fide infra, XI cap., ibi est autem fides.
Intendit autem ostendere excellentiam novi ad vetus testamentum per excellentiam Christi, quantum ad tres
personas solemnes in ipso veteri testamento contentas, scilicet Angelos, per quos lex tradita est. Gal. III, 19:
ordinata per Angelos in manu mediatoris, etc..
Quantum ad Moysen, a quo, vel per quem data est. Io. I, 17: lex per Moysen data est, et Deut. Ult.: non surrexit
ultra propheta, etc..
Quantum ad sacerdotium per quod ministrabatur, infra: in priori tabernaculo semper introibant sacerdotes
sacrificiorum, officia consummantes, etc..
Unde primo praefert Christum Angelis; secundo Moysi, III cap., ibi unde fratres; sed tertio, sacerdotio veteris
testamenti, V cap., ibi omnis namque pontifex.
Circa primum duo facit, quia primo praefert Christum Angelis in isto capite; secundo concludit qualis reverentia
exhibenda sit novae legi, II capite, ibi propter hoc abundantius.
Adhuc circa primum duo facit, quia primo excellentiam Christi ostendit; secundo probat, quod hoc verum sit de
Christo, et sic Angelos deficere ab illa excellentia, ibi tanto melior.
Hoc autem est in hac epistola singulare quod singula verba habent singulas sententias, et servant ordinem suum.
Excellentiam vero Christi denotat quantum ad quatuor. Primo quantum ad proprietatem originis, vocando eum
verum Dei filium naturalem, cum dicit locutus est nobis in filio; secundo quantum ad magnitudinem
dominationis, ibi quem constituit haeredem universorum; tertio quantum ad virtutem operationis, ibi per quem
fecit et saecula; quarto quantum ad sublimitatem dignitatis, ibi qui cum sit splendor gloriae.
Quia vero intendit commendare Christum, ut hoc redundet in novum testamentum, per hoc praefert novum
testamentum veteri.
Circa autem vetus testamentum quinque ponit.
Primo modum tradendi, quia multifarie multisque modis, etc.; secundo tempus, cum dicit olim; tertio auctorem,
sive datorem, quia Deus; quarto quibus sit traditum, quia patribus nostris; quinto quibus ministris, quia in
prophetis.

2

