quia totum erat peccato obnoxium. Nec etiam Angelus, quia ista satisfactio est ad gloriam, quae excedit
facultatem naturae Angeli.
Oportuit ergo esse hominem qui deberet satisfacere, et Deum, qui solus habet potestatem super totum humanum
genus, qui posset pro toto humano genere satisfacere. Per mortem ergo Dei et hominis destruxit eum qui habet
mortis imperium.
Consequenter cum dicit ut liberaret eos, etc., ponitur alia utilitas ex parte nostra.
Circa quod sciendum est, quod homo intantum est servus peccati, inquantum inducitur ad peccandum. Inter
omnia vero duo sunt, quae inducunt ad peccandum efficacissime, scilicet praesentium bonorum amor male
inflammans, praesentium etiam poenarum timor male humilians. De his Ps. Lxxix, 17: incensa igni, quantum ad
primum, et suffossa, quantum ad secundum.
Haec autem duo in idem reducuntur, quia quanto quis amat bonum aliquod, tanto timet malum sibi contrarium.
Ista sunt quibus homo ligatur et detinetur in peccato, magis tamen per timorem movetur, quam per amorem.
Unde videmus, quod saevae bestiae poenarum timore retrahuntur a maximis voluptatibus, et sic timor maxime
ligat homines. Inter omnes autem, timor mortis est maximus. Est enim finis terribilium. Unde si homo timorem
istum superat, superat omnes; et hoc superato, superatur omnis amor mundi inordinatus.
Et ideo Christus per mortem suam fregit hoc ligamen, quia abstulit timorem mortis, et per consequens amorem
vitae praesentis.
Quando enim considerat homo, quod filius Dei, Dominus mortis, mori voluit, non timet mori. Et inde est quod
ante mortem Christi dicebat ille in Eccli. XLI, 1: o mors, quam amara est memoria tua. Sed post mortem Christi
clamat apostolus, Phil. I, 23: desiderium habens dissolvi et esse cum Christo.
Unde Matth. X, 28: nolite timere eos qui occidunt corpus, etc..
Dicit ergo ut liberaret eos, qui timore mortis obnoxii erant servituti, scilicet peccati, per totam vitam, quam nimis
appetebant.
Vel aliter: homo enim duplici servituti erat obnoxius, scilicet legis et peccati.
Unde Act. XV, 10 lex dicitur iugum, quod nec nos, nec patres nostri portare potuimus.
Manus enim Moysi erant graves, ex. XVII, 12; Gal. IV, 5: ut eos qui sub lege erant redimeret. Erant enim
obnoxii servituti peccati. Ab ista duplici servitute Christus nos liberavit. Differentia autem inter novum et vetus
testamentum est timor, et amor. In novo est amor. Io. XIV, 15: si diligitis me, mandata mea servate. Vetus autem
fuit lex timoris. Rom. VIII, 15: non enim accepistis spiritum servitutis iterum in timore. Et ideo dicit ut liberaret
eos qui timore mortis corporalis, quam infligebat lex, per totam vitam obnoxii erant servituti legis.
Sed quaeritur cur statim non liberavit a morte, sed a timore mortis? respondeo. Dicendum est, quod statim
liberavit nos a morte quantum ad causam, sed ab ipsa morte nondum, quamvis liberaverit a timore mortis. Cuius
ratio est, quia si liberasset a morte corporali, homines servirent Christo tantum propter bonum corporale, et sic
periret meritum fidei et spei; similiter etiam ipsae poenae sunt nobis meritoriae ad vitam aeternam. Act. XIV, 21:
per multas tribulationes, etc..
Et notandum, quod liberavit nos a timore mortis, primo ostendendo futuram immortalitatem, et ex hoc homo
parvipendit mortem temporalem. I Cor. XV, 20: Christus resurgens primitiae dormientium, etc.. Secundo
praegustando voluntarie mortem, ex quo promptiores efficimur ad subeundum mortem pro Christo. I Pet. II, 21:
Christus passus est pro nobis, vobis relinquens exemplum, etc.. Tertio aperiendo aditum ad gloriam, qui ante
mortem suam non patebat, et ex hoc non solum non timemus mortem, sed desideramus eam. Phil. I, 23:
desiderium habens dissolvi et esse cum Christo, etc..
Consequenter cum dicit nusquam enim Angelos apprehendit, probat apostolus utilitatem, quam mors Christi
attulit.
Et circa hoc tria facit.
Primo enim ostendit, quod Christus per mortem nos liberavit, quod probat ex conditione naturae passibilis quam
assumpsit; secundo concludit similitudinem, ibi unde debuit; tertio ostendit similitudinis utilitatem, ibi ut
misericors fieret.
Dicit ergo: ita dixi quod Christus per mortem suam liberavit nos a peccatis et morte. Nec est dubium, quod
quantum ad conditionem naturae Angelus maior est homine, sed quia Angelus non fuit obnoxius servituti, nec
dignus morte, ideo non assumpsit Angelum. Quod si assumpsisset Angelum, hoc utique fuisset propter
dignitatem naturae; sed nusquam legimus quod assumpsit eum, sed tantum semen Abrahae, id est, humanam
naturam, non tamen idealem, sed in individuo et atomo, et ex semine Abrahae. Matth. I, 1: filii Abraham, etc.. Et
hoc addit, ut Iudaei qui gloriantur se esse de genere Abrahae, magis venerentur Christum.
Signanter vero dicit apprehendit, quia illud proprie dicitur apprehendi quod fugit. Non solum autem ipsa natura
humana fugiebat a Deo, sed etiam ipsi filii Abrahae. Zac. VII, 11: averterunt scapulam, etc.. Ista autem
apprehensio naturae humanae in unitatem personae filii Dei, naturam nostram supra modum exaltat; unde dicit
chrysostomus: magnum revera et mirabile et stupore plenum est, carnem nostram sursum sedere, et adorari ab
Angelis et Archangelis. Hoc ego saepius in mente versans excessum patior, magna de genere humano imaginans.
Sed videtur quod magis debuerit naturam angelicam apprehendere quam humanam naturam: similitudo enim est
ratio faciens ad congruitatem incarnationis divinae personae. In natura autem angelica invenitur expressior
28

