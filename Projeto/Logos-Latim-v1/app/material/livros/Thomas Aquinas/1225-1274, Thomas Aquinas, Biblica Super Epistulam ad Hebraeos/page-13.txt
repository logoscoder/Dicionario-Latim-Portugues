Virga etiam sustentat infirmos. Ps. XXII, 4: virga tua et baculus tuus ipsa me consolata sunt. Item virga
conturbat hostes. Num. XXIV, 17: consurget virga de Israel, et percutiet duces Moab.
Sed est haec virga aequitatis. Is. XI, 4: arguet in aequitate pro mansuetis terrae. Sed sciendum est, quod
aliquando aliquis regit in rigore iuris, sicut quando servat ea quae iusta sunt secundum se. Contingit autem, quod
aliquid de se iustum est, quod tamen comparatum ad aliquid inducit detrimentum si servetur; et ideo oportet,
quod ius commune ad hoc applicetur, et si hoc fiat, tunc est regimen aequitatis. Regnum veteris testamenti erat
secundum rigorem iustitiae. Act. XV, 10: onus quod nec nos, nec patres nostri portare potuimus. Sed regnum
Christi est regnum aequitatis et iustitiae, quia in ipso non imponitur nisi suavis observantia. Matth. XI, 30: iugum
enim meum suave est et onus meum leve. Et Ps. Xcv, 13: iudicabit orbem terrae in aequitate.
Consequenter cum dicit dilexisti, etc., bonitatem regentis commendat.
Quidam enim servant aequitatem, non tamen propter amorem iustitiae, sed magis propter timorem, vel gloriam,
vel metum, et tale regimen non durat. Sed iste servat aequitatem propter amorem iustitiae. Dicit ergo dilexisti
iustitiam, quasi dicat: hoc quod virga est aequa et directa, hoc est quia dilexisti iustitiam. Sap. I, 1: diligite
iustitiam, qui iudicatis terram. Non autem est iustus, qui non amat iustitiam. Matth. V, 6: beati qui esuriunt et
sitiunt iustitiam.
Sed aliqui quidem diligunt iustitiam, sed sunt remissi in correctione iniquitatis; sed Christus odit, id est, reprobat
iniquitatem.
Ps. Cxviii, 113: iniquos odio habui. Sap. XIV, 9: similiter odio sunt Deo impius et impietas eius. Eccli. XII, 3:
altissimus odio habet peccatores, et misertus est poenitentibus.
Et ideo dicit et odisti iniquitatem.
Deinde cum dicit propterea unxit te Deus, ostendit Christi idoneitatem ad exequendum et gubernandum, ubi
dubitatio est de hoc, quod dicit propterea, etc..
In verbis istis agitur de spirituali unctione, quia Christus est repletus spiritu sancto.
Numquid enim ideo repletus est, quia dilexit iustitiam? ergo meruit gratiam, quod est contra illud Rom. XI, 6: si
ex operibus, iam non ex gratia; et haec est ratio communis.
Sed specialiter ad propositum, quia Christus in ipsa conceptione fuit plenus spiritu sancto, Io. I, 14: plenum
gratia et veritate, non ergo meruit.
Respondeo. Hic est cavendus error Origenis.
Voluit enim, quod omnes spirituales creaturae, etiam anima Christi, a principio creatae fuerunt, et secundum
quod plus vel minus adhaeserunt Deo, vel diverterunt ab ipso per libertatem arbitrii sui, facta est distinctio inter
Angelos et etiam animas. Unde in periarchon dicit, quod anima Christi quia vehementius adhaesit Deo, diligendo
iustitiam, et odiendo iniquitatem, quod meruit maiorem plenitudinem gratiae prae cunctis substantiis
spiritualibus.
Sed hoc est haereticum dicere, quod scilicet quaecumque anima, vel etiam anima Christi, creata fuerit ante
corpus, quod etiam specialem rationem in Christo habet, quia in primo instanti simul creata fuit anima, et
formatum corpus, et totum est assumptum a filio Dei.
Quid ergo dicit propterea? una Glossa videtur sentire cum Origene.
Sed si volumus eam salvare, dicemus quod in Scriptura dicitur aliquid fieri quando innotescit; sicut cum dicitur
Phil. II, 8 s.: factus est obediens, etc., propter quod et Deus exaltavit illum, et dedit illi nomen, etc.. Numquid
Christus merito passionis meruit esse Deus? absit: hic enim est error Photini.
Dicendum est ergo, quod Christum esse Deum, excedit omne meritum, sed per passionem meruit, quod
manifestetur ubique esse Deum, et quod Deus dederat illi tale nomen, etc.. Ita hoc quod dicit hic propterea unxit
te Deus, etc.. Ut sit sensus: ex hoc quod tu dilexisti iustitiam, meruisti quod hoc innotescat.
Vel aliter et melius ita quod ly propterea, non dicat causam meritoriam, sed finalem; quasi dicat: ad hoc quod illa
haberes, scilicet thronum perpetuum, virgam aequitatis, etc., quae dicta sunt, propterea unxit te Deus oleo,
scilicet sanctificationis, quod Dominus mandavit fieri, Ex. XXX, 24 ss.: quo ungebantur vasa et sacerdotes, Lev.
VIII, 2 et IX, 1 s., et reges, ut patet de David, I reg. XVI, 13, et Salomone, III Reg. I, 39; item prophetae, ut patet
de eliseo, III Reg. XIX, 16.
Sed quare fiebat ista sanctificatio per unctionem? ratio est litteralis. Homines enim Orientales pro celebritate
ungebantur, ne consumerentur, eo quod sunt in regione multum calida. Pauperes etiam ungebantur ad
festivitatem.
IV Reg. IV, 2: non habeo ancilla tua nisi parum olei quo ungar. In Scriptura autem divina traduntur nobis per
modum quo homines solent uti. Quia ergo tunc ungebantur homines, vel propter celebritatem festi, vel propter
celebritatem personae, ideo ad ostendendum excellentiam Christi, dicit eum unctum oleo exultationis.
Ipse enim est rex. Is. XXXII, 1: ecce in iustitia regnabit rex. Et XXXV: Dominus enim iudex noster, Dominus
legifer noster, Dominus rex noster, ipse veniet et salvabit nos. Est etiam sacerdos. Ps. Cix, 4: tu es sacerdos in
aeternum secundum ordinem melchisedech. Fuit etiam propheta. Deut. XVIII, 15: prophetam de gente tua et de
fratribus tuis sicut me suscitabit tibi Dominus.
Et convenit sibi ungi oleo sanctificationis et exultationis. Ab ipso autem sunt sacramenta, quae sunt vasa gratiae.
Is. XXII, 24: suspendam super eum omnem gloriam domus patris eius vasorum diversa genera, etc..
13

