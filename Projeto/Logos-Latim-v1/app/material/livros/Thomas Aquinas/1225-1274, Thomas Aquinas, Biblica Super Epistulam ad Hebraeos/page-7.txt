Secundum quod facit hominem idoneum ad magnam dignitatem, est generis nobilitas. Et hoc ostendit esse in
Christo, quia dicit, quod est figura substantiae eius.
Decet enim cum sapientia esse nobilitatem in principe. Deut. I, 15: tulique de tribubus vestris sapientes et
nobiles, et constitui eos principes, etc..
Figura hic ponitur pro charactere, vel imagine; quasi dicat: imago substantiae. Sciendum tamen, quod licet imago
dicat similitudinem, non tamen quaelibet similitudo est imago. Albedo enim in pariete non est imago albedinis
meae, sed imago et similitudo in specie.
Illud ergo proprie dicitur esse imago alicuius, quod habet similitudinem speciei eius, vel expressum signum
speciei.
Inter accidentia vero nihil ita est expressum signum, sicut speciei est figura. Unde qui describit figuram animalis,
describit imaginem eius. Filius ergo, qui est imago invisibilis Dei, Col. I, 15, proprie dicitur figura.
Sed cuius? substantiae eius. Imago enim alicuius est multiplex. Aliquando enim est signum repraesentans
speciem in nullo cum ipsa conveniens, sicut imago hominis in pariete, quae in nullo habet veram speciem
hominis. Aliquando vero assimilatur ei in specie, non tantum in repraesentando, sed etiam in essendo, sicut filius
est imago vera patris.
Gen. V, 3: Adam genuit filium ad imaginem suam, id est, in natura speciei.
Et ideo addit substantiae eius, quia, secundum Augustinum, filius dicitur imago patris, quia est eiusdem naturae
cum ipso.
Dicit ergo, quod est figura substantiae.
Sed quare non dicit quod est figura naturae? quia possibile est, quod natura speciei multiplicetur ad multitudinem
individuorum in compositis ex materia et forma. Unde filius socratis non habet eamdem naturam numero cum
patre suo. Substantia vero numquam multiplicatur. Non enim alia est substantia patris, alia filii. Nec enim
dividitur secundum diversa individua.
Quia ergo una et eadem est numero natura in patre et filio Dei, ideo non dicit naturae, quae dividitur, sed
substantiae indivisibilis.
Io. X, 30: ego et pater unum sumus. Et XIV, 10: ego in patre, et pater in me est.
Tertium quod facit hominem idoneum, est virtus et potestas. Unde Eccli. VII, 6: noli quaerere esse iudex, nisi
valeas virtute irrumpere iniquitates. Et ideo ostendit virtutem, cum dicit portansque omnia verbo virtutis suae.
Proprium autem principum et potentum est portare. Iob IX, 13: sub quo curvantur, qui portant orbem. Ipse ergo
portat.
Sed videndum est quid portat, et quo, vel per quid.
Quantum ad primum sciendum est, quod id, quod de se nec stare nec ambulare potest, indiget portari. Omnis
autem creatura de se nec subsistere, nec operari potest. Primum patet, quia remota causa, removetur effectus,
Deus autem est causa omnis substantiae, quia non minus est causa substantiae rei quantum ad fieri, quam
domificator est causa fieri domus, inde, sicut ad absentiam domificatoris cessat fieri domus et ad absentiam solis
cessat fieri et esse luminis in aere: ita ad subtractionem virtutis divinae cessat et esse, et fieri, et subsistere omnis
creaturae.
Portat ergo omnia quantum ad suum esse.
Portat etiam omnia quantum ad operari, quia subtracta influentia eius, cessat omnis motio causarum secundarum,
cum ipse sit causa prima, et causa prima plus influit, quam secunda. Iob XXXVIII, 6: super quo bases illius
solidatae sunt. Sic ergo patet, quod omnia portat.
Sed per quid portat? verbo virtutis suae. Quia enim apostolus loquens de creatione rerum dixit, quod Deus omnia
fecit per filium, quia scilicet dixerat, per quem fecit et saecula. Ille autem per quem aliquis operatur, non videtur
virtute sua operari, sed virtute eius, qui per eum operatur; sicut balivus, per quem rex operatur, non operatur
virtute propria. Ergo per hoc videtur, quod filius non operetur virtute propria. Ideo dicit apostolus quod portat
verbo virtutis suae, quia, cum idem sit causa essendi et conservandi, cum dicit quod filius virtute sua est causa
conservationis, ostendit quod etiam est causa essendi.
Sed numquid non virtute patris? utique, et eius virtute, quia eadem est virtus utriusque. Operatur ergo et virtute
propria, et virtute patris, quia virtutem suam habet a patre. Nec tamen dicit apostolus virtute sua, sed verbo
virtutis suae, ad ostendendum quod sicut pater omnia per verbum produxit Ps. XXXII, 9: ipse dixit et facta sunt,
etc., in quo ostenditur maxima virtus patris ita filius eodem verbo, quod est ipse, omnia fecit.
Et in hoc ostendit apostolus potentiam virtutis suae, quia eamdem habet cum patre, quia eadem operatur et per
idem, quo ille.
Sed tunc est dubium: quia pater, cum dicit, producit verbum. Ergo filius cum dicit, produceret verbum, et sic
verbum patris esset verbum filii. Et ad hoc dicunt Graeci, quod sicut filius est imago patris, ita spiritus sanctus
est imago filii. Et sic exponit basilius portans verbo virtutis suae, id est, spiritu sancto. Nam sicut filius est
verbum patris, ita ut dicunt spiritus sanctus est verbum filii. Et ideo per ipsum facit filius, sicut per filium pater.
Verumtamen proprie loquendo, verbum non dicitur nisi quod procedit ut conceptus ab intellectu, ad quod
sequitur procedere in similitudinem speciei. Spiritus autem sanctus, et si sit similis, non tamen habet hoc ex
modo suae processionis, quia non procedit ut conceptus ab intellectu, sed ut amor a voluntate.
7

