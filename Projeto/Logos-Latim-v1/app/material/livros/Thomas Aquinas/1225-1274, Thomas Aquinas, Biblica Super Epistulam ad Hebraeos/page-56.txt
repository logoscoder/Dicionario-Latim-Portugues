implenda, si praecipitur a superiori aliquid honestum; quinto pro securitate facienda; sexto pro veritate
attestanda. Sic iuravit apostolus, Rom. I, 9: testis est mihi Deus, etc..
Deinde cum dicit et omnis controversiae, etc., ponit effectum iuramenti qui in hoc consistit, quod per
iuramentum finitur omnis controversia. Sicut enim in scientiis, quando resolvitur usque ad prima principia
demonstrabilia, quiescitur, ita divina lege introductum est, quod cum pervenitur ad primam veritatem est status,
quod fit quando ipsa in testimonium invocatur. Ex. XXII, 8: applicabitur ad deos, et iurabit, et sic sopitur omnis
quaestio et controversia.
Deinde cum dicit in quo abundantius, ponit rationem, quare Deus voluit iurare, scilicet ad ostendendam
firmitatem promissionis suae.
Unde dicit in quo, id est, eo ipso Deus interposuit iuramentum, volens abundantius ostendere, etc.. Abundans
enim fuit, quod promisit, sed abundantius fuit, quod iuravit.
Volens, inquam, ostendere haeredibus pollicitationem, id est rei pollicitae. Rom. IX, 8: qui filii sunt promissionis
aestimantur in semine.
Ostendere, inquam, immobilitatem.
Sciendum est, quod in his quae a Deo procedunt, duo sunt consideranda, scilicet ipse processus rerum, et
consilium Dei a quo talis processus causatur. Consilium Dei est omnino immobile. Is. XLVI, 10: consilium
meum stabit, et omnis voluntas mea fiet. Sed dispositio est bene mutabilis. Nam Dominus aliquando pronuntiat
aliquid, secundum quod exigit ordo et processus rerum, sicut patet, Is. XXXI: dispone domui tuae, quia morieris
tu, et non vives. Habebat enim cursus infirmitatis, quod ex illa moreretur. Et similiter ion. III, 4: adhuc
quadraginta dies, et Ninive subvertetur, quia ipsa meruerat subversionem sui ipsius. Ier. XVIII, 7 s.: repente
loquar adversus gentem, et adversus regnum, ut eradicem, et destruam, et disperdam illud.
Si poenitentiam egerit gens illa a malo suo, quod locutus sum adversus eam, agam et ego poenitentiam super
malo, quod cogitavi ut facerem ei. Et tunc prophetia est comminationis.
Quandoque vero pronuntiatur aliquid secundum quod respicit consilium Dei aeternum: et super hoc Deus
numquam poenitet, nec illud retrahit. I Reg. XV, 29: triumphator in Israel non parcet, et poenitudine non
flectetur.
Tamen sciendum est, quod quandocumque Dominus promittit aliquid sub iuramento, est prophetia
praedestinationis, quae est ostensiva divini consilii; et ista promissio penitus immutabilis est.
Deinde cum dicit ut per duas res, etc., ostendit fructum promissionis: et primo ostendit, quis sit ille fructus;
secundo quis consequatur hunc fructum, ibi quam sicut anchoram.
Fructus autem est, ut spes nostra sit certa: unde dicit ut habeamus fortissimum, id est firmissimum, solatium spei,
per duas res immobiles, quibus impossibile est mentiri, scilicet per Deum, qui promittit, qui non mentitur, Num.
XXIII, 19: non est Deus, ut filius hominis, ut mentiatur, et per iuramentum, in quo est maior confirmatio
veritatis.
Sciendum est autem, quod sicut delectatio sensibilis est experientia sensibilis, et memoria de praeterito, ita spes
de futuro. I Mach. II, 61: omnes qui sperant in ipso, non infirmantur.
Is. XL, 31: qui sperant in Domino, mutabunt fortitudinem, assument pennas, ut aquilae, current, et non
laborabunt, etc.. Habeamus, inquam, nos, qui confugimus a malis, scilicet mundi, et ab impugnatione hostis, ad
tenendam propositam nobis spem. Ps. Lxxxix, 1: Domine, refugium factus es nobis.
Prov. XVIII, 10: turris fortissima nomen Domini. Ad ipsam currit iustus, et exaltabitur.
Deinde cum dicit quam sicut anchoram, ostendit quod fideles promissionem istam consequantur, et utitur
quadam similitudine.
Comparat enim spem ipsi anchorae, quae sicut in mari navem immobilitat, ita spes animam firmat in Deo in hoc
mundo, qui est quasi quoddam mare. Ps. Ciii, 25: hoc mare magnum et spatiosum manibus. Ista tamen anchora
debet esse secura, ut scilicet non deficiat. Unde fit de ferro. II Tim. I, 12: scio enim cui credidi, et certus sum,
etc.. Item debet esse firma, ut scilicet non cito a navi removeatur: ita homo debet alligari isti spei, sicut anchora
navi alligatur.
Est autem differentia inter anchoram et spem, quia anchora in imo figitur; sed spes in summo, scilicet in Deo.
Nihil enim in praesenti vita est firmum, ubi posset anima firmari et quiescere. Unde Gen. VIII, 9, dicitur, quod
columba non invenit ubi requiesceret pes eius. Et ideo dicit, quod debet incedere usque ad interiora velaminis.
Apostolus enim per sancta, quae erant in tabernaculo, intelligit statum praesentem ecclesiae, sed per sancta
sanctorum, quae per velum distinguebantur a sanctis, intelligit statum futurae gloriae. In illo ergo vult quod
figatur anchora spei nostrae, qui est modo velatus ab oculis nostris. Is. Lxiv, 4: oculus non vidit, Deus, absque te,
quae praeparasti expectantibus te. Ps. XXX, 19: quam magna multitudo dulcedinis tuae, Domine, quam
abscondisti timentibus te.
Hanc ibi fixit praecursor noster, qui ibi ingressus est. Unde Io. XIV, 2: vado parare vobis locum. Mich. II, 13:
ascendit pandens iter ad eos. Et ideo dicit, quod ipse tamquam praecursor pro nobis ingressus est interiora
velaminis, et ibi fixit spem nostram, sicut dicitur in collecta, in vigilia, et in die ascensionis.
Tamen quia intra velum non licebat intrare nisi summo sacerdoti, Lev. XVI, 2, ideo dicit, quod Iesus, qui pro
nobis ingressus est, factus est pontifex in aeternum secundum ordinem melchisedech.
56

