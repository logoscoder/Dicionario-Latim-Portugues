Quantum ergo ad primum dicit pacem sequimini, id est, non solum habete, sed quaeratis quomodo cum aliis
habeatis. Rom. XII, 18: si fieri potest quod in vobis est, cum omnibus hominibus pacem habentes. Ps. XXXIII,
15: inquire pacem, et persequere eam. Quantum ad secundum dicit et sanctimoniam.
II Cor. VII, 1: mundemus nos ab omni inquinamento carnis, et spiritus.
Quod autem ista remedia sint necessaria, ostendit per duo damna, quae incurrimus sine ipsis, scilicet damnum
gloriae in futuro, et gratiae in praesenti.
Quantum ad primum dicit, quod sine pace et sanctimonia nemo videbit Deum, in quo consistit beatitudo. Io.
XVII, 3: haec est vita aeterna, etc.. Quasi dicat: sine pace quo ad proximum, et munditia et puritate quo ad
seipsum, nemo potest esse beatus. Matth. V, 9: beati pacifici, quoniam filii Dei vocabuntur.
Solum autem filiis debetur haereditas divinae visionis. Item Apoc. XXI, 27: non intrabit in ea aliquid
coinquinatum. Ps. XIV, 1: Domine, quis habitabit in tabernaculo tuo, etc.. Item: quis ascendet in montem
Domini, etc..
Quantum ad secundum damnum, scilicet gratiae Dei in praesenti, dicit contemplantes, ne quis desit gratiae Dei.
Gratia enim per discordiam et immunditiam amittitur. I Cor. XIV, 33: non est Deus dissensionis, sed Cor. XIV,
33: non est Deus dissensionis, sed pacis. Ps. Lxxv, 3: in pace factus est locus eius. Hab. I, 13: mundi sunt oculi
tui, Domine, ne videant malum, et respicere ad iniquitatem non poteris. Sap. I, 5: spiritus sanctus disciplinae
effugiet fictum, et corripietur a superveniente iniquitate.
Figurative autem loquitur apostolus. Gratia enim etsi non habeatur ex meritis, alioquin gratia non esset gratia,
tamen oportet quod homo faciat quod in se est. Deus autem, voluntate sua liberalissima, dat eam omni
praeparanti se. Apoc. III, 20: ecce sto ad Ostium et pulso, si quis aperuerit mihi, intrabo ad eum. I Tim. II, 4: qui
vult omnes homines salvos fieri. Et ideo gratia Dei nulli deest, sed omnibus, quantum in se est, se communicat:
sicut nec sol deest oculis caecis. Dicit ergo contemplantes ne quis desit gratiae Dei.
Sed contra. Quia si gratia non datur ex operibus sed tantum ex hoc quod aliquis non ponit obstaculum, ergo
habere gratiam dependet ex solo libero arbitrio, et non ex electione Dei, quod est error Pelagii.
Respondeo. Dicendum est quod hoc ipsum, quod aliquis non ponit obstaculum, ex gratia procedit. Unde si
aliquis ponat, et tamen moveatur cor eius ad removendum illud, hoc est ex dono gratiae Dei vocantis per
misericordiam suam. Gal. I, 15: cum autem placuit ei qui me segregavit ex utero matris meae, et vocavit per
gratiam suam, etc.. Hoc autem donum gratiae non est gratum faciens.
Quod ergo a quibusdam removetur istud obstaculum, hoc est ex misericordia Dei: quod autem non removetur,
hoc est ex iustitia eius.
Non autem dicit, ne tu desis, sed ne quis, idest quicumque, quia quilibet debet esse sollicitus de proximo. Eccli.
XVII, 12: unicuique mandavit de proximo suo.
Deinde cum dicit ne qua radix, specialiter descendit ad monitionem vitationis peccatorum contrariorum
unicuique praedictorum remediorum. Et primo monet vitare peccata contraria paci; secundo contraria
sanctimoniae, ibi ne quis fornicator.
Dicit ergo ne qua radix amaritudinis, etc.. Illud dicitur amarum, quod non potest gustari nisi cum offensa.
Conversatio ergo alicuius dicitur amara, quando non potest esse sine offensa eorum cum quibus conversatur.
Quod contra dicitur de sapientia.
Sap. VIII, 16: non habet amaritudinem conversatio illius, nec taedium convictus eius, sed laetitiam et gaudium.
Qui ergo in sapientia scit conversari, non est amarae conversationis, quod fit quando non habet dura verba vel
facta. Et ideo dicit contemplantes ne qua radix amaritudinis, id est, amaritudo paulatim inchoata et in corde
radicata, sursum germinans impediat pacem, et per consequens gratiam et visionem Dei. Deut. XXIX, 18: ne sit
inter vos radix germinans fel et amaritudinem.
Os. XII, 14: ad iracundiam provocavit me ephraim in amaritudinibus suis.
Vel radix amaritudinis est mala cogitatio noxiae delectationis, quae sursum germinat, quando per consensum ad
opus venitur. Et per illam inquinantur multi, quia non solum ille in quo est, sed et alii malo eius exemplo.
I Cor. V, 6: modicum fermentum totam massam corrumpit.
Deinde cum dicit ne quis fornicator, monet vitare peccata contraria sanctimoniae, cui specialiter opponuntur
peccata carnalia, scilicet luxuria et gula, quae perficiuntur in delectatione carnali, per quam mens inquinatur.
Unde ista mentem et carnem inquinant. Et ideo specialiter monet ista vitari.
Et primo luxuriam, dicens contemplantes.
Et non solum quilibet in seipso, sed ne quis fornicator, ita quod quilibet in proximo suo hoc contempletur.
Augustinus: invicem vestram pudicitiam custodite, etc.. Eph. V, 3: fornicatio autem et omnis immunditia aut
avaritia nec nominetur in vobis, sicut decet sanctos. Tob. IV, 13: attende tibi ab omni fornicatione.
Secundo prohibet gulam, dicens aut profanus, et dicitur quasi procul a fano, et tales sunt gulosi qui de ventre suo
Deum faciunt.
Sicut esau. Quod dixerat, ostendit in exemplo esau, qui propter gulam vendidit primogenita.
Sic etiam gulosus pro minima esca vendit haereditatem aeternam. Prov. VI, 26: pretium scorti vix est unius
panis. Esau autem non solum fuit gulosus, sed etiam luxuriosus: quia contra voluntatem parentum duxit uxores

115

