Alio modo, quod referatur ad statum patriae futurum, ad quam per novum testamentum introducimur, non per
vetus. Et sic universaliter verum est quod dicitur hic.
Sed contra: homines beati sunt aequales Angelis, non maiores, sed secundum Dionysium unus Angelus docet
alium illuminando ipsum: ergo et homo beatus alium docebit.
Respondeo. Dicendum est quod duplex est cognitio in beatis Angelis. Una quae beatos facit, scilicet cognitio
divinitatis, quae sola beatos facit; sicut dicit Augustinus in libro confess.: beatus qui te novit, etc.. Alia est quae
est omnium quae sunt aliud a Deo, cuiusmodi sunt effectus Dei, et ista non beatificant.
Quantum ergo ad primam unus non docet alium; quia unus non beatificatur mediante alio, sed a Deo immediate.
Ps. XXXV, 9: in lumine tuo videbimus lumen. Sed quantum ad aliam, quae est aliquorum mysteriorum, unus
docet alium. Et hoc forte usque ad finem mundi, quamdiu durat executio effectuum Dei. Et ideo addit dicens:
cognosce Dominum, quasi dicat: non accipit Dei cognitionem.
Et dicit proximum suum et fratrem suum, quia, etsi secundum Augustinum omnes homines sint ex charitate
diligendi, si tamen non possis omnibus prodesse, tamen illis specialiter debes prodesse, qui tibi coniunguntur, vel
naturaliter, sicut sunt consanguinei, quos hic vocat fratres, vel alia coniunctione, et sic proximus est.
Omnes enim scient me a minimo usque ad maiorem eorum. Haec est causa quare unus non docebit alium, quia
omnes noscent Dominum. I Io. III, 2: videbimus eum sicuti est. In hac vero visione consistit beatitudo. Io. XVII,
3: haec est vita aeterna ut cognoscant te solum verum Deum, etc..
Ier. IX, 24: in hoc glorietur qui gloriatur, scire et nosse me. Et hanc doctrinam habent beati non ab aliquo alio,
sed a solo Deo tantum. Is. LIV, 13: ponam universos filios tuos doctos a Domino.
Illud autem, quod dicit a minimo potest dupliciter intelligi. Uno modo quod dicantur maiores sancti antiquiores.
Et sic maior et minor dicuntur secundum ordinem temporis.
Omnes ergo cognoscent, quia singuli accipient singulos denarios, Matth. XX, 9 ss.. Vel hoc dicit ad
ostendendum differentiam praemiorum, quia licet omnes cognoscant, tamen unus magis alio cognoscet. Matth.
V, 19: qui fecerit et docuerit, hic magnus vocabitur in regno caelorum.
Praemium enim correspondet merito; et hoc contra illos, qui dicunt poenas et omnia merita esse aequalia, et per
consequens praemia aequalia. Contra quos dicitur I Cor. XV, 41: stella differt a stella in claritate.
Deinde cum dicit quia propitius, etc., ponit tertium effectum, qui est culpae remissio, quod non poterat vetus
testamentum.
Infra X, 4: impossibile est sanguine taurorum et hircorum auferri peccata.
Dicit ergo propitius ero. Differunt autem iniquitas et peccatum, quia iniquitas opponitur iustitiae, quae quidem
proprie semper est ad alium. Ideo iniquitas dicitur, qua quis nocet alteri. Iob XXXV, 8: homini qui similis tui est,
nocebit iniquitas tua. Peccatum autem dicitur omnis defectus actionis, quia importat deordinationem. Et sic
iniquitas proprie est in proximum, sed peccatum est in seipsum: et hoc proprie loquendo, large tamen idem est
iniquitas et peccatum.
Et quantum ad hoc dicit quia propitius ero iniquitatibus eorum, scilicet in praesenti poenam relaxando, nec
memorabor peccatorum eorum, scilicet in futuro peccata puniendo.
Ez. XVIII, 22: omnium iniquitatum eius quas operatus est non recordabor. Ps. Lxxviii, 9: propitius esto peccatis
nostris, etc., item 8: ne memineris iniquitatum nostrarum, etc.. Rom. XI, 29: sine poenitentia enim sunt dona et
vocatio Dei, etc.; id est, Deus non poenitet, quod hic peccata remiserit, quasi iterum puniendo.
Deinde cum dicit dicendo autem novum, etc., quasi posita auctoritate arguit ex ipsa, et facit talem rationem:
novum non dicitur nisi in comparatione ad vetus, sed omne quod dicitur vetus significat quasi sit prope
cessationem; ergo dicendo novum, veteravit prius, id est, dedit intelligere quod prius sit vetus. Quod autem
antiquatur et senescit, prope interitum est.
Si ergo illud est vetus, abiiciendum est. Lev. XXVI, 10: novis supervenientibus, vetera proiicietis. Dicendo ergo
novum, designat cessationem veteris. Proprie autem nihil antiquatur, nisi quod subiacet tempori, quae autem
subiacent tempori cessant in tempore. Oportet ergo illud vetus cessare.
Dicit autem antiquatur, propter res inanimatas, sed senescit, propter animatas.
Sciendum tamen est, quod ubi habemus peccatorum, alia littera habet peccati; et tunc refertur ad peccatum
originale quod omnibus est commune.
|+9 Capitulus 9
|#1 Lectio 1
Supra ostendit apostolus dignitatem novi testamenti respectu veteris in generali, hic ostendit idem in speciali,
descendendo ad singula, quae erant in utroque testamento.
Et circa hoc facit duo.
Primo enim comparat ea, quae sunt veteris testamenti ad ea quae sunt novi, ut super hoc ostendat dignitatem
novi; secundo manifestat quaedam, quae supposuerat, X cap., ibi umbram enim habens.
Circa primum tria facit, quia primo exponit illud, quod fuit in veteri testamento; secundo ostendit significatum
suum, ibi hoc significante spiritu; tertio ex his arguit ad propositum, ibi et ideo novi testamenti.
70

