In via enim Dei non progredi, ait bernardus, est regredi.
Alia obiectio est de hoc quod dicit feramur ad perfectionem. Perfectio enim consistit in consiliis. Matth. XIX, 21:
si vis perfectus esse, vade, et vende omnia, etc.. Non omnes autem tenentur ad consilia; igitur.
Respondeo. Dicendum est, quod duplex est perfectio. Una, scilicet exterior, quae consistit in actibus exterioribus,
qui sunt signa interiorum, sicut virginitas, voluntaria paupertas.
Et ad hanc non omnes tenentur. Alia est interior, quae consistit in dilectione Dei et proximi. Col. III, 14:
charitatem habete, quod est vinculum perfectionis. Et ad perfectionem huiusmodi non omnes tenentur, sed omnes
tenentur ad eam tendere, quia si quis nollet plus diligere Deum, non faceret quod exigit charitas.
Dicit autem feramur, et hoc secundum impulsionem a spiritu sancto. Rom. VIII, 14: qui spiritu aguntur, hi filii
Dei sunt. Vel sicut portati a Deo, qui portat infirmitatem nostram. Is. XLVI, 3: audite me, domus Iacob, et omne
residuum domus Israel, qui portamini a meo utero. Vel sicut portati ab invicem. Gal. VI, 2: alter alterius onera
portate.
Deinde cum dicit non rursum, exponit quod dixit, et intendit ostendere quae sunt illa quae faciunt ad
inchoationem doctrinae Christi. Et utitur similitudine.
Per fidem enim anima aedificatur in spirituali aedificio. Sicut ergo in corporali aedificio, primo ponitur
fundamentum, ita hic prima rudimenta doctrinae Christi sunt quasi fundamenta.
Sed contra: quia infra XI, 1, ponitur fides esse fundamentum; fides autem una est. Eph. IV, 5: unus Dominus,
una fides, unum baptisma. Hic autem ponit sex fundamenta; ergo videtur quod male.
Respondeo. Dicendum est, quod fides fundamentum est virtutum. Ista autem, quae ponit hic, sunt fundamenta
doctrinae Christi.
Et dicit non rursum iacientes fundamentum, etc., quasi ita firmiter ponamus quod non oporteat iterato ponere.
Vel quia dudum posuistis, et non oportet iterare.
Multum autem signanter ordinat ista apostolus. Sicut enim in via generationis et cuiuscumque motus, prius est
recessus a termino a quo et post accessus ad terminum ad quem, ita dicit hic, quia poenitentia est recessus a
peccato, et sic est quasi quoddam fundamentum in ista vita. Nemo enim, secundum Augustinum, suae voluntatis
arbiter, potest novam vitam inchoare, nisi poeniteat eum praeteritae. Unde Dominus in principio praedicationis
dicit: poenitentiam agite, Matth. IV, 17. Et ideo dicit poenitentiae ab operibus mortuis. Opera enim mortua
dicuntur, vel quae secundum se sunt mortua, vel quae sunt mortificata. Res dicitur viva, quando habet officium
propriae virtutis, a quo cum deficit, dicitur mortua. Opera enim nostra sunt ordinata ad beatitudinem, quae est
finis hominis. Et ideo quando non ducunt ad beatitudinem, nec ordinari possunt, dicuntur mortua: et haec sunt
opera facta in peccato mortali. Infra IX, 14: sanguis Christi, qui per spiritum sanctum obtulit seipsum
immaculatum Deo, emundabit conscientias nostras ab operibus mortuis. Opera vero facta in charitate per
peccatum mortificantur; unde non habent virtutem, ut mereantur vitam aeternam.
Ez. XVIII, 24: omnes iustitiae eius quas fecerat, non recordabuntur. Poenitentia vero facit, quod ista reviviscunt:
unde tunc iterum reputantur ad vitam aeternam.
In accessu vero ad terminum primo est fides, et ideo dicit fundamentum fidei ad Deum. Proprium autem fidei est,
quod credat homo et assentiat non visis a se, sed testimonio alterius. Hoc autem testimonium vel est hominis
tantum: et istud non facit virtutem fidei, quia homo et fallere et falli potest. Vel istud testimonium est ex iudicio
divino: et istud verissimum et firmissimum est, quia est ab ipsa veritate, quae nec fallere, nec falli potest. Et ideo
dicit, ad Deum, ut scilicet assentiat his quae Deus dicit. Io. XIV, 1: creditis in Deum, et in me credite.
Secundo, in isto processu sunt sacramenta fidei. Haec autem sunt duo sacramenta intrantium; de his enim tantum
agit hic apostolus. Et ista sunt baptismus primum, per quem regeneramur, et secundum est confirmatio, per quam
confirmamur.
Quantum ad primum dicit baptismatum.
Sed contra Eph. IV, 5: una fides, unum baptisma. Non ergo plura sunt baptismata.
Respondeo. Dicendum est, quod triplex est baptismus, scilicet fluminis, flaminis, et sanguinis; sed duo ultima
non habent vim, nisi referantur ad primum, quia illa oportet habere in proposito, si non adsit facultas, in
habentibus usum liberi arbitrii. Et ideo non sunt tria sacramenta; sed unum sacramentum, per quod regeneramur
ad salutem. Io. III, 5: nisi quis renatus fuerit ex aqua et spiritu sancto, etc..
Inter ista vero baptismus sanguinis plus habet de effectu baptismi, si tamen primum fuerit in proposito, vel
contrarium non teneatur in mente, sicut patet de innocentibus, qui non erant in opposita dispositione. Baptismus
enim virtutem habet ex merito passionis Christi. Rom. VI, 3: quicumque baptizati sumus in Christo Iesu, in
morte ipsius baptizati sumus. Sicut ergo qui baptizatur, conformatur morti Christi sacramentaliter, ita martyr
realiter. Et ideo istud baptisma habet totum effectum baptismi, quantum ad hoc quod purgat omnem culpam et
poenam peccati, non tamen imprimit characterem aliquem.
Et ideo si recipiens martyrium sine baptismo aquae resurgeret, esset baptizandus.
Poenitentia vero non tantum habet de effectu baptismi, quia non tollit omnem poenam, licet tollat culpam. Sicut
autem martyr conformat se morti Christi per exteriorem passionem, ita poenitens per interiorem. Gal. V, 24: qui
Christi sunt, carnem suam crucifixerunt cum vitiis et concupiscentiis. Ideo potest esse tanta, quod tolleret omnem

50

