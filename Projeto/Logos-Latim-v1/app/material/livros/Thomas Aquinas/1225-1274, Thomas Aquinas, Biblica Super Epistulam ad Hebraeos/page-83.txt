Istis omnibus in novo testamento respondet oblatio corporis Christi, quia per corpus Christi placatus est Deus,
scilicet in oblatione ipsius in cruce. Rom. V, 10: cum inimici essemus, reconciliati sumus Deo per mortem filii
eius. Item per ipsum ablatum est peccatum. I Pet. III, 18: Christus semel pro peccatis nostris mortuus est. Item
per ipsum introducimur in bona aeterna, et promovemur ad beneficia Dei.
Dicit ergo hostiam, scilicet sacrificium, et oblationem noluisti; et interponit post corpus autem aptasti mihi, id
est, aptum fecisti immolationi. Et hoc quantum ad duo.
Primo quia fuit purissimum, ut deleret omne peccatum. Ex. XII, 5: erit agnus absque macula.
Item quia fuit passibile, ut posset immolari.
Rom. VIII, 3: misit Deus filium suum in similitudinem carnis peccati. Istud autem corpus est vera hostia et vera
oblatio. Eph. V, 2: tradidit semetipsum pro nobis oblationem et hostiam Deo in odorem suavitatis.
Holocautomata et pro peccato non tibi placuerunt.
Maius est placere quam velle, quia illa placent quae in se habent aliquid ut ea velimus. Volumus autem
aliquando aliqua non propter se, sed propter aliud. Quia ergo holocausta digniora erant, de quibus tamen dicit,
quod non placuerunt, ergo multo minus alia.
Sed contra, quia Lev. I, 9, dicitur quod adolebat ea sacerdos super altare in holocaustum et suavem odorem
Domino.
Praeterea, si noluit ea, quare praecepit haec sibi offerri? respondeo. Dicendum est quod hoc, quod Deus dicit illa
nolle, potest dupliciter intelligi.
Uno modo, quod non vult ea pro tempore isto, in quo adveniente veritate cessat umbra, unde modo peccaret qui
ea offerret.
Alio modo quod non vult ea propter peccata offerentium. Is. I, 15: manus enim vestrae sanguine plenae sunt.
Tertia responsio ad quam apostolus tendit, est, quia ista numquam secundum se placuerunt Deo, nec accepta
fuerunt, sed propter duo dicuntur accepta. Primo quia erant figura Christi, cuius passio Deo accepta fuit.
Non enim delectabatur in occisione animalium, sed in fide passionis eius. Omnia enim in figura contingebant
illis, I Cor. X, 11.
Secundo ut nos ab idololatria revocaret per ista sacrificia; unde in prima legis datione nulla fit mentio de
sacrificiis, sed tantum postquam fecerunt vitulum. Unde Ier. VII, 22: non sum locutus cum patribus vestris, et
non praecepi eis in die qua eduxi eos de terra Aegypti, de verbo holocaustorum et victimarum.
Deinde cum dicit tunc dixi, etc., prosequitur de approbatione novi testamenti, et secundum Glossam sic legitur:
tunc, scilicet quando aptasti corpus mihi, scilicet in conceptione, dixi: ecce venio, id est, venire proposui, scilicet
ad passionem. I Io. V, 6: hic est qui venit per aquam et sanguinem Iesus Christus.
Vel melius est quod referatur ad adventum in mundum sic: tunc, scilicet quando holocausta non placuerunt tibi,
dixi: venio per incarnationem. Io. XVI, 28: exivi a patre, et veni in mundum. Et hoc ut offerrem me ad
passionem. Et ideo dicit: ecce.
Sed numquid istud sacrificium erit acceptum? certe sic, quia in capite libri scriptum est de me. Iste liber est
Christus secundum humanam naturam, in quo scripta sunt omnia necessaria homini ad salutem.
Is. VIII, 1: sume tibi librum grandem. Caput autem Christi est Deus, I Cor. XI, 3. In capite libri, id est in
ordinatione Dei, qui est caput Christi, qui est liber, scriptum est quod filius Dei incarnari deberet et mori.
Vel liber, id est, Psalterium, cuius primus Psalmus est de Christo.
Vel melius, liber vitae, qui nihil aliud est quam notitia, quam Deus habet de praedestinatione sanctorum, qui
salvantur per Christum.
Ergo in isto libro scriptum est de me, quia sancti per me praedestinati sunt.
Eph. I, 4: elegit nos in ipso ante mundi constitutionem.
Rom. VIII, 29: quos praescivit et praedestinavit conformes fieri imaginis filii sui. Si ergo praedestinatio dicitur
liber, manifestum est quod Christus caput est libri.
Apoc. XXI, 27: qui non sunt scripti in libro vitae agni. Qui simpliciter est praedestinatus.
Rom. I, 4: qui praedestinatus est filius Dei in virtute.
Ergo in capite libri, id est, in me, secundum divinam naturam, scriptum est de me secundum naturam humanam,
ut faciam voluntatem, scilicet tuam, id est, hoc praeordinatum est, ut per gratiam tuam faciam voluntatem tuam,
offerendo meipsum ad redemptionem humani generis.
Deinde cum dicit superius dicens, exponit auctoritatem praemissam.
Et circa hoc facit duo.
Primo enim assignando ordinem dicendorum ponit differentiam inter novum et vetus testamentum; secundo
exponit specialiter quoddam suppositum in auctoritate, ibi in qua voluntate.
Dictum est autem, quod duo tangebantur in auctoritate allegata. Unum quod pertinet ad reprobationem veteris
testamenti, aliud autem ad approbationem novi testamenti.
Reprobatur autem vetus testamentum dupliciter, tum quia Deus sacrificia eius non vult, tum quia sibi non
placent, et sic David propheta, dicens superius, id est, in principio.
Et quid dicit? quia hostias, et oblationes, et holocautomata, et pro peccato noluisti.

83

