Io. X, 7: ego sum Ostium. Sed non erat propalatus, quia adhuc latebat sub figuris litterae obumbratus. Infra X, 1:
umbram habens lex futurorum, etc.. Quae parabola est instantis, id est, praesentis, temporis; vel instantis, id est,
ducens nos ad ea, quae contingunt in praesenti tempore.
Deinde cum dicit iuxta quam, ponit rationem quare durante statu veteris legis non patebat introitus in sancta
sanctorum.
In illa enim sancta nullus intrat nisi perfectus. Is. XXXV, 8: via sancta vocabitur, non transibit per eam pollutus.
Et ideo ibi non erat mundatio et perfectio, nec erat introitus in illam. Sed vetus testamentum non poterat
perfectum facere servientem, quia nondum erat oblatum sacrificium satisfaciens pro peccato totius humani
generis.
Et ideo dicit iuxta quam, scilicet vel parabolam vel figuram, offeruntur munera et hostiae.
Quod refertur ad illud quod dicit, sacrificiorum officia consummantes, quia oblationes et munera, quae sunt de
omnibus; hostiae autem, quae tantum sunt de animalibus, non offerebantur in sancta sanctorum, sed in sancta vel
ad fores tabernaculi.
Ista autem non poterant mundare, quia non possunt facere perfectum servientem, servitute latriae, quae pertinet
ad cultum divinum.
Perfectum, dico, iuxta conscientiam.
Est enim duplex mundatio. Una a macula, et reatu peccati. Et quantum ad conscientiam, hoc non potest lex. Infra
X, 4: impossibile est sanguine taurorum et hircorum auferri peccata. Is. I, 13: ne offeratis ultra sacrificium
frustra. Mich. VI, 7: numquid placari potest Deus in millibus arietum aut in millibus hircorum pinguium? alia
mundatio erat quantum ad culturam, ut scilicet liceret eis ministrare in illis sacrificiis: et sic mundabat.
Sed numquid in veteri lege fuerunt multi perfecti? et videtur quod sic. Dictum est enim Abrahae Gen. XVII, 1:
ambula coram me, et esto perfectus. Moyses etiam et multi alii valde sancti et perfecti fuerunt.
Respondeo. Dicendum est, quod licet tunc multi perfecti et sancti fuerint, hoc tamen non fuit ex operibus legis.
Supra VII, 19: nihil ad perfectum adduxit lex. Sed hoc fuit per fidem Christi. Gen. XV, 6: credidit Abraham Deo,
et reputatum est illi ad iustitiam.
Hoc ergo non erat virtute caeremoniarum aut legalium. Unde frequenter ibi dicitur orabit pro eo sacerdos et
dimittetur illi, Lev. V, 10, et in multis aliis locis. Quod ergo mundaret, hoc erat ex fide. Sed in novo testamento
dicitur Marc. Ult.: qui crediderit et baptizatus fuerit, salvus erit. Sine sacramentis enim novae legis non est salus.
Io. III, 5: nisi quis renatus fuerit ex aqua et spiritu sancto, etc..
Sed quare non mundabant conscientiam? quia consistebant in cibis et potibus, peccatum vero est in conscientia.
Illud autem, quod est pure corporale non mundat animam, quia non agit in animam. In sacrificiis autem illis erant
cibi et potus, etc., quae pertinent ad corpus, et ideo non poterant mundare conscientiam.
Dicit ergo in cibis et potibus, id est, in discretione ciborum et potuum interdictorum in veteri lege, quia abstinere
ab his non mundat conscientiam. Vel ut hoc referatur ad usum sacrificiorum, quia comedebantur a sacerdotibus
illa, quae offerebantur pro peccatis, et ab aliis, quae pro aliis. Ista enim non mundabant conscientiam. Ier. XI, 15:
numquid carnes sanctae auferent a te malitias tuas? et variis baptismatibus, id est, lotionibus, quia sicut dicitur
Mc. VII, 3 s.: Iudaei servabant baptismata calicum et urceorum, et a foro redeuntes non comedunt nisi
baptizentur. Contra quos dicit Dominus Matth. XXIII, 25: vae vobis, Scribae et Pharisaei hypocritae, qui
mundatis quod de foris est calicis et paropsidis, intus autem estis pleni rapina et immunditia.
Verumtamen apostolus non loquitur hic de superstitionibus Pharisaeorum, et ideo oportet currere ad alias
lotiones praeceptas in lege, sicut est de aqua in qua lavabantur sacerdotes, et de aqua purificationis in
mundatione leprosi vel polluti. Unde frequenter dicitur lavabunt vestimenta sua, etc.. Et haec dicuntur hic
baptismata.
Et iustitiis carnis: ad hoc addit universaliter de omnibus. Vocat ista caeremonialia iustitias carnis, id est, carnales,
quia pertinebant tantum ad corporalem munditiam, nec erat in eis aliqua virtus spiritualis.
Et ne aliquis dicat: quare ergo instituta sunt, si non poterant perficere? quia iam videretur quod Deus ea inutiliter
instituerit.
Hoc removet cum dicit usque ad tempus correctionis impositis, quasi dicat: hoc verum est quod fuissent inutiliter
instituta si semper deberent durare. Sed sicut puero primo oportet dare paedagogum, quando autem iam pervenit
ad aetatem perfectam, tunc datur ei modus se habendi secundum iudicium rectoris reipublicae: ita in veteri lege
ea, quae spectant ad imperfectionem instituta fuerunt, sed quando venit tempus perfectum, tunc debuerunt
institui illa quae ducunt ad perfectionem. Et ideo dicit usque ad tempus correctionis, id est, in quo corrigeretur,
non quidem sicut mala, sed sicut imperfecta. Lex enim bona est, Rom. VII, 12.
Ps. Lxxxix, 10: supervenit mansuetudo, et corripiemur.
|#3 Lectio 3
Supra posuit apostolus significationem eorum, quae pertinent ad vetus testamentum et primum tabernaculum, hic
ponit conditiones eorum, quae pertinent ad secundum tabernaculum, quod repraesentabat novum testamentum.
Et circa hoc duo facit.

74

