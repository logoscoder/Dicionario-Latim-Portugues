Dominus quidem Iesus postquam locutus est eis, ascendit in caelum, et sedet a dextris Dei. Unde in symbolo
dicitur: ascendit in caelum, sedet ad dexteram patris.
|#6 Sextus articulus est de adventu ad iudicium, de quo Dominus dicit matth. XXV, 31: cum venerit filius
hominis in maiestate sua, et omnes Angeli eius cum eo, tunc sedebit super sedem maiestatis suae; et Petrus dicit
actuum X, 42: hic est qui constitutus est a Deo iudex vivorum et mortuorum, sive eorum qui iam mortui sunt, et
eorum qui in adventu Christi vivi invenientur. Et circa hoc aliqui errant, de quibus dicitur II Petr. III, 3: venient
in novissimis diebus in deceptione illusores, iuxta proprias concupiscentias dicentes: ubi est repromissio aut
adventus eius? contra quos dicitur Iob. XIX, 29: fugite a facie gladii, quoniam ultor iniquitatum gladius est, et
scitote esse iudicium. Unde in symbolo dicitur: qui venturus est iudicare vivos et mortuos.
Illi autem qui septem articulos humanitatis esse ponunt, distinguunt primum articulum in duos, ponentes scilicet
sub alio articulo conceptionem Christi, et sub alio eius nativitatem.

|+2 Pars 2: De ecclesiae sacramentis.
Nunc restat considerandum de ecclesiae sacramentis, quae tamen omnia comprehenduntur sub uno articulo, quia
ad effectum gratiae pertinent. Sed quia specialem de sacramentis fecistis quaestionem, de his seorsum agendum
est.
Est primo igitur sciendum, quod sicut Augustinus dicit in X Lib. De Civit. Dei, sacramentum est sacrum signum,
vel sacrae rei signum. Fuerunt autem in veteri lege quaedam sacramenta, idest sacrae rei signa, sicut agnus
paschalis, et alia sacramenta legalia, quae quidem solum significabant Christi gratiam, non tamen eam causabant.
Unde apostolus Galat. IV, 9 vocat ea egena et infirma elementa: egena quidem, quia gratiam non continebant; et
infirma, quia gratiam conferre non poterant.
Sacramenta vero novae legis continent et conferunt gratiam. In eis enim virtus Christi sub tegumento rerum
visibilium secretius operatur salutem, ut dicit Augustinus.
Et ideo sacramentum novae legis est invisibilis gratiae visibilis forma, ut eius similitudinem gerat et causa
existat. Sicut ablutio quae fit in aqua baptismatis repraesentat interiorem mundationem quae fit a peccatis per
virtutem baptismi.
Sunt autem sacramenta legis novae septem, scilicet baptismus, confirmatio, eucharistia, poenitentia, extrema
unctio, ordo et matrimonium: quorum prima quinque ordinantur ad perfectionem unius hominis in seipso, sed
alia duo, scilicet ordo et matrimonium, ordinantur ad perfectionem et multiplicationem totius ecclesiae.
Vita enim spiritualis conformatur vitae corporali. In vita autem corporali perficitur homo primo per
generationem, qua nascitur in hoc mundo; secundo per augmentum, quo perducitur ad quantitatem et virtutem
perfectam; tertio per cibum, quo sustentatur hominis vita et virtutes. Et haec quidem sufficerent, si nunquam eum
infirmari contingeret; sed quia frequenter homo infirmatur, quarto indiget sanatione.
Sic est in vita spirituali. Primo enim indiget homo regeneratione, quae fit per baptismum, secundum illud Ioan.
III, 5: nisi quis renatus fuerit ex aqua et spiritu sancto, non potest introire in regnum Dei.
Secundo oportet quod homo accipiat perfectam virtutem quasi quoddam spirituale augmentum, scilicet per
sacramentum confirmationis ad similitudinem apostolorum, quos spiritus sanctus in eos veniens confirmavit.
Unde Dominus dixit eis Luc. Ult., 49: vos sedete in civitate (ierusalem) quoadusque induamini virtute ex alto.
Tertio oportet quod homo spiritualiter nutriatur per eucharistiae sacramentum, secundum illud Ioan. VI, 54: nisi
manducaveritis carnem filii hominis et biberitis eius sanguinem, non habebitis vitam in vobis.
Quarto oportet quod homo sanetur spiritualiter per sacramentum poenitentiae, secundum illud Psal. XL, 5: sana,
Domine, animam meam, quia peccavi tibi.
Quinto spiritualiter simul et corporaliter per sacramentum extremae unctionis sanatur, secundum illud Iac. Ult.,
14: infirmatur aliquis in vobis? inducat presbyteros ecclesiae, et orent super eum, ungentes eum oleo in nomine
Domini: et oratio fidei salvabit infirmum, et alleviabit eum Dominus; et si in peccatis sit, dimittentur ei.
Quantum autem ad communem ecclesiae utilitatem ordinantur duo sacramenta, scilicet ordo et matrimonium.
Nam per ordinem ecclesia gubernatur et multiplicatur spiritualiter, et per matrimonium multiplicatur corporaliter.
Est autem considerandum quod praedicta septem sacramenta quaedam habent communia, et quaedam propria.
Commune quidem est omnibus sacramentis quod conferant gratiam, sicut dictum est.
Commune etiam est omnibus, quod sacramentum consistit in verbis et rebus corporalibus, sicut in Christo, qui
est sacramentorum auctor, est verbum caro factum. Et sicut caro Christi sanctificata est, et virtutem sanctificandi
habet per verbum sibi unitum, ita et res sacramentorum sanctificantur, et vim sanctificandi habent per verba quae
in his proferuntur. Unde Augustinus dicit super Ioan.: accedit verbum ad elementum, et fit sacramentum. Unde
verba quibus sanctificantur sacramenta, dicuntur sacramentorum formae; res autem sanctificatae dicuntur
sacramentorum materiae, sicut aqua est materia baptismi et chrisma confirmationis. Requiritur etiam in quolibet
sacramento persona ministri conferentis sacramentum cum intentione conferendi et faciendi quod facit ecclesia:
6

