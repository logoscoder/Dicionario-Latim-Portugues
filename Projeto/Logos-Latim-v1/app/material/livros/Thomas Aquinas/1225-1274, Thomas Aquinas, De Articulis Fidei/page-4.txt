suam corpus suum discipulis palpandum praebuit, dicens, Luc. Ult., 39: palpate, et videte, cum tamen apostolus
dicat, Philip. III, 21, quod reformabit corpus humilitatis nostrae configuratum corpori claritatis suae.
Quintus error est dicentium, quod corpora humana in resurrectione vertentur in spiritum, contra quos dicitur Luc.
Ult., V. 39: spiritus carnem et ossa non habet, sicut me videtis habere.
Sextus error est cerinthi, qui mille annos post resurrectionem in terreno regno fabulatur futuros, in quibus
homines carnales ventris ac libidinis voluptates habebunt, contra quem dicitur Matth. XXII, 30: in resurrectione
neque nubent neque nubentur.
Quidam dixerunt etiam, quod post resurrectionem mortuorum, in eodem statu in quo nunc est, mundus manebit,
contra quos dicitur Apoc. XXI, 1: vidi caelum novum et terram novam. Et apostolus dicit Roman. VIII, 21, quod
ipsa creatura liberabitur a servitute corruptionis in libertatem gloriae filiorum Dei. Et contra omnes hos errores
dicitur: carnis resurrectionem; et in alio symbolo: exspecto resurrectionem mortuorum.
|#6 Sextus articulus pertinet ad ultimum effectum divinitatis, qui est remuneratio bonorum et punitio malorum,
secundum illud psalm. Lxi, 12: tu reddes unicuique iuxta opera sua. Et circa hunc etiam fuerunt multi errores.
Quorum primus est dicentium, quod anima moritur cum corpore, sicut Arabs asserit, vel etiam post modicum
intervallum, sicut zeno dixit, ut recitatur in Lib. De ecclesiasticis dogmatibus, contra quod est quod apostolus
dicit philip. I, 23: desiderium habens dissolvi, et esse cum Christo; et apocal. VI, 9: vidi subtus altare Dei animas
interfectorum propter verbum Dei.
Secundus error est Origenis, qui posuit homines et Daemones damnatos iterum posse purgari, et redire in
gloriam; et Angelos sanctos et homines beatos iterum posse deduci ad mala, quod est contra auctoritatem
Domini, Matth. XXV, 46: ibunt hi in supplicium aeternum; iusti autem in vitam aeternam.
Tertius est error dicentium, omnes poenas et omnia praemia malorum et bonorum futuras esse aequales, contra
quorum primum dicitur I corinth. XV, 41: stella a stella differt in claritate: sic et resurrectio mortuorum: contra
secundum quod dicitur Matth. XI, 22: tyro et sidoni remissius erit in die iudicii quam vobis.
Quartus error est dicentium animas malorum non statim post mortem descendere ad infernum, nec aliquas
sanctorum animas Paradisum intrare ante diem iudicii, contra quos dicitur Luc. XVI, 22, quod mortuus est dives,
et sepultus est in inferno; et II corinth. V, 1, dicitur: scimus enim quoniam si terrestris domus nostra huius
habitationis dissolvatur, quod aedificationem ex Deo habemus domum non manu factam, sed aeternam in caelis.
Quintus est error dicentium, non esse Purgatorium animarum post mortem, eorum scilicet qui in caritate
decesserunt, sed aliquid purgabile habent, contra quos dicitur I corinth. III, 12: si quis aedificaverit supra
fundamentum (scilicet fidei per dilectionem operantis) lignum, foenum, stipulam... Detrimentum patietur, ipse
autem salvus erit; sic tamen quasi per ignem: et contra hos errores dicitur in symbolo, vitam aeternam. Amen.
Alii vero qui septem articulos circa fidem divinitatis assignant, eos sic distinguunt, ut primus sit de essentiae
unitate; secundus de persona patris; tertius de persona filii; quartus de persona spiritus sancti; quintus de effectu
creationis; sextus de effectu iustificationis; septimus de effectu remunerationis, sub quo comprehendunt
resurrectionem et vitam aeternam.
Et sic dum praedictorum sex articulorum secundum dividunt in tres, quintum vero et sextum compingunt in
unum, fiunt secundum eos septem articuli. Nec refert quantum ad veritatem fidei vel errorum vitationem, qualiter
distinguantur.
|+1b Nunc restat considerare articulos qui pertinent ad humanitatem Christi.
|#1 Circa quam sex articulos distinguunt: quorum primus est circa conceptionem et nativitatem Christi,
secundum quod dicitur Isai. VII, 14, et introducitur Matth. I, 23: ecce virgo concipiet, et pariet filium, et
vocabitur nomen eius emmanuel.
Et circa hunc multi fuerunt errores, quorum primus fuit dicentium Christum fuisse purum hominem, et quod non
semper fuit, sed a maria sumpsit exordium, et iste est error carpocratis et cerinthi et ebionis et Pauli Samosateni
et Photini, contra quos dicitur Rom. IX, 5: ex quibus est Christus secundum carnem, qui est super omnia Deus
benedictus in saecula.
Secundus error est Manichaeorum dicentium, quod Christus non habuit verum corpus, sed phantasticum, contra
quod est quod Dominus Luc. Ult., reprehendit errorem discipulorum suorum, qui conturbati et perterriti
existimabant se spiritum videre; et Matth. XIV, 26: videntes eum supra mare ambulantem, turbati sunt dicentes,
quia phantasma est, et prae timore clamaverunt: quorum opinionem Dominus removit, dicens, vers. 27: habete
fiduciam, ego sum, nolite timere.
Tertius error est valentini, qui dicit, Christum caeleste corpus attulisse, nihilque de virgine assumpsisse, sed per
ipsam tanquam per rivum aut fistulam sine ulla de illa assumpta carne transisse, contra quod dicitur Galat. IV, 4:
misit Deus filium suum factum ex muliere.
Quartus est error Apollinaris qui dixit, aliquid verbi in carnem fuisse conversum aut transmutatum, non autem
carnem de mariae carne susceptam. Propter illud enim quod dicitur Ioan. I, 14: verbum caro factum est, intelligit

4

