OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_ARTICULIS_FIDEI
|+0 Prooemium
Postulat a me vestra dilectio ut de articulis fidei et ecclesiae sacramentis aliqua vobis compendiose pro
memoriali transcriberem, cum dubitationibus quae circa haec moveri possent. Verum cum omne theologorum
studium versetur circa dubietates contingentes articulos fidei et ecclesiae sacramenta, si ad plenum vestrae
petitioni satisfacere vellem, oporteret totius theologiae comprehendere summatim difficultates: quod quantum sit
operosum, advertit vestra prudentia. Unde ad praesens vobis sufficiat, si articulos fidei et ecclesiae sacramenta
breviter vobis distinguam, et qui errores sunt circa quemlibet eorum vitandi.
|+1 Pars 1: De articulis fidei.
In primis igitur vos scire oportet, quod tota fides christiana circa divinitatem et humanitatem Christi versatur.
Unde Christus voce ioannis loquens ait, ioan. XIV, 1: creditis in Deum, et in me credite.
Circa utrumque autem horum a quibusdam sex, a quibusdam septem articuli distinguuntur: et sic omnes articuli
secundum quosdam duodecim, secundum quosdam quatuordecim esse dicuntur.
Primo igitur sex articulos sic distinguunt circa fidem divinitatis. Sunt enim circa divinitatem tria consideranda,
scilicet unitas divinae essentiae, trinitas personarum, et effectus divinae virtutis.
|#1 Primus igitur articulus est ut credamus essentiae divinae unitatem, secundum illud Deut. VI, 4: audi Israel:
Dominus Deus tuus, Deus unus est.
Contra hunc autem articulum plures errores vitandi occurrunt.
Primo quidem quorundam gentilium sive Paganorum, ponentium plures deos, contra quos dicitur Exod. XX, 3:
non habebis deos alienos coram me.
Secundus est error Manichaeorum, qui ponunt duo principia esse: unum a quo sunt omnia bona, aliud a quo sunt
omnia mala, contra quos dicitur Isai. XLV, 6: ego Dominus non est alter formans lucem, et creans tenebras,
faciens pacem, et creans malum: quia ipse secundum suam iustitiam infligit malum poenae, cum esse conspicit
in sua creatura malum culpae.
Tertius est error Anthropomorphitarum ponentium unum Deum, sed dicentium eum corporeum, et ad modum
humani corporis formatum, contra quos dicitur Ioan. IV, 24: spiritus est Deus; et Isai. XL, 18: cui similem
fecistis Deum, aut quam imaginem ponetis ei? quartus est error epicureorum ponentium quod Deus non habet
providentiam et scientiam de rebus humanis, contra quos dicitur I Petr. Ult., 7: omnem sollicitudinem
proiicientes in eum, quoniam ipsi cura est de vobis.
Quintus error est quorundam gentilium Philosophorum dicentium Deum non esse omnipotentem, sed quod
solum potest ea quae naturaliter fiunt, contra quos dicitur in Psal. Cxiii, 3: omnia quaecumque voluit, Dominus
fecit. Omnes igitur hi derogant unitati divinae essentiae vel perfectioni, unde contra omnes ponitur in symbolo:
credo in unum Deum patrem omnipotentem.
|#2 Secundus articulus est, quod sunt tres personae divinae in una essentia, secundum illud I Ioan. Ult., 7: tres
sunt qui testimonium dant in caelo, pater, verbum et spiritus sanctus: et hi tres unum sunt. Contra hunc autem
articulum sunt plures errores.
Primus fuit Sabellii, qui posuit unam essentiam, sed trinitatem personarum negavit, dicens, quod una persona
quandoque dicitur pater, quandoque filius, quandoque spiritus sanctus.

1

