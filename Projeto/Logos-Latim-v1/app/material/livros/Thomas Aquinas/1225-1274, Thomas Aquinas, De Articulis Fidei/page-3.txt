Quintus error est cathaphrygiarum, idest montani, priscae, et maximillae qui dicunt, prophetas quasi arreptitios
fuisse, et quod non prophetaverunt per spiritum sanctum, contra quos dicitur II Petr. I, 21: non enim voluntate
humana allata est aliquando prophetia; sed spiritu sancto inspirati locuti sunt sancti Dei homines.
Sextus est error cerdonis, qui primo dixit, Deum legis et prophetarum non esse patrem Christi, nec bonum Deum
esse, sed iustum: patrem vero Christi bonum esse; quem etiam Manichaei secuti sunt, legem reprobantes: contra
quos dicitur Roman. VII, 12: lex quidem sancta, et mandatum sanctum et iustum et bonum: et ibid. I, 2, dicitur:
quod ante promiserat per prophetas suos in Scripturis sanctis de filio suo.
Septimus error est eorum qui quaedam quae ad perfectionem vitae pertinent, asserunt esse ad necessitatem
salutis. Quorum quidam fuerunt qui se arrogantissime apostolos vocaverunt, qui nullam spem putant habere
salutis eos qui coniugibus utuntur, et propria possident. Alii vero, scilicet tatiani, non vescuntur carnibus, et eas
omnino abominantur, secundum illud apostoli I ad timoth. IV, 1-3: in novissimis temporibus discedent quidam a
fide, attendentes spiritibus erroris, et doctrinis Daemoniorum, in hypocrisi loquentium mendacium et cauteriatam
habentium suam conscientiam, prohibentium nubere, et abstinere a cibis, quos Deus creavit ad percipiendum
cum gratiarum actione fidelibus, et his qui cognoverunt veritatem. Dicunt enim quod promissio de adventu
spiritus sancti non fuit in apostolis completa, sed in eis, contra illud quod dicitur Act. II.
Eutychiani etiam dicunt homines non posse salvari nisi continue orent, propter illud quod Dominus dicit Luc.
XVIII, 1: oportet semper orare, et non deficere: quod sic accipitur, secundum Augustinum, ut nullum diem
praetermittant circa orandi opera.
Alii vero qui Passalonitae dicuntur, intantum silentio student, ut naribus et labiis digitum apponant: passalos
enim Graece dicitur palus, et ranchos nasus. Quidam etiam dicunt, quod homines non possunt salvari nisi semper
nudis pedibus ambulent: contra quos omnes dicit apostolus I corinth. X, 22: omnia mihi licent, sed non omnia
expediunt, ex quibus datur intelligi quod licet aliqua a sanctis viris assumantur tanquam expedientia, non tamen
propter hoc opposita redduntur illicita.
Octavus error est eorum qui dicunt e contrario, opera perfectionis non esse praeferenda communi vitae fidelium,
sicut Iovinianus posuit quod virginitas non praefertur coniugio, contra illud quod dicitur I corinth. VII, 38: qui
matrimonio iungit virginem suam bene facit; et qui non iungit melius facit; et sicut vigilantius, qui aequavit
statum divitias possidentium statui paupertatis propter Christum assumptae, contra quem dicit Dominus Matth.
XIX, 21: si vis perfectus esse, vade, et vende omnia quae habes, et da pauperibus, et habebis thesaurum in caelo;
et veni, sequere me.
Nonus error est negantium liberum arbitrium, sicut quidam negavit, dicens, animas quae sunt malae creationis,
non posse non peccare, contra quos dicitur I ioan. II, 1: haec scribo vobis ut non peccetis.
Decimus error est Priscianistarum, et etiam mathematicorum dicentium, homines fatalibus stellis obligatos, ita
scilicet quod eorum opera sunt necessitati stellarum subiecta, contra quos dicitur Ierem. X, 2: a signis caeli nolite
metuere quae timent gentes.
Undecimus error est dicentium quod homines Dei gratiam et caritatem habentes, peccare non possunt, ita quod
asserunt eos qui aliquando peccaverunt, nunquam caritatem habuisse, contra quos dicitur apocal. II, 4-5:
caritatem tuam primam reliquisti: memor esto itaque unde excideris.
Duodecimus error est eorum qui ea quae ab ecclesia Dei universaliter sunt statuta, dicunt non esse observanda,
sicut aeriani, qui dicunt statuta ieiunia non esse solemniter celebranda, sed cum quis voluerit, ieiunet, ne videatur
esse sub lege; et sicut tesseradecathitae, idest quartodecumani, qui dicunt quartadecima luna Pascha esse
celebrandum, quocumque die septimanae occurreret; et eadem ratio est de quibuscumque ab ecclesia statutis. Et
contra omnes istos errores in symbolo apostolorum dicitur: sanctam ecclesiam catholicam, sanctorum
communionem, remissionem peccatorum; et in symbolo patrum dicitur: qui locutus est per prophetas, et unam
sanctam catholicam et apostolicam ecclesiam.
Confiteor unum baptisma in remissionem peccatorum.
|#5 Quintus articulus est de resurrectione mortuorum, de quo dicitur I corinth. XV, 51: omnes quidem
resurgemus.
Contra quem etiam sunt plures errores.
Quorum primus est error valentini, qui carnis resurrectionem negavit, quem etiam plures haeretici sunt secuti:
contra quem dicitur I corinth. XV, 12: si Christus praedicatur quod resurrexit a mortuis; quomodo quidam dicunt
in vobis, quoniam resurrectio mortuorum non est? secundus est error Hymenaei et Phileti, contra quos dicit
apostolus II timoth. II, quod a veritate exciderunt, dicentes resurrectionem iam factam, vel quia non credebant
nisi resurrectionem spiritualem, vel quia non credebant alios resurrecturos, nisi illos qui cum Christo
resurrexerunt.
Tertius est error quorundam haereticorum modernorum, qui dicunt resurrectionem futuram, non tamen eorundem
corporum, sed quod animae resument quaedam corpora caelestia, contra quos apostolus dicit I corinth. XV, 53:
oportet corruptibile hoc induere incorruptionem, et mortale hoc induere immortalitatem.
Quartus est error eutychii patriarchae Constantinopolitani, qui posuit corpora nostra in resurrectione aeri vel
vento similari, quod Gregorius narrat in XIV Moralium, contra quem est quod Dominus post resurrectionem
3

