Secundus est error Arii, qui posuit tres personas, sed negavit unitatem essentiae, dicens filium esse alterius
substantiae a patre, et esse creaturam, et minorem patre, et sibi non coaequalem nec coaeternum, sed quod
incepit esse postquam non fuerat, et contra hos duos errores dicit Dominus, Ioan. X, 30: ego et pater unum
sumus, quia, ut dicit Augustinus, quod dicit unum, liberat te ab Ario; quod dicit sumus, pluraliter, liberat te a
Sabellio.
Tertius est error eunomii, qui posuit filium dissimilem patri, contra quem dicitur Coloss. I, 15: qui est imago Dei
invisibilis.
Quartus est error Macedonii, qui posuit spiritum sanctum esse creaturam, contra quem dicitur II corinth. III, 17:
Dominus autem spiritus est.
Quintus est error Graecorum, qui dicunt spiritum sanctum procedere a patre, sed non a filio, contra quos dicitur
ioan. XIV, 26: Paraclitus autem spiritus sanctus, quem mittet pater in nomine meo: quia scilicet eum mittit pater
tanquam spiritum filii, et a filio procedentem, et ioan. XVI, 14, dicitur: ille me clarificabit, quia de meo accipiet.
Et contra hos omnes errores in symbolo dicitur: credo in Deum patrem...
Et in filium eius unigenitum, non factum, consubstantialem patri... Et in spiritum sanctum Dominum et
vivificantem qui ex patre filioque procedit.
|#3 Alii vero quatuor articuli divinitatis pertinent ad effectus divinae virtutis, quorum primus, qui est tertius,
pertinet ad creationem rerum in esse naturae, secundum illud psalm. Cxlviii, 5: dixit et facta sunt.
Contra hunc articulum primo quidem erravit democritus et epicurus, ponentes quod nec materia mundi nec ipsa
mundi compositio est a Deo, sed quod mundus est casu factus per concursum corporum indivisibilium, quae
rerum principia aestimabant, contra quos dicitur in Psal. XXXII, V. 6: verbo Domini caeli firmati sunt, idest
secundum rationem aeternam, non autem casu.
Secundus est error Platonis et Anaxagorae, qui posuerunt mundum factum a Deo, sed ex materia praeiacenti,
contra quos dicitur in Psal. Cxlviii, 5: mandavit, et creata sunt, idest ex nihilo facta.
Tertius est error Aristotelis, qui posuit mundum a Deo factum non esse, sed ab aeterno fuisse, contra quod dicitur
genes. I, 1: in principio creavit Deus caelum et terram.
Quartus est error Manichaeorum, qui posuerunt Deum factorem invisibilium, sed visibilia a diabolo facta, contra
quos dicitur Hebr. XI, 3: fide intelligimus aptata esse saecula verbo Dei, ut ex invisibilibus visibilia fierent.
Quintus est error simonis magi et menandri eius discipuli, et multorum aliorum haereticorum eos sequentium,
qui creationem mundi non Deo, sed Angelis attribuunt, contra quos dicit Paulus Act. XVII, V. 24: Deus qui fecit
mundum, et omnia quae in eo sunt.
Sextus est error eorum qui posuerunt, Deum per seipsum non gubernare mundum, sed per quasdam potestates
sibi subiectas, contra quos dicitur Iob. XXXIV, 13: quem constituit alium super terram, aut quem posuit super
orbem quem fabricatus est? et contra hos errores dicitur in symbolo: factorem vel creatorem caeli et terrae,
visibilium omnium et invisibilium.
|#4 Quartus articulus pertinet ad effectum gratiae, per quam vivificatur ecclesia a Deo, secundum illud Roman.
III, V. 24: iustificati gratis per gratiam ipsius, scilicet Dei: et sub articulo isto comprehenduntur omnia
sacramenta ecclesiae, et quaecumque pertinent ad ecclesiae unitatem, et dona spiritus sancti, et iustitia hominum.
Et quia de sacramentis ecclesiae posterius est tractandum, de his interim supersedeamus, et alios errores contra
hunc articulum exponamus.
Quorum primus est cerinthi et ebionis, et etiam Nazaraeorum, qui dixerunt gratiam Christi non sufficienter ad
salutem operari, nisi aliquis circumcisionem et alia legis mandata custodiat, contra quos dicitur Roman. III, 28:
arbitramur iustificari hominem per fidem sine operibus legis.
Secundus est error donatistarum, qui posuerunt gratiam Christi solum in Africa remansisse, quia scilicet totus
alius mundus communicabat caeciliano carthaginensi episcopo, quem ipsi condemnaverunt, et in hoc negabant
unitatem ecclesiae, contra quos dicitur ad Coloss. III, 11: in Christo Iesu non est gentilis et Iudaeus, circumcisio
et praeputium, barbarus et Scytha, servus et liber; sed omnia in omnibus Christus.
Tertius est error pelagianorum, qui quidem primo negaverunt peccatum originale esse in parvulis, contra id quod
dicit apostolus ad Roman. V, 12: per unum hominem peccatum in hunc mundum intravit, et per peccatum mors:
ita et in omnes homines mors pertransiit, in quo omnes peccaverunt; et in psalm. L, 7, dicitur: ecce in
iniquitatibus conceptus sum.
Secundo dicunt quod principium boni operis inest homini a seipso, sed consummatio est a Deo, contra id quod
dicit apostolus philipp. II, 13: Deus est qui operatur in vobis et velle et perficere pro bona voluntate.
Tertio dicunt gratiam dari homini secundum sua merita, contra id quod dicitur Rom. XI, 6: si autem gratia, iam
non ex operibus: alioquin gratia iam non esset gratia.
Quartus error est Origenis, qui posuit omnes animas creatas cum Angelis simul, et pro diversitate eorum quae ibi
egerunt, quosdam homines vocari a Deo per gratiam, quosdam vero in infidelitate relinqui, contra quod dicit
apostolus ad Rom. IX, 11: cum nondum nati essent, aut aliquid boni egissent aut mali (ut secundum electionem
propositum Dei maneret) non ex operibus, sed ex vocante dictum est ei, quia maior serviet minori.
2

