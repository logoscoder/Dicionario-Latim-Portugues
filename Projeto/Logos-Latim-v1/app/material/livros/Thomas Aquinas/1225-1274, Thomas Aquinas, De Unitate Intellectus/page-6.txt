corpore. Destructo ergo corpore, vel destruitur forma corporis, vel transit ad aliud corpus. Si ergo intellectus est
forma corporis, videtur ex necessitate sequi quod intellectus sit corruptibilis.
Est autem sciendum, quod ratio haec Platonicos movit. Nam Gregorius Nyssenus, imponit Aristoteli, e contrario,
quod quia posuit animam esse formam, quod posuerit eam esse corruptibilem.
Quidam vero posuerunt propter hoc, animam transire de corpore in corpus. Quidam etiam posuerunt, quod anima
haberet corpus quoddam incorruptibile, a quo nunquam separaretur. Et ideo ostendendum est per verba
Aristotelis, quod sic posuit intellectivam animam esse formam quod tamen posuit eam incorruptibilem.
In undecimo enim metaph., postquam ostenderat quod formae non sunt ante materias, quia quando sanatur homo
tunc est sanitas, et figura Aeneae sphaerae simul est cum sphaera aenea; consequenter inquirit utrum aliqua
forma remaneat post materiam, et dicit sic, secundum translationem boetii: si vero aliquid posterius remaneat
(scil. Post materiam) considerandum est. In quibusdam enim nihil prohibet, ut si anima huiusmodi est, non omnis
sed intellectus; omnem enim impossibile est fortasse. Patet ergo quod animam, quae est forma quantum ad
intellectivam partem, dicit nihil prohibere remanere post corpus, et tamen ante corpus non fuisse. Cum enim
absolute dixisset, quod causae moventes sunt ante, non autem causae formales, non quaesivit utrum aliqua forma
esset ante materiam, sed utrum aliqua forma remaneat post materiam; et dicit hoc nihil prohibere de forma quae
est anima, quantum ad intellectivam partem.
Cum igitur, secundum praemissa Aristotelis verba, haec forma quae est anima, post corpus remaneat, non tota,
sed intellectus; considerandum restat quare magis anima secundum partem intellectivam post corpus remaneat,
quam secundum alias partes, et quam aliae formae post suas materias. Cuius quidem rationem ex ipsis Aristotelis
verbis assumere oportet.
Dicit enim: separatum autem est solum hoc quod vere est; et hoc solum immortale et perpetuum est. Hanc igitur
rationem assignare videtur quare hoc solum immortale et perpetuum esse videtur: quia hoc solum est separatum.
Sed de quo hic loquatur, dubium esse potest, quibusdam dicentibus, quod loquitur de intellectu possibili;
quibusdam, quod de agente: quorum utrumque apparet esse falsum, si diligenter verba Aristotelis considerentur.
Nam de utroque Aristoteles dixerat ipsum esse separatum. Restat igitur quod intelligatur de tota intellectiva
parte, quae quidem separata dicitur, quia non est ei aliquod organum, sicut ex verbis Aristotelis patet.
Dixerat autem Aristoteles in principio libri de anima, quod si est aliquid animae operum aut passionum
proprium, continget utique ipsam separari; si vero nullum est proprium ipsius, non utique erit separabilis. Cuius
quidem consequentiae ratio talis est: quia unumquodque operatur in quantum est ens, eo igitur modo unicuique
competit operari quo sibi competit esse. Formae igitur quae nullam operationem habent sine communicatione
suae materiae, ipsae non operantur, sed compositum est quod operatur per formam. Unde huiusmodi formae
ipsae quidem proprie loquendo non sunt, sed eis aliquid est.
Sicut enim calor non calefacit, sed calidum; ita etiam calor non est proprie loquendo, sed calidum est per
calorem; propter quod Aristoteles dicit in undecimo metaph., quod de accidentibus non vere dicitur, quod sunt
entia, sed magis quod sunt entis.
Et similis ratio est de formis substantialibus, quae nullam operationem habent absque communicatione materiae,
hoc excepto quod huiusmodi formae sunt principium essendi substantialiter. Forma igitur quae habet
operationem secundum aliquam sui potentiam vel virtutem absque communicatione suae materiae, ipsa est quae
habet esse, nec est per esse compositi tantum, sicut aliae formae, sed magis compositum est per esse eius. Et ideo
destructo composito destruitur illa forma, quae est per esse compositi; non autem oportet quod destruatur, ad
destructionem compositi, illa forma per cuius esse compositum est et non ipsa per esse compositi.
Si quis autem contra hoc obiiciat, quod Aristoteles dicit in primo de anima, quod intelligere et amare et odire non
sunt illius passiones (i. E. Animae), sed huius habentis illud, secundum quod illud habet; quare et hoc corrupto
neque memoratur neque amat: non enim illius erant, sed communis, quod quidem destructum est; patet responsio
per dictum themistii hoc exponentis, qui dicit: nunc dubitanti magis quam docenti assimilatur Aristoteles.
Nondum enim destruxerat opinionem dicentium non differre intellectum et sensum. Unde in toto illo capitulo
loquitur de intellectu sicut de sensu.
Quod patet praecipue ubi probat intellectum incorruptibilem per exemplum sensus, qui non corrumpitur ex
senectute.
Unde et per totum sub conditione et sub dubio loquitur sicut inquirens, semper coniungens ea, quae sunt
intellectus, his quae sunt sensus: quod praecipue apparet ex eo quod in principio solutionis dicit: si enim et quam
maxime dolere et gaudere et intelligere etc..
Si quis autem pertinaciter dicere vellet quod Aristoteles ibi loquitur determinando; adhuc restat responsio, quia
intelligere dicitur esse actus coniuncti non per se, sed per accidens, in quantum scil. Eius obiectum, quod est
phantasma, est in organo corporali, non quod iste actus per organum corporale exerceatur.
Si quis autem quaerat ulterius: si intellectus sine phantasmate non intelligit, quomodo ergo anima habebit
operationem intellectualem, postquam fuerit a corpore separata? scire debet qui hoc obiicit, quod istam
quaestionem solvere non pertinet ad naturalem. Unde Aristoteles in secundo physic. Dicit, de anima loquens:
quomodo autem separabile hoc se habeat et quid sit, philosophiae primae opus est determinare.

6

