esse actum corporis physici, hic concludit non solum de vegetativo, sensitivo et motivo, sed etiam de
intellectivo.
Fuit ergo sententia Aristotelis quod id quo intelligimus sit forma corporis physici.
Sed ne aliquis dicat, quod id quo intelligimus non dicit hic intellectum possibilem, sed aliquid aliud, manifeste
hoc excluditur per id quod Aristoteles in tertio de anima dicit, de intellectu possibili loquens: dico autem
intellectum, quo opinatur et intelligit anima.
Sed antequam ad verba Aristotelis quae sunt in tertio de anima accedamus, adhuc amplius circa verba ipsius in
secundo de anima immoremur, ut ex collatione verborum eius ad invicem appareat quae fuerit eius sententia de
anima.
Cum enim animam in communi definivisset, incipit distinguere potentias eius; et dicit quod potentiae animae
sunt vegetativum, sensitivum, appetitivum, motivum secundum locum, intellectivum. Et quod intellectivum sit
intellectus, patet per id quod postea subdit, divisionem explanans: alteris autem intellectivum et intellectus, ut
hominibus. Vult ergo quod intellectus sit potentia animae, quae est actus corporis.
Et quod huius animae potentiam dixerit intellectum, et iterum quod supra posita definitio animae sit omnibus
praedictis partibus communis, patet per id quod concludit: manifestum igitur est quoniam eodem modo una
utique erit ratio animae et figurae: neque enim ibi figura est praeter triangulum et quae consequenter sunt; neque
hic anima praeter praedictas est.
Non est ergo quaerenda alia anima praeter praedictas, quibus communis est animae definitio supra posita. Neque
plus de intellectu mentionem facit Aristoteles in hoc secundo, nisi quod postmodum subdit, quod ultimum et
minimum (dicit esse) ratiocinationem et intellectum, quia scil.
In paucioribus est, ut per sequentia apparet.
Sed quia magna differentia est, quantum ad modum operandi, inter intellectum et imaginationem, subdit quod de
speculativo intellectu altera ratio est.
Reservat enim hoc inquirendum usque ad tertium. Et ne quis dicat, sicut Averroes perverse exponit quod ideo
dicit Aristoteles, quod de intellectu speculativo est alia ratio, quia intellectus neque est anima, neque pars
animae; statim hoc excludit in principio tertii, ubi resumit de intellectu tractatum. Dicit enim: de parte autem
animae, qua cognoscit anima et sapit.
Nec debet aliquis dicere, quod hoc dicatur solum secundum quod intellectus possibilis dividitur contra agentem,
sicut aliqui somniant. Hoc enim dictum est antequam Aristoteles probet esse intellectum possibilem et agentem;
unde intellectum dicit hic partem in communi, secundum quod continet et agentem et possibilem, sicut supra in
secundo manifeste distinxit intellectum contra alias partes animae, ut iam dictum est.
Est autem consideranda mirabilis diligentia et ordo in processu Aristotelis.
Ab his enim incipit in tertio tractare de intellectu quae in secundo reliquerat indeterminata.
Duo autem supra reliquerat indeterminata circa intellectum. Primo quidem, utrum intellectus ab aliis partibus
animae separetur ratione solum, aut etiam loco: quod quidem indeterminatum dimisit cum dixit: de intellectu
autem et perspectiva potentia nihil adhuc manifestum est.
Et hanc quaestionem primo resumit, cum dicit: sive separabili existente (scil.
Ab aliis animae partibus), sive non separabili secundum magnitudinem, sed secundum rationem. Pro eodem
enim accipit hic separabile secundum magnitudinem, pro quo supra dixerat separabile loco.
Secundo, indeterminatum reliquerat de differentia intellectus ad alias animae partes, cum postmodum dixit: de
speculativo autem intellectu altera ratio est. Et hoc statim quaerit, cum dicit: considerandum quam habet
differentiam.
Hanc autem differentiam talem intendit assignare, quae possit stare cum utroque praemissorum, scil. Sive sit
separabilis anima magnitudine seu loco ab aliis partibus, sive non: quod ipse modus loquendi satis indicat.
Considerandum enim dicit, quam habet intellectus differentiam ad alias animae partes, sive sit separabilis ab eis
magnitudine seu loco, I. E. Subiecto, sive non, sed secundum rationem tantum. Unde manifestum est quod non
intendit hanc differentiam ostendere, quod sit substantia a corpore separata secundum esse (hoc enim non posset
salvari cum utroque praedictorum); sed intendit assignare differentiam quantum ad modum operandi; unde
subdit: et quomodo sit quidem ipsum intelligere.
Sic igitur per ea quae ex verbis Aristotelis accipere possumus usque huc, manifestum est quod ipse voluit
intellectum esse partem animae quae est actus corporis physici.
Sed quia ex quibusdam verbis consequentibus, Averroistae accipere volunt intentionem Aristotelis fuisse, quod
intellectus non sit anima quae est actus corporis, aut pars talis animae, ideo etiam diligentius eius verba sequentia
consideranda sunt.
Statim igitur post quaestionem motam de differentia intellectus et sensus, inquirit secundum quid intellectus sit
similis sensui, et secundum quid ab eo differat.
Duo enim supra de sensu determinaverat, scil. Quod sensus est in potentia ad sensibilia, et quod sensus patitur et
corrumpitur ab excellentiis sensibilium.
Hoc ergo est quod quaerit Aristoteles dicens: si igitur est intelligere sicut sentire, aut pati aliquid utique erit ab
intelligibili, ut scil. Sic corrumpatur intellectus ab excellenti intelligibili, sicut sensus ab excellenti sensibili, aut
3

