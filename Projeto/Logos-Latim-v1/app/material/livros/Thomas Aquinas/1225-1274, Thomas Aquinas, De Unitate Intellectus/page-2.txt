Adhuc autem manifestius apparet ex sequentibus quod sub hac generalitate definitionis etiam intellectus
includitur (per ea quae sequuntur)p nam cum satis probaverit animam esse actum corporis, quia separata anima
non est vivens in actu, quia tamen aliquid potest dici actu tale ad praesentiam alicuius, non solum si sit forma sed
etiam si sit motor, sicut combustibile ad praesentiam comburentis actu comburitur, et quodlibet mobile ad
praesentiam moventis actu movetur; posset alicui venire in dubium utrum corpus sic vivat actu ad praesentiam
animae, sicut mobile movetur actu ad praesentiam motoris, an sicut materia est in actu ad praesentiam formae; et
praecipue quia Plato posuit animam non uniri corpori ut formam, sed magis ut motorem et rectorem, ut patet per
Plotinum et Gregorium Nyssenum, (quos ideo induco quia non fuerunt Latini sed Graeci)p hanc igitur
dubitationem insinuat Philosophus cum post praemissa subiungit: amplius autem immanifestum si sit corporis
actus anima sicut nauta navis.
Quia igitur post praemissa adhuc hoc dubium remanebat, concludit: figuraliter quidem igitur sic determinetur et
describatur de anima, quia scil. Nondum ad liquidum demonstraverat veritatem.
Ad hanc igitur dubitationem tollendam, consequenter procedit ad manifestandum id quod est secundum se et
secundum rationem certius, per ea quae sunt minus certa secundum se sed magis certa quoad nos, I. E. Per
effectus animae, qui sunt actus ipsius. Unde statim distinguit opera animae, dicens quod animatum distinguitur
ab inanimato in vivendo, et quod multa sunt quae pertinent ad vitam, scil. Intellectus, sensus, motus et status
secundum locum, et motus nutrimenti et augmenti, ita quod cuicumque inest aliquid horum, dicitur vivere.
Et ostenso quomodo ista se habeant ad invicem, I. E. Qualiter unum sine altero horum possit esse, concludit in
hoc quod anima sit omnium praedictorum principium, et quod anima determinatur, sicut per suas partes,
vegetativo, sensitivo, intellectivo, motu, et quod haec omnia contingit in uno et eodem inveniri, sicut in homine.
Et Plato posuit diversas esse animas in homine, secundum quas diversae operationes vitae ei conveniant.
Consequenter movet dubitationem: utrum unumquodque horum sit anima per se, vel sit aliqua pars animae; et si
sint partes unius animae, utrum differant solum secundum rationem, aut etiam differant loco, I. E. Organo. Et
subiungit quod de quibusdam non difficile hoc videtur, sed quaedam sunt quae dubitationem habent.
Ostendit enim consequenter quod manifestum est de his quae pertinent ad animam vegetabilem, et de his quae
pertinent ad animam sensibilem, per hoc quod plantae et animalia quaedam decisa vivunt, et in qualibet parte
omnes operationes animae, quae sunt in toto, apparent.
Sed de quibus dubitationem habeat, ostendit subdens quod de intellectu et perspectiva potentia nihil adhuc
manifestum est. Quod non dicit volens ostendere quod intellectus non sit anima, ut Commentator perverse
exponit et sectatores ipsius; manifeste enim hic respondet ad id quod supra dixerat: quaedam enim dubitationem
habent. Unde intelligendum est: nihil adhuc manifestum est, an intellectus sit anima vel pars animae; et si pars
animae, utrum separata loco, vel ratione tantum.
Et quamvis dicat hoc adhuc non esse manifestum, tamen quid circa hoc prima fronte appareat manifestat
subdens: sed videtur genus alterum animae esse. Quod non est intelligendum, sicut Commentator et sectatores
eius perverse exponunt, ideo dictum esse quia intellectus aequivoce dicatur anima, vel quod praedicta definitio
sibi aptari non possit; sed qualiter sit hoc intelligendum apparet ex eo quod subditur: et hoc solum contingere
separari sicut perpetuum a corruptibili. In hoc ergo est alterum genus, quia intellectus videtur esse quoddam
perpetuum, aliae autem partes animae corruptibiles.
Et quia corruptibile et perpetuum non videntur in unam substantiam convenire posse, videtur quod hoc solum de
partibus animae, scil. Intellectus, contingat separari, non quidem a corpore, ut Commentator perverse exponit,
sed ab aliis partibus animae, ne in unam substantiam animae conveniant.
Et quod sic sit intelligendum patet ex eo quod subditur: reliquae autem partes animae manifestum est ex his quod
non separabiles sunt, scil., substantia animae vel loco. De hoc enim supra quaesitum est, et hoc ex supradictis
probatum est. Et quod non intelligatur de separabilitate a corpore, sed de separabilitate potentiarum ab invicem,
patet per hoc quod subditur: ratione autem quod alterae, scil. Sunt ad invicem manifestum.
Sensitivo enim esse et opinativo alterum.
Et sic manifeste quod hic determinatur, respondet quaestioni supra motae. Supra enim quaesitum est, utrum una
pars animae ab alia separata sit ratione solum, aut etiam loco. Hic dimissa quaestione illa quantum ad
intellectum, de quo nihil hic determinat, de aliis partibus animae dicit manifestum esse quod non sunt
separabiles, scil. Loco, sed sunt alterae ratione.
Hoc ergo habito quod anima determinatur vegetativo, sensitivo, intellectivo et motu, vult ostendere consequenter
quod quantum ad omnes istas partes anima unitur corpori non sicut nauta navi, sed sicut forma. Et sic
certificatum erit quid sit anima in communi, quod supra figuraliter tantum dictum est.
Hoc autem probat per operationes animae sic. Manifestum est enim quod illud quo primo aliquid operatur est
forma operantis, sicut dicimur scire anima, et scire scientia, per prius autem scientia quam anima, quia per
animam non scimus nisi in quantum habet scientiam; et similiter sanari dicimur et corpore et sanitate, sed prius
sanitate. Et sic patet scientiam esse formam animae, et sanitatem corporis.
Ex hoc procedit sic: anima est primum quo vivimus (quod dicit propter vegetativum), quo sentimus (propter
sensitivum), et movemur (propter motivum), et intelligimus (propter intellectivum); et concludit: quare ratio
quaedam utique erit et species, sed non ut materia et ut subiectum. Manifeste ergo quod supra dixerat, animam
2

