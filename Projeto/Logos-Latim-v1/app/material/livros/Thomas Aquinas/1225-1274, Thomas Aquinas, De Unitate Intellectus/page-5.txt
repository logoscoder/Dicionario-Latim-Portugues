Ostendit ergo consequenter quod non similiter sit impassibilis sensus et intellectus, per hoc quod sensus
corrumpitur ab excellenti sensibili, non autem intellectus ab excellenti intelligibili. Et huius causam assignat ex
supra probatis, quia sensitivum non est sine corpore, sed intellectus est separatus.
Hoc autem ultimum verbum maxime assumunt ad sui erroris fulcimentum, volentes per hoc habere quod
intellectus neque sit anima neque pars animae, sed quaedam substantia separata. Sed cito obliviscuntur eius quod
Paulo supra Aristoteles dixit. Sic enim hic dicitur quod sensitivum non est sine corpore et intellectus est
separatus, sicut supra dixit quod intellectus fieret qualis, aut calidus aut frigidus, si aliquod organum erit ei, sicut
sensitivo. Ea igitur ratione hic dicitur quod sensitivum non est sine corpore, intellectus autem est separatus, quia
sensus habet organum, non autem intellectus.
Manifestissime igitur apparet absque omni dubitatione ex verbis Aristotelis hanc fuisse eius sententiam de
intellectu possibili, quod intellectus sit aliquid animae quae est actus corporis; ita tamen quod intellectus animae
non habeat aliquod organum corporale, sicut habent ceterae potentiae animae.
Quomodo autem hoc esse possit, quod anima sit forma corporis et aliqua virtus animae non sit corporis virtus,
non difficile est intelligere, si quis etiam in aliis rebus consideret. Videmus enim in multis quod aliqua forma est
quidem actus corporis ex elementis commixti, et tamen habet aliquam virtutem quae non est virtus alicuius
elementi, sed competit tali formae ex altiori principio, puta corpore caelesti; sicut quod magnes habet virtutem
attrahendi ferrum, et iaspis restringendi sanguinem.
Et paulatim videmus, secundum quod formae sunt nobiliores, quod habent aliquas virtutes magis ac magis
supergredientes materiam. Unde ultima formarum, quae est anima humana, habet virtutem totaliter
supergredientem materiam corporalem, scil. Intellectum. Sic ergo intellectus separatus est, quia non est virtus in
corpore, sed est virtus in anima; anima autem est actus corporis.
Nec dicimus quod anima, in qua est intellectus, sic excedat materiam corporalem quod non habeat esse in
corpore; sed quod intellectus, quem Aristoteles dicit potentiam animae, non est actus corporis. Neque enim
anima est actus corporis mediantibus suis potentiis, sed anima per se ipsam est actus corporis dans corpori esse
specificum.
Aliquae autem potentiae eius sunt actus partium quarumdam corporis, perficientes ipsas ad aliquas operationes;
sic autem potentia quae est intellectus, nullius corporis actus est, quia eius operatio non fit per organum
corporale.
Et ne alicui videatur quod hoc ex nostro sensu dicamus praeter Aristotelis intentionem, inducenda sunt verba
Aristotelis expresse hoc dicentis. Quaerit enim in secundo physic., usque ad quantum oporteat cognoscere
speciem et quod quid est; non enim omnem formam considerare pertinet ad physicum. Et solvit subdens: aut
quemadmodum medicum nervum et fabrum aes, usquequo? I. E. Usque ad aliquem terminum.
Et usque ad quem terminum ostendit subdens: cuius enim causa unumquodque; quasi dicat: in tantum medicus
considerat nervum, in quantum pertinet ad sanitatem, propter quam medicus nervum considerat, et similiter faber
aes propter artificium. Et quia physicus considerat formam in quantum est in materia (sic enim est forma
corporis mobilis), similiter accipiendum quod naturalis in tantum considerat formam, in quantum est in materia.
Terminus ergo considerationis physici de formis, est in formis quae sunt in materia quodammodo, et alio modo
non in materia.
Istae enim formae sunt in confinio formarum separatarum et materialium.
Unde subdit: et circa haec (scil. Terminatur consideratio naturalis de formis) quae sunt separatae quidem species,
in materia autem. Quae autem sint istae formae, ostendit subdens: homo enim hominem generat ex materia, et
sol.
Forma ergo hominis est in materia, et separata: in materia quidem, secundum esse quod dat corpori (sic enim est
terminus generationis); separata autem secundum virtutem quae est propria homini, scil. Secundum intellectum.
Non est ergo impossibile, quod aliqua forma sit in materia, et virtus eius sit separata, sicut expositum est de
intellectu.
Adhuc autem alio modo procedunt ad ostendendum quod Aristotelis sententia fuit quod intellectus non sit anima
nec pars animae quae unitur corpori ut forma.
Dicit enim Aristoteles in pluribus locis, intellectum esse perpetuum et incorruptibilem, sicut patet in secundo de
anima, ubi dixit: hoc solum contingere separari, sicut perpetuum a corruptibili; et in primo, ubi dixit quod
intellectus videtur esse substantia quaedam, et non corrumpi; et in tertio, ubi dixit: separatus autem est solum
hoc, quod vere est, et hoc solum immortale et perpetuum est (quamvis hoc ultimum quidam non exponant de
intellectu possibili, sed de intellectu agente)p ex quibus omnibus verbis apparet, quod Aristoteles voluit
intellectum esse aliquid incorruptibile.
Videtur autem quod nihil incorruptibile possit esse forma corporis corruptibilis.
Non enim est accidentale formae, sed per se ei convenit esse in materia; alioquin ex materia et forma fieret unum
per accidens. Nihil autem potest esse sine eo, quod inest ei per se. Ergo forma corporis non potest esse sine
corpore. Si ergo corpus sit corruptibile, sequitur formam corporis corruptibilem esse.
Praeterea, formae separatae a materia, et formae quae sunt in materia, non sunt eaedem specie, ut probatur in
septimo metaph.. Multo ergo minus una et eadem forma numero potest nunc esse in corpore nunc autem sine
5

