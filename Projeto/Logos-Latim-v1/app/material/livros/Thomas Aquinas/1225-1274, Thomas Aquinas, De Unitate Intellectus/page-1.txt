OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_UNIT._INTELLECTUS
DE UNITATE INTELLECTUS
|+PR Prologus
Sicut omnes homines naturaliter scire desiderant veritatem, ita naturale desiderium inest hominibus fugiendi
errores, et eos cum facultas adfuerit confutandi.
Inter alios autem errores indecentior videtur esse error quo circa intellectum erratur, per quem nati sumus
devitatis erroribus cognoscere veritatem. Inolevit siquidem iam dudum circa intellectum error apud multos, ex
dictis Averrois sumens originem, qui asserere nititur intellectum quem Aristoteles possibilem vocat, ipse autem
inconvenienti nomine materialem, esse quamdam substantiam secundum esse a corpore separatam, nec aliquo
modo uniri ei ut formam; et ulterius quod iste intellectus possibilis sit unus omnium hominum.
Contra quae iam pridem plura conscripsimus; sed quia errantium impudentia non cessat veritati reniti,
propositum nostrae intentionis est iterato contra eumdem errorem conscribere aliqua, quibus manifeste
praedictus error confutetur.
Nec id nunc agendum est ut positionem praedictam in hoc ostendamus esse erroneam quia repugnat veritati fidei
christianae. Hoc enim satis in promptu cuique apparere potest. Subtracta enim ab hominibus diversitate
intellectus, qui solus inter animae partes incorruptibilis et immortalis apparet, sequitur post mortem nihil de
animabus hominum remanere nisi unicam intellectus substantiam; et sic tollitur retributio praemiorum et
paenarum et diversitas eorumdem. Intendimus autem ostendere positionem praedictam non minus contra
philosophiae principia esse, quam contra fidei documenta. Et quia quibusdam, ut dicunt, in hac materia verba
Latinorum non sapiunt, sed Peripateticorum verba sectari se dicunt, quorum libros numquam in hac materia
viderunt, nisi Aristotelis qui fuit sectae Peripateticae institutor; ostendemus primo positionem praedictam eius
verbis et sententiae repugnare omnino.
|+1 Capitulus 1: De sententia Aristotelis circa unitatem intellectus possibilis.
Accipienda est igitur prima definitio animae quam Aristoteles in secundo de anima ponit, dicens quod anima est
actus primus corporis physici organici.
Et ne forte aliquis diceret hanc definitionem non omni animae competere, propter hoc quod supra sub conditione
dixerat: si oportet aliquid commune in omni anima dicere, quod intelligunt sic dictum quasi hoc esse non possit,
accipienda sunt verba eius sequentia. Dicit enim: universaliter quidem dictum est quid sit anima; substantia enim
est quae est secundum rationem; hoc autem est quod quid erat esse huius corporis, I. E.
Forma substantialis corporis physici organici.
Et ne forte dicatur ab hac universalitate partem intellectivam excludi, hoc removetur per id quod postea dicit:
quod quidem igitur non sit anima separabilis a corpore, aut partes quaedam ipsius si partibilis apta nata est, non
immanifestum est; quarumdam enim partium actus est ipsarum. At vero secundum quasdam nihil prohibet,
propter id quod nullius corporis sunt actus. Quod non potest intelligi nisi de his quae ad partem intellectivam
pertinent, puta intellectus et voluntas. Ex quo manifeste ostenditur illius animae, quam supra universaliter
definiverat Aristoteles dicens eam esse corporis actum, quasdam partes esse quae sunt quarumdam partium
corporis actus, quasdam autem nullius corporis actus esse. Aliud enim est animam esse actum corporis, et aliud
partem eius esse corporis actum, ut infra manifestabitur.
Unde et in hoc eodem capitulo manifestat animam esse actum corporis per hoc quod aliquae partes eius sunt
corporis actus, cum dicit: considerare oportet in partibus quod dictum est, scil. In toto.

1

