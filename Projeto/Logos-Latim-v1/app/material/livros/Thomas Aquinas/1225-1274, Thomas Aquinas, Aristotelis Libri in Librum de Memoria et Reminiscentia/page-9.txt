facto esse. Sed, cum fit prima passio in ipsa, scilicet acceptione notitiae, nondum est in facto esse; ergo nondum
fit in homine memoria.
|#5 Deinde cum dicit adhuc autem ostendit quod neque memoria est in primo instanti in quo iam facta est
notitia, sive per modum habitus, sive per modum passionis, sicut quando nondum notitia est in habitum versa.
Ubi considerandum est quod sicut probatur in sexto physicorum, primo dicitur esse factum aliquid in indivisibili
instanti, quod est ultimum temporis mensurantis motum.
Dicit ergo quod cum primo facta est notitia in indivisibili, quod est ultimum temporis generationis notitiae, in
illo quidem instanti dici potest quod iam inest patienti, id est acquirenti notitiam, passio et scientia, ita ut non
faciamus vim in nomine scientiae, quod proprie significat habitum, sed accipiamus hoc nomen communiter pro
habitu et pro passione. Et ratio huius quod dicit est, quia semper in ultimo instanti generationis verum est dicere
illud esse cuius est generatio, sicut in ultimo instanti generationis ignis, ignis iam est. Existente autem scientia,
nihil prohibet memorari ea quae iam scimus, sed hoc est per accidens. Non enim memoramur ea inquantum in
praesenti eorum scientiam habemus, sed per se memorari non contingit ante factum tempus, scilicet antequam
interveniat tempus medium inter notitiam prius existentem et ipsam memoriam. Memoratur enim nunc aliquis
quae prius audivit vel vidit vel qualitercumque passus fuit, non autem nunc memoratur quod nunc passus est.
Manifestum est autem quod primo aliquis iam passus dicitur in ipso ultimo instanti passionis; non ergo tunc
potest esse memoria.
|#6 Deinde cum dicit amplius manifestum ostendit ulterius quod reminiscentia nec est memoriae resumptio, nec
nova acceptio. Et dicit per praemissa manifestum esse quod memorari contingit non nunc reminiscentem, id est
non memoratur aliquis huius quod nunc reminiscitur, sed eius quod a principio sensit vel qualitercumque passus
est. Et sic reminiscentia non est resumptio memoriae, sed refertur ad aliquid quod prius aliquis apprehendit.
|#7 Deinde cum dicit sed cum manifestat quid sit reminiscentia.
Et primo dicit, quod reminiscentia est resumptio primae acceptionis. Secundo ostendit quod non quaelibet talis
resumptio est reminiscentia, ibi, neque itaque.
Dicit ergo primo, quod reminiscentia non est resumptio memoriae, sed cum resumit aliquis id quod prius scivit
vel sensit sensu proprio vel communi, huiusmodi habitum dicimus esse memoriam. Sicut enim memorari refertur
ad prius factam notitiam, ita et reminisci.
Et tunc est reminisci, scilicet cum aliquo modo resumimus priorem apprehensionem, non autem ita quod
reminiscentia sit aliquid eorum quae dicta sunt, vel sensus, vel memoria, vel phantasia, vel scientia; sed per
reminiscentiam accidit memorari, quia reminiscentia est quidam motus ad memorandum.
Et sic memoria sequitur reminiscentiam, sicut terminus motum.
|#8 Vel secundum aliam literam, reminiscentia sequitur memoriam, quia sicut inquisitio rationis est via ad
aliquid cognoscendum, et tamen ex aliquo cognito procedit, ita reminiscentia est via ad aliquid memorandum, et
tamen ex aliquo memorato procedit, ut infra patebit.
|#9
Deinde cum dicit neque itaque hic ostendit quod non quaelibet resumptio sensus vel scientiae est
reminiscentia. Et dicit quod non est universaliter hoc verum quod reminiscentia fiat quandocumque iterum fit
cognitio scientiae vel sensus, quae prius fuerat; sed quodammodo contingit resumentem scientiam aut sensum
reminisci, et quodammodo non. Et quod non sit universaliter verum, ostendit per hoc quod contingit eumdem
hominem, secundo post amissam scientiam idem addiscere aut invenire quod prius, hoc tamen non est reminisci.
Oportet igitur quod reminisci differat ab his, scilicet ab iterato addiscere vel invenire: et aliquid plus insit, quod
sit principium reminiscendi, quam requiratur ad addiscendum. Quid autem sit illud plus, per sequentia
manifestatur.
|+5 Lectio 5
|#1 Postquam Philosophus inquisivit quomodo reminiscentia se habeat ad alia quae ad cognitionem pertinent,
hic incipit manifestare reminiscendi modum.
Et primo manifestat modum reminiscendi.
Secundo ostendit differentiam inter memoriam et reminiscentiam, ibi, quod quidem igitur non idem sunt.
Circa primum duo facit. Primo ostendit modum reminiscendi quantum ad res quarum reminiscimur. Secundo
quantum ad tempus; reminiscentia enim concernit tempus, sicut memoria, et hoc ibi, maxime autem oportet
cognoscere.
Circa primum duo facit. Primo proponit causam reminiscendi. Secundo ostendit modum, quo proceditur in
reminiscendo, ibi, cum igitur reminiscimur.

9

