ostensione proficiant, sed ut eos quibus praedicant, exemplo ad vitam trahant. Quod in Paradisum ductus sit
Paulus, Corinthiis narrat, ut eorum sensum a falsis praedicatoribus avertat. Et infra: quod perfecti cum faciunt,
idest cum virtutes proprias loquuntur, in hoc quoque imitatores omnipotentis Dei sunt, qui laudes suas hominibus
loquitur, ut ab hominibus cognoscatur.
Sed ne passim quisque se laudare praesumat, post pauca subiungit in quibus casibus praecipue se commendare
debent: unde dicit: de quibus tamen, scilicet iustis, sciendum est, quia nunquam bona sua detegunt, nisi eos, ut
dixi, aut proximorum utilitas, aut certe nimia necessitas cogat. Unde Paulus apostolus, cum virtutes suas
Corinthiis enumerasset, adiunxit: factus sum insipiens, vos me coegistis. Fit vero aliquando ut necessitate
compulsi in bonis quae de se referunt, non aliorum utilitatem, sed suam requirant; sicut beatus iob enumerat facta
sua, dicens: oculus fui caeco etc.. Sed quia in vulnere doloris positus, ab amicis increpantibus impie egisse, et
violentus proximis atque oppressor pauperum fuisse dicebatur; vir sanctus inter flagella Dei et humanae
increpationis verba deprehensus, mentem suam graviter concuti atque ad desperationis foveam conspexit impelli:
qui iamiamque cadere poterat, nisi ad memoriam bene acta sua revocasset. Quod ergo bona sua enumerat, non
innotescere aliis quasi ex laude desiderat, sed ad spem animum reformat.
Patet igitur ex praedictis quod multis ex causis possunt iusti commendare se ipsos: non quasi gloriam ab
hominibus quaerentes, sed propter animae utilitatem suam vel aliorum: praecipue autem licet perfecto viro
statum perfectionis commendare, ut alii ad perfectionem sequendam inflammentur; sicut et christiano licet
christianam religionem commendare apud infideles, ut ad fidem convertantur. Et quanto sunt magis sancti, tanto
hunc zelum convertendi alios ad perfectionis statum magis habent: unde Paulus dicebat Act. XXVI, 29: opto
apud Deum et in modico et in magno non tantum te, sed et omnes qui audiunt hodie, fieri tales qualis ego sum.
RA1
Quod ergo dicitur Rom. Ult. Quod pseudo traditiones suas commendabant, patet per Glossam ibidem quod
traditio eorum erat quod cogebant gentes iudaizare; et hanc traditionem compositis verbis commendabant ad
simplices pervertendos. Non ergo traditionem nominat aliquem religionis statum, sed falsam doctrinam et
haereticam. Similiter Matth. XXIII, 15, non reprehenduntur Pharisaei de hoc quod soliciti erant faciendi
proselytos; sed de hoc quod postquam eos converterant, falsis doctrinis imbuebant: vel quia proselyti videntes
eorum vitia, rursum ad gentilitatem revertebantur; et sic maiori poena erant digni, ut patet per Glossam ibidem.
RA2
Ad illud vero quod dicitur II Cor. III, 1 dicendum, quod apostoli non commendabant se ipsos quasi gloriam suam
quaerentes, sed ex causis quas Gregorius dicit.
RA3
Ad tertium dicendum, quod apostolus non negat quin sit commendatitiis litteris utendum; sed ostendit se eis non
indigere quantum ad se, sicut indigebant pseudoapostoli, quos nulla virtus commendabat, ut Glossa dicit.
Indigent autem quandoque sancti commendatitiis litteris non propter se, sed propter alios qui eorum vel virtutem
vel auctoritatem ignorant; et hoc modo Paulus timotheum in sua epistola commendavit, I Cor. Ult.: si venerit
timotheus, videte ut sine timore sit apud vos: opus enim Domini operatur etc..
Et Philip. II, 19: spero autem in Domino Iesu timotheum: et post: neminem enim habeo tam unanimem etc.: et
Col. Ult.: marcus consobrinus barnabae, de quo accepistis mandata etc., et Rom. Ult.: commendo vobis Phoebem
sororem nostram etc.. Et exinde inolevit consuetudo ut illi qui mittuntur, a mittentibus litteras testimoniales et
commendatitias accipiant.
RA4
Ad quartum dicendum, quod sicut sancti non commendant se ipsos ut gloriam propriam habeant, sed propter
utilitatem aliorum; ita et quandoque se aliis praeferunt non propter elationem sed propter utilitatem aliorum.
Sic enim quandoque sancti se praeferunt malis, ut mali evitentur a populo, qui sanctos imitentur, sicut apostolus
II cor. XI, 23: ministri Christi sunt, et ego (ut minus sapiens dico) plus ego. Quandoque etiam se bonis
praeferunt, ut in auctoritate apud homines habeantur, a quibus si contemnuntur, proficere in eis non possunt: et
sic apostolus seipsum praetulit etiam veris apostolis quantum ad aliquid. I cor. XV, 10: gratia eius in me vacua
non fuit, sed abundantius illis omnibus laboravi. Sed adhuc magis sine reprehensione praeferunt statum suum
statui aliorum minus perfecto, inquantum minus talis comparatio sapit privatam gloriam: et hoc modo apostolus
II Cor. III praetulit ministros novi testamenti ministris veteris testamenti. Hoc etiam modo I ad Tim. V, 17,
statum doctorum, de quorum numero erat, aliis statibus ecclesiae praefert, dicens: qui bene praesunt presbyteri,
duplici honore digni habeantur; maxime qui laborant verbo et doctrina.
Vel potest dici, quod Glossa illa in falso sensu inducitur. Apostolus enim ibi loquitur de commendatione non per
verba, sed per facta, quibus se commendabiles in conscientiis hominum reddebant, ut patet ex ipso textu: et
constat quod ex operibus se meliores ostendebant quam pseudoapostoli facerent, cum meliora opera facerent:
unde quod dicit, sine comparatione adversariorum, exponendum est, idest incomparabiliter plusquam adversarii.
Unde Glossa est contra id ad quod inducitur.
RA5

71

