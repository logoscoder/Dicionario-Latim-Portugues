clericus quilibet verbo Dei eruditus artificio victum quaerat. Item: omnes clerici qui ad laborandum sunt validi,
artificiola et opera discant. Ergo multo fortius religiosi tenentur manibus operari.
AG7
Item. Act. XX, 34: ad ea quae mihi opus erant, et his qui mecum sunt, ministraverunt manus istae. Glossa
interlinearis: exemplum operandi dat episcopis et signum quo discernuntur a lupis. Ergo multo magis illi qui
episcoporum officium exercent praedicando, debent manibus laborare.
AG8
Item. Hieronymus dicit ad rusticum monachum: Aegyptiorum monasteria hunc morem tenent, ut nullum absque
opere ac labore suscipiant; non tam propter victus necessaria, quam propter animae salutem, ne vagetur
perniciosis cogitationibus. Ergo requiritur ad salutem animarum in religiosis quod manibus operentur.
AG9
Item. Religiosi semper debent ad profectum spiritualem conari, secundum illud I ad Cor. XII, 31: aemulamini
charismata meliora. Sed, sicut dicit Augustinus in Lib. De operibus monachorum, religiosi qui non operantur
manibus, illos qui operantur, sibi anteponendos esse non dubitent, et Act. XX, 35 super illud, beatius est magis
dare quam accipere, dicit Glossa: illos maxime glorificat, qui cunctis quae possident semel renuntiantes,
nihilominus laborans manibus operando ut habeant unde tribuant necessitatem patienti.
Ergo omnes religiosi ad hoc debent tendere ut manibus operentur.
AG10
Item. Augustinus in eodem lib.
Religiosos non operantes contumaces nominat, subdens praemissis verbis: ceterum quis ferat homines
contumaces saluberrimis apostoli monitis resistentes, non sicut infirmiores tolerari, sed sicut sanctiores etiam
praedicari? sed contumacia est peccatum mortale: alias pro contumacia nullus excommunicaretur.
Ergo sine periculo peccati mortalis religiosi non possunt dimittere quin manibus operentur.
AG11
Item. Si religiosi excusantur a labore manuum, maxime videntur excusari per hoc quod vacant Psalmis,
orationibus, praedicationibus et lectioni. Sed propter ista non excusantur. Ergo omnino laborare tenentur.
Media probatur per hoc quod dicit Augustinus in libro de operibus monachorum: quid agant qui operari
corporaliter nolunt, cui rei vacent, scire desidero. Orationibus, inquiunt, et Psalmis et lectionibus et verbo Dei.
Et singula istorum removens, dicit primo de oratione: citius exauditur una obedientiae oratio quam decem millia
contemptoris: innuens illos esse contemptores et indignos exaudiri qui manibus non operantur. Secundo quantum
ad vacantes divinis canticis subiungit: cantica vero divina cantare etiam manibus operantes facile possunt; et
infra: quid ergo impedit servum Dei manibus operantem in lege Domini meditari, et psallere nomini Domini
altissimi? tertio subiungit de lectione: qui autem se dicunt vacare lectioni, nonne illic inveniunt quod praecepit
apostolus? quae est ergo ista perversitas, lectioni nolle obtemperare, dum vult ei vacare? quarto subiungit de
praedicatione: si autem alicui sermo erogandus est, et ita occupat ut manibus operari non vacet; nunquid hoc
omnes in monasterio possunt? quando ergo non omnes possunt, cur sub hoc obtentu omnes vacare volunt?
quanquam si omnes possent, vicissitudine facere deberent; non solum ut ceteri necessariis operibus occuparentur,
sed etiam quia sufficit ut multis audientibus unus loquatur.
CO
Sciendum vero est, quod in ista etiam quaestione viam veritatis relinquentes, dum ab uno errore recedunt, in
contrarium dilabuntur.
Fuit enim quorundam monachorum error antiquitus qui dicebant, religiosos manibus operari sine perfectionis
suae detrimento non posse: quia qui manibus operatur, non totam solicitudinem suam in Deum iactat, et ita non
implet illud evangelicum: nolite solliciti esse animae vestrae quid manducetis, et corpori vestro quid induamini,
Matth. VI, 25. Unde et cogebantur negare apostolum manibus operasse, et dicere, hoc quod apostolus dicit II
thess. III, 10: qui non vult operari, non manducet, de opere spirituali intelligendum fore, non de opere corporali,
ne praeceptum apostoli praecepto evangelii contrarium inveniatur.
Horum ergo errorem utpote sacrae Scripturae manifeste contrarium Augustinus reprobat in Lib. De operibus
monachorum: quia contra tales hunc librum scripsit, ut patet in Lib. Retractationum.
Ex quo quidam perversi sensus homines contrarii erroris occasionem assumunt, ut dicant religiosos in statu
damnationis esse qui manibus non laborant, in hoc Pharaoni amicos et unanimes se ostendentes, ut patet per
Glossam Exod. V, 4, super illud: quare Moyses et Aaron solicitatis populum etc., Glossa: hodie quoque si
Moyses et Aaron, idest propheticus et sacerdotalis sermo, animam solicitet ad servitium Dei exire de saeculo,
renuntiare omnibus quae possidet, attendere legi et verbo Dei; continuo audies unanimes et amicos Pharaonis
dicentes: videte quomodo seducuntur homines et pervertuntur adolescentes, ne laborent, ne militent, ne agant
aliquid quod prosit. Relictis rebus necessariis ineptias sectantur et otium. Quid est servire Deo? laborare nolunt
et otii occasiones quaerunt. Haec erant tunc verba Pharaonis; haec et nunc amici eius loquuntur.
Ut ergo ab istorum infestatione servos Dei defendamus, ostendamus, non omnes religiosos, nisi forte in casu, ad
manibus laborandum non tantum non teneri, sed etiam manibus non laborantes in statu salutis esse.

29

