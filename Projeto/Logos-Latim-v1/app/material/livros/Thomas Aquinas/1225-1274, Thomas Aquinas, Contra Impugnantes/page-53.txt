Item. In Psalmo: producens fenum iumentis, et herbam servituti hominum, dicit Glossa: terra satiabitur
producens fenum, idest temporalia; iumentis, idest praedicatoribus, ut de evangelio vivant qui evangelium
annuntiant. Nisi terra producat fenum, idest temporalia, non est irrigata, sed sterilis: quod si facit, ipse est
fructus. Et infra: debentur praedicatoribus temporalia, qui largiuntur spiritualia, pro quibus dicitur: beatus est qui
praeoccupat vocem petituri. Non enim ita debet agere bovi trituranti, ut mendico transeunti. Illi enim mendico,
das, quia legitur, omni petenti da; huic vero etiam non petenti dare debes.
Et infra: omni petenti, ergo quicumque sit, da, agnoscens in eo eum cui des; sed multo magis da servo Dei, militi
Christi, etiam non petenti. Ex quo patet quod omnibus pauperibus petentibus sunt eleemosynae dandae;
praecipue tamen praedicatoribus dari debent a suis auditoribus.
Item. Luc. XVI, 9: facite vobis amicos de mammona iniquitatis. Glossa: non quoslibet pauperes, sed eos qui
possunt in aeterna tabernacula recipere. Sed maxime possunt in aeterna tabernacula recipere pauperes propter
Christum, qui etiam iudices cum Christo erunt. Ergo eis praecipue sunt eleemosynae dandae.
RA1
Nunc ultimo restat respondere his quae in contrarium obiiciuntur.
Ad illud ergo quod primo obiicitur, quod munera excaecant oculos sapientum, dicendum, quod res temporales
dupliciter accipi possunt. Uno modo ad divitias augendas et congregandas; et talis receptio munerum ex
cupiditate procedit, quae oculos cordis excaecat, et a iustitia declinare facit. Alio modo ad necessitatem victus et
vestitus; et ista munerum acceptio cupiditatem non habet annexam; unde nec excaecat oculos, nec verba iustitiae
mutare facit. Et haec distinctio probatur per hoc quod habetur I Tim. Ult. 8: habentes alimenta et quibus tegamur,
his contenti simus: Glossa: quia qui ultra tendit, malum invenit: unde subdit: nam qui volunt divites fieri,
incidunt in tentationem et in laqueum diaboli.
RA2
Ad secundum dicendum, quod duplex est servitus. Est enim servitus timoris et amoris. Qui ergo accipit munera
ex cupiditate, servus est timoris: quia quae cum cupiditate acquiruntur, cum timore possidentur; et ab hac
servitute liberi esse debent servi Christi. Rom. VIII, 15: non enim accepistis spiritum servitutis iterum in timore.
Sed qui accipit munera ex caritate, servus est amoris: et ab hac servitute non sunt liberi servi Christi: unde
apostolus dicit II Cor. IV, 5: non enim praedicamus nosmetipsos, sed Iesum Christum Dominum nostrum; nos
autem servos vestros per Iesum.
Patet ergo quod ille qui propter officium caritatis implendum eleemosynas suscipit ad corporis sustentationem,
non incurrit servitutem quae sit indigna servis Christi, sed illam quae omnibus servis Christi competit.
RA3
Ad tertium dicendum, quod dare secundum se est laudabilius quam accipere: unde etiam Philosophus dicit in 4
ethic., quod actus liberalitatis magis est in dando quam in recipiendo, quamvis liberalis det et recipiat. Nihil
tamen prohibet receptionem esse meliorem ratione alicuius adiuncti; et hoc est per accidens.
Dicendum ergo, quod si in paupere nihil consideretur nisi receptio eleemosynae tantum, beatior est dives qui dat
eleemosynam, quam pauper qui recipit; sed talis potest esse causa recipiendi eleemosynam, quod magis meretur
recipiens quam dans: utpote si se in tali statu propter Christum constituerit, ut eleemosynas recipiat, non quasi
coactus, sed voluntarius pauper.
Unde Glossa ibidem dicit: non illis qui relictis omnibus secuti sunt Dominum, divites eleemosynarios praeponit;
sed illos maxime glorificat qui cunctis quae possident renuntiantes, nihilominus laborant manibus operando, ut
habeant unde tribuant necessitatem patienti. Et proculdubio hoc laudabilius est in illis dumtaxat qui ab aliis
magis necessariis occupationibus vacant.
Et etiam tales si possent sine impedimento talium occupationum laborare, et aliis dare, perfectius esset, ut etiam
supra dictum est, cum de labore manuum agebatur.
Nec tamen concedendum est quod religiosi teneantur ad omne id quod perfectius est; sed ad illa tantum ad quae
ex voto se astrinxerunt.
RA4
Ad quartum dicendum, quod ecclesia non gravatur, si tales de eleemosynis vivunt, quia modicis sunt contenti,
magnum fructum in ecclesia facientes; immo in hoc ecclesia maxime alleviatur, quia quod alii qui non sunt ita
modicis contenti, cum magnis expensis faciunt, hoc idem per tales cum parvis sumptibus expletur.
Nec in hoc aliquid pauperibus subtrahitur, quod tales de eleemosynis vivunt: quia talium consilio et inductione
multo plura pauperibus dantur quam ipsi accipiant.
Et praeterea ipsi etiam omnia quae habuerunt, pauperibus sunt largiti: unde multo plus in sumptibus pauperum
posuerunt quam illud quod de eleemosynis accipiunt.
RA5
Ad quintum dicendum, quod illud decretum perverse inducitur: quod patet per hoc quod Gratianus in sequenti
paragrapho dicit: verum his auctoritatibus prohibentur ab ecclesia suscipi non illi qui quondam fuerunt divites,
postea vero omnia reliquerunt, ut Petrus et matthaeus et Paulus qui omnia reliquerunt; aut pauperibus
distribuerunt, ut zachaeus; aut ecclesiae rebus adiunxerunt, sicut illi qui praedia sua vendentes, ponebant pretia

53

