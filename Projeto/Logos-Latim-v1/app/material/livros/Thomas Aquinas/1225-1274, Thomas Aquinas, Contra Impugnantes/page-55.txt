Opera enim perfectionis sunt tantae difficultatis quod paucorum est ad ea se extendere.
Nedum quod timendum sit quod dum omnes eis inhaerent, mundus pereat.
Ad decimum tertium dicendum quod in verbis illis accipitur stipes largo modo pro omni eo quod labore manuum
non acquiritur, sive sit ex patrimonio habitum sive ex redditibus quibuscumque; unde sequitur post verba
inducta: non solum eos qui semet ipsos fulciri vel parentum facultatibus vel famulorum laboribus vel fundorum
fructibus gloriantur, sed ipsos etiam reges mundi huius agape, id est eleemosyna, certum est sustentari; quicquid
enim ad necessitatem cotidiani victus insumimus quod opere manuum nostrarum effectum partumque non fuerit,
ad agapen referri debere patres censuerunt.
Ex quo patet quod non loquitur de nutrimento culpae, alias omnes absolute peccarent qui etiam rebus suis utendo
ad victum manibus non laborant; sed loquitur de nutrimento perfectionis quae consistit in hoc quod.
Homo sua pauperibus eroget et labore manuum suum corpus exercitet, cui tamen exercitationi corporali
secundum apostolum opus pietatis sicut praedicare et docere et huiusmodi omnia praeferuntur.
Ad decimum quartum dicendum quod Ieronymus loquitur de se ipso, ut patet epistolam inspicienti, in statu quo
solitariam vitam agebat in eremo ubi nec docebat nec praedicabat; et tamen ex hoc non posset haberi quod hoc
fecerit quasi ex praecepto sed ex propria voluntate, nisi forte secundum statuta eremitarum ad laborandum
manibus obligaretur.
RA14
Ad ea autem quibus ostendere nituntur quod non liceat mendicando eleemosynas petere, hoc modo
respondendum est.
Ad primum ergo dicendum, quod cum dicitur omnino indigens et mendicus non erit inter vos, non prohibetur
quin aliquis statum paupertatis vel mendicitatis assumat; sed quod non ita derelinquatur ab aliis, ut in talem
statum incidat, in quo eum oporteat ex necessitate mendicare: et hoc patet per id quod praecedit (v. 3): civem et
propinquum repetendi non habes potestatem; et Glossa ibi dicit: licet omnes proximi mei sint, illis tamen
maxime misericordia impendenda est qui Christi nobiscum sunt membra. Ex quo patet quod ubi praecipitur
misericordia, non prohibetur mendicitas.
RA15
Ad secundum dicendum, quod Glossa exponit de pane spirituali, unde dicit: non vidi iustum derelictum a Deo,
nec semen eius quaerens panem spiritualem, idest indigere pane verbi Dei, quia verbum Dei semper cum eo est.
Si tamen de pane materiali intelligatur, intelligendum est quod iusti non quaerunt panem ex necessitate quasi
derelicti a Deo, cum dicatur Heb. Ult.: non te deseram neque derelinquam. Non tamen excluditur quin illi qui
sunt iusti, voluntarie se possint exponere paupertati propter Christum; quod tamen forte temporibus Psalmistae
adhuc factum non erat, quia perfectionis opera tempori gratiae servabantur.
RA16
Ad tertium dicendum, quod non est inconveniens quod illud quod alicui in poenam infligitur, ab alio voluntarie
assumptum in iustitiam vertatur; sicut aliqui propter scelera quae committunt, rebus suis spoliantur; et tamen ad
perfectionem iustitiae pertinet quod aliquis rebus propriis se spoliet propter Christum. Et similiter mendicitas
quamvis aliquibus malefactoribus inducatur a Deo in poenam, nihil tamen prohibet quin voluntarie assumpta
propter Christum, ad perfectionem iustitiae pertineat.
RA17
Ad quartum dicendum, quod per illam Glossam prohibetur quod aliquis non petat ex cupiditate; alias Glossa non
concordaret textui: in textu enim dicitur: ut nullius aliquid desideretis. Ex cupiditate autem quaerunt non qui
necessaria victus et vestitus petunt, sed qui ultra hoc quaerunt unde divites fieri possint; ut patet per hoc quod
dicitur I Tim. VI, 8-9, ut supra dictum est.
RA18
Ad quintum dicendum, quod duplex est mendicitas: coacta et voluntaria. Coacta mendicitas, quia contra
voluntatem est, periculum impatientiae habet annexum. Voluntaria autem mendicitas, quae non ex cupiditate
procedit, ut dictum est, humilitatis meritum habet adiunctum. Unde Augustini glosa per verba illa non prohibet
mendicitatem voluntariam, sed docet occasionem necessariae mendicitatis vitandam esse a pauperibus Christi,
dum manibus laborant: quod patet per hoc quod dicit: ut non compellantur egestate etc..
RA19
Ad sextum dicendum, quod Hieronymus loquitur de petitione et acceptione eorum quae sunt ultra necessarium
victum: quod patet ex hoc quod loquitur Nepotiano presbytero, qui de rebus mundi sufficienter ditatus erat ad
vitam sustentandam. Unde patet quod non est ad propositum.
RA20
Ad septimum dicendum, quod lex illa loquitur de validis mendicantibus, qui nullam utilitatem reipublicae
afferebant, sed otiose viventes usurpabant illud quod aliis pauperibus debebatur: quod patet ex hoc quod lex eos
inertes nominat, sicut sunt guliardi, et alii similes, qui victum ab hominibus quaerunt otiose viventes: quod non
nisi perversissime in religiosos retorqueri potest. Et tamen non oportet quod peccatum semper sit gravius quod
gravius punitur: quia poenae peccatoribus infliguntur non solum propter vindictam culpae, sed etiam propter
correctionem vel eius qui peccavit, vel aliorum: unde pro minori peccato aliquando aliquis gravius punitur,
55

