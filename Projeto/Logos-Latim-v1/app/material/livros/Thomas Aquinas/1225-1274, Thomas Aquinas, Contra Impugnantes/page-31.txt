Sic ergo patet quod religiosi et saeculares qui sine furto, sine concupiscentia alienarum rerum, sine turpi cura
victum habere possunt undecumque, ex praecepto apostoli laborare manibus non tenentur.
Similiter nec ex praecepto Augustini in Lib. De operibus monachorum, cum non inducat nisi ad observandum
apostolica praecepta, sicut patet inspicienti diligenter verba eius. Ergo non tenentur religiosi manibus laborare
nisi in casu.
Item. Illi qui habent alias unde vivant quam de labore manuum, non tenentur manibus operari: alioquin omnes
divites et clerici et laici qui manibus non laborant, essent in statu damnationis; quod est absurdum.
Sed aliqui religiosi sunt qui habent alias unde licite vivant quam de labore manuum, quia habent possessiones
quae ad eorum vitam sustentandam a fidelibus collatae sunt, vel habent ministerium praedicationis sibi
commissum, de quo vivere possunt.
I ad Cor. IX, 14: Dominus ordinavit his qui evangelium annuntiant, de evangelio vivere.
Glossa: praedicatoribus Dominus disposuit de evangelio vivere ut expeditiores sint ad praedicandum verbum
Dei. Unde non potest dici, quod hoc intelligendum sit solum de praelatis, quibus ex auctoritate ordinaria
praedicare incumbit: quia tam ipsos quam alios quoscumque qui ex eorum commissione praedicant, oportet
expeditos esse ad praedicandum verbum Dei, inter quos possunt esse religiosi, ut supra probatum est.
Similiter aliqui religiosi sunt qui ecclesiae deserviunt in divino officio, et de hoc etiam licite vivere possunt:
unde dicitur I Cor. IX, 13: qui altari deserviunt, cum altari participantur. Et de his duobus dicit Augustinus in
Lib. De operibus monach.
De religiosis loquens: si evangelistae sunt, fateor, habent scilicet potestatem de sumptibus fidelium vivendi. Si
ministri altaris, bene sibi istam non arrogant, sed plene sibi vindicant potestatem.
Similiter sunt aliqui religiosi qui sacrae Scripturae vacant; et de hoc etiam licite vivere possunt: unde dicit
Hieronymus in epistola contra vigilantium: haec in Iudaea usque hodie perseverat consuetudo non solum apud
nos, sed etiam apud Hebraeos: ut qui in lege Domini meditantur die ac nocte, et patrem non habent in terra nisi
solum Deum, synagogarum et totius orbis foveantur ministeriis.
Ergo patet quod, non omnes religiosi tenentur manibus laborare.
Item. Utilitas spiritualis praefertur temporali utilitati. Sed illi qui deserviunt utilitati communi ad pacem
temporalem conservandam, licite accipiunt unde vivant: unde dicitur Rom. XIII, 6: ideo et tributa praestatis:
ministri enim Dei sunt in hoc ipsum servientes: Glossa: dum patriam defendunt; ergo multo fortius qui in
spiritualibus utilitati communi deserviunt vel praedicando vel studio sacrae Scripturae insistendo, vel ecclesiae
deserviendo, in qua fiunt orationes pro salute totius ecclesiae, possunt licite accipere a fidelibus unde
sustententur. Non ergo tenentur manibus operari.
Item. Sicut dicit Augustinus in Lib. De operibus monach., apostolus ibi manibus laborabat ubi Iudaeis solo die
sabbati praedicare consueverat, habens reliquum tempus liberum ad manibus laborandum, sicut Corinthi.
Sed quando erat Athenis, ubi quotidie poterat praedicare, manibus non operabatur, sed sustentabatur de his quae
sibi detulerant fratres de Macedonia venientes. Ex quo patet quod praedicationis officium non est propter
laborem manuum dimittendum.
Ergo illi qui possunt quotidie praedicationi insistere, et aliis quae ad salutem animarum spectant, sive ex
auctoritate ordinaria hoc agant, sive ex commissione alterius, debent omnino a labore manuum abstinere.
Item. Opera misericordiae praeferuntur corporalibus exercitiis: I tim. IV, 8: corporalis quidem exercitatio ad
modicum utilis est; pietas autem ad omnia valet.
Sed opera pietatis sunt intermittenda, ut vacetur praedicationi. Act. VI, 2: non est aequum nos relinquere verbum
Dei, et ministrare mensis. Et Luc. IX, 60: sine ut mortui sepeliant mortuos suos; tu autem vade, et annuntia
verbum Dei: Glossa: Dominus docet minora bona pro utilitate maiorum esse praetermittenda. Maius enim est
animas mortuorum praedicando suscitare quam corpus mortuum in terra abscondere. Ergo et illi qui licite
praedicare possunt qualitercumque, debent propter praedicationem laborem manuum intermittere.
Item. Non est possibile studio sacrae Scripturae continuo insistere, et de labore manuum victum quaerere, sed
sicut Gregorius in pastorali dicit, exponens illud quod legitur Exod. XXV, 15: vectes semper erunt in circulis
etc., nimirum inquit necesse est ut qui ad officium sacrae praedicationis excubant, a sacrae lectionis studio non
recedant: ut scilicet semper sint parati ad praedicandum; etsi non semper praedicent, ut patet per ea quae ibi
subduntur. Ergo illi qui ad praedicandum deputati sunt sive ex propria auctoritate, sicut praelati, sive ex
praelatorum commissione, debent a labore manuum cessare, ut studio vacent.
Item quod religiosi possint, labore manuum dimisso, studio sacrae Scripturae vacare absque reprehensione, patet
per id quod dicit Hieronymus in prologo super iob: si autem fiscellam iunco texerem, aut palmarum folia
complicarem, ut in sudore vultus mei comederem panem, et ventris opus solicita mente tractarem; nullus
morderet, nemo reprehenderet. Nunc autem quia iuxta sententiam salvatoris volo operari cibum qui non perit, et
antiquam divinorum voluminum viam sentibus virgultisque purgare; error mihi geminus iniungitur; et infra:
quapropter, o fratres dilectissimi, pro flabello, calathisque, munusculis monachorum, spiritualia haec et mansura
dona suscipite.

31

