Ad quintum patet responsio per hoc quod Glossa ibidem dicit: non enim praedicamus nosmetipsos; idest,
praedicatio nostra non tendit ad gloriam nostram vel ad lucra nostra, sed ad gloriam Christi. Sancti enim etsi
aliquando se commendent, non tamen ex hoc quaerunt gloriam suam, sed Dei per profectum aliorum.
RA6
Ad sextum etiam patet responsio per Glossam, quae ibi dicit: non inserimus, nos quibusdam, idest pseudo, qui
non missi a Deo commendant se ipsos aliquibus actibus, non Deus eos. Unde ex hoc non potest concludi quin illi
qui sunt a Deo per praelatos ecclesiae missi, possint commendare se ipsos, cum Deus illos commendet largiendo
munera gratiarum, ex causis tamen supra dictis.
RA7
Et sic etiam patet responsio ad septimum.
RA8
Ad octavum et nonum dicendum, quod auctoritates illae loquuntur de laude qua aliquis se ipsum commendat,
gloriam propriam quaerens.
RA10
Ad decimum etiam patet responsio per interlinearem, quae dicit: si ego tantum glorifico me ipsum.
Unde et illorum qui a Deo non glorificantur, si se ipsos glorificant, gloria nihil est; secus autem est de illis quos
Deus glorificat per munera gratiarum quae eis largitur.
|+2 Capitulus 2: De hoc quod contradicentibus et detractoribus suis resistunt.
AG1
Nunc secundo videamus, quomodo secundo nituntur ostendere quod religiosi suis detractoribus resistere non
debent.
I Cor. XII, 3, super illud, nemo potest dicere, Dominus Iesus, dicit Glossa: humiliari debent christiani, ut
patiantur se argui; non quaerant adulationibus deliniri. Ergo religiosi qui non sustinent se argui, ostendunt se non
esse veros christianos.
AG2
Item. II Cor. Ult.: signa apostolatus mei facta sunt super vos in omni patientia. Glossa: patientiam primam
memorat, quae ad mores pertinet. Ergo illi qui apostolorum officium praedicando exercent, praecipue debent
esse patientes, secundum illud Psalmi: bene patientes erunt, ut annuntient. Ergo debent sustinere in patientia suos
detractores, et non eis resistere.
AG3
Item. Gal. IV, 16: ergo inimicus factus sum vobis, verum vobis dicens, Glossa: nemo carnalis se vult argui
errantem.
Ergo qui se ipsos argui non patiuntur, ostendunt se carnales esse.
AG4
Praeterea. Phil. III, 2, super illud, videte canes etc. Dicit Glossa: idest, cognoscite illos esse canes, non ratione,
sed consuetudine contra insolitam veritatem latrantes, et infra: sicut canes magis consuetudinem sequuntur quam
rationem, ita pseudoapostoli contra veritatem irrationabiliter latrant et mordent. Et ita illi qui mordent de novo
reprehendentes sua vitia, sunt pseudoapostoli.
AG5
Item. Gregorius dicit in pastorali: qui prava studet agere, et tamen ad haec ceteros vult tacere, ipse sibimet testis
est, quia plus veritate se appetit diligi, quam contra se non vult defendi. Veritas autem Deus est, ut dicitur Ioan.
XIV, 6. Ergo illi qui non sustinent se argui, ostendunt se plusquam Deum diligere, et ita in statu damnationis
esse.
AG6
Item. Adhuc potest melius obiici pro parte ista. Prov. IX, 8: noli arguere derisorem, ne oderit te: argue
sapientem, et diliget te. Item. Eccli. XXI, 7: qui odit correptionem, vestigium est peccatoris. Item.
Rom. XII, 14: benedicite persequentibus vos, benedicite, et nolite maledicere. Item. Luc. VI, 28: benedicite
maledicentibus vobis, et orate pro calumniantibus vos. Item. I cor. IV, 12: maledicimur et benedicimus,
blasphemamur et obsecramus. Ex quibus omnibus videtur quod perfecti viri, et praecipue qui officio
praedicationis vacant, non debeant maledicentibus resistere.
CO
Quod autem apostolici viri aliquando maledicentibus resistere possint, patet per id quod habetur Rom. III, 8: non
sicut blasphemamur, et sicut aiunt quidam nos dicere: faciamus mala ut veniant bona: quorum damnatio iusta est.
Glossa: quidam perversi homines non intelligentes, et ad reprehendendum proclives, ita imponunt nobis; et
horum damnatio iusta est, et ideo non est eis credendum: in quo manifeste detractoribus suis resistit.
Item. In III Canon. Ioan.: si venero commonefaciam eius opera, quae facit verbis malignis garriens in nos: ubi
Glossa dicit: sicut linguas detrahentium nostro vitio non debemus excitare, ne pereant; ita per suam nequitiam
excitatas debemus aequanimiter tolerare, ut meritum nobis crescat; aliquando etiam compescere, ne dum de
nobis mala disseminant, eorum qui bona audire poterant, corda corrumpant.
72

