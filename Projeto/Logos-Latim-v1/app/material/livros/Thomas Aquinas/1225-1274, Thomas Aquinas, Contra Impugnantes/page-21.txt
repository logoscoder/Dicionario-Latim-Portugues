Item. Ad hoc facit consuetudo Romanae ecclesiae: ad quam accedentes, a poenitentiariis Papae ad quoscumque
sacerdotes litteras impetrant, ut eis confiteantur.
Item. Legati Papae et eorum poenitentiarii confessiones audiunt non petita licentia a presbyteris parochialibus; et
etiam auctoritate Papae ubique praedicant. Et ita patet quod praedicare et audire confessiones potest aliis
committi sine licentia sacerdotum parochialium.
Nunc restat ostendere, quod religiosi sunt idonei ad hoc quod talia eis committantur. 16, q. 1, cap. Pervenit,
dicitur, quod monachi et abbates, absque proprii episcopi licentia hoc nullatenus praesumere debeant, ut videlicet
poenitentiam dent. Ex quo relinquitur quod ex auctoritate Papae et episcopi monachis et aliis religiosis liceat
confessiones audire.
Item. Quaestione eadem dicitur ex auctoritate huius decreti quod apostolico moderamine et pietatis officio a
nobis est constitutum, sacerdotibus monachis, apostolorum figuram tenentibus, liceat praedicare, baptizare,
communionem dare, pro peccatoribus exorare, poenitentiam imponere, atque peccata solvere.
Item. In seq. Capitulo, sunt nonnulli, dicit bonifacius Papa: credimus a sacerdotibus monachis ligandi
solvendique officium, Deo cooperante, digne administrari, si eos contigerit hoc ministerio sublimari. Decertantes
igitur monasticae professionis presbyteros sacerdotalis potentiae arcere officio, omnino praecipimus ut ab
huiuscemodi ausibus reprimantur in posterum: quia quanto quisque celsior est, tanto et illis erit potentior.
Item. Episcopi debent divina iudicia imitari quantum possunt. I Cor. IV, 16: imitatores mei estote, sicut et ego
Christi.
Sed divino iudicio aliqui religiosi sunt reputati idonei ut eis immediate a Deo praedicationis committeretur
officium, sicut de equitio monacho b. Gregorius in dialogo narrat, et etiam de beato benedicto.
Ergo et iudicio episcoporum aliqui religiosi possunt reputari idonei ut eis praedicatio committatur.
Item. Omnia quae licent saecularibus clericis, licent et religiosis, exceptis his quae in sua regula eis prohibentur.
Arg. 16, q. 1: sunt nonnulli: ubi dicitur, quod monachis licet absolvere, et alia huiusmodi facere. Neque enim b.
Benedictus monachorum praeceptor almificus huiuscemodi rei fuit interdictor. Sed saecularibus licet ex
commissione episcoporum praedicare et confessiones audire. Ergo et religiosis; cum in nulla regula hoc sit
prohibitum.
Item. Maius est praedicationis officium ex propria auctoritate exequi quam ex commissione alterius. Sed
religiosi possunt ad praelationis gradum sublimari; in quo eis competit praedicare, et alia propria auctoritate
exequi quae ad salutem pertinent animarum. Ergo multo magis idonei debent reputari ut praedicationis officium
et alia huiusmodi ex commissione episcopi exequantur.
Item. Ad illud quod maxime competit perfectis, non redditur aliquis minus idoneus ex hoc quod in statu
perfectionis se ponit, quem statum religiosi assumunt.
Sed praedicationis officium competit maxime perfectis, unde I esdrae I, 4 super illud, omnes reliqui etc., dicit
Glossa: omnes electi, de potestate tenebrarum eruti, ad libertatem pertinent gloriae filiorum Dei, omnes societati
sanctae civitatis, idest ecclesiae, adnumerari laetantur. Sed tantum perfectorum est in aedificatione eius ecclesiae
etiam aliis praedicando laborare.
Et quod intelligat de perfectione religionis, patet ex hoc quod sequitur: quia eruditores multorum, cum magis ad
caelestia diligenda auditores instituunt, minus pro terrenis curam gerunt; immo acquisita pro spe aeternorum
relinquunt. Hoc etiam patet per interlinearem, quae dicit: omnes reliqui, idest divites, qui praedicare non possunt.
Ergo religiosi non redduntur minus idonei ad exequendum praedicationis officium quam alii; et ita, cum alii
possunt ex commissione episcoporum praedicare et confessiones audire, ut probatum est religiosi hoc idem
possunt.
Item. I esdrae VIII, 31, super illud, promovimus ergo a flumine etc. Dicit Glossa: fratrum quoque cohortem
religiosam nobis in auxilium vocamus; qua adiuti, animas fidelium ad societatem electorum et ad arcem vitae
perfectionis, quasi vasa sancta ad templum Domini efficacius transferamus. Ex quo patet idem quod prius.
Item. Hoc etiam apparet ex communi consuetudine Orientalis ecclesiae, secundum quam fere omnes monachis
confitentur.
Item. Maioris potestatis est legationis officium exercere, episcopos confirmare, et de eis ecclesiis provideri,
quam praedicare, vel confessiones audire. Sed primum invenitur religiosis esse commissum.
Ergo et secundum eis committi potest.
Item. Magis est remotum a religiosorum vita causas audire, quam confessiones, vel praedicare. Sed primum eis
potest committi. Ergo multo fortius alia.
Nunc restat ostendere, quod saluti animarum expediat etiam aliis quam sacerdotibus parochialibus
praedicationem committi, et alia quae ad salutem pertinent animarum.
Primo per hoc quod Dominus dicit Matth. IX, 37: messis quidem multa: Glossa, turba populorum ad
suscipiendum verbum et ferendum fructum apta; operarii autem pauci; Glossa: praedicatores ad congregandum
electorum ecclesiam. Rogate ergo Dominum messis, ut mittat operarios in messem suam. Ex quo patet quod
salubre est ecclesiae per multos verbum Dei praedicari fidelibus, et maxime turba fidelium crescente.
Idem potest haberi per id quod dicitur Sap. VI, 26: multitudo sapientium (interlinearis, coetus praedicatorum)
sanitas est orbis terrarum.
21

