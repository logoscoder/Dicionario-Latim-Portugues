AG18
Item. Cum non habeant aliquas certas provincias vel dioeceses vel parochias sibi commissas; si possunt
praedicare et audire confessiones, ubique hoc poterunt. Ergo ampliorem habent potestatem quam episcopi vel
primates vel patriarchae, qui non sunt universalis ecclesiae gubernatores; cum etiam Papa universalem
pontificem se vocare prohibeat: unde dicitur dist. 89: nullus patriarcharum, universalitatis vocabulo unquam
utatur. Et hoc idem habetur in sequenti capitulo.
AG19
Ulterius autem nituntur ostendere quod nec ex commissione episcoporum praedicare possunt, aut confessiones
audire.
Dicunt enim, quod illud quod dat aliquis, iam non habet. Si ergo episcopi committunt curas plebium
parochialibus sacerdotibus, ad eos iam ulterius non pertinet cura ipsarum; et ita ex auctoritate eorum non possunt
aliqui praedicare plebibus, aut confessiones audire, nisi vocati a sacerdote parochiali.
AG20
Item. Quando episcopus committit curam plebis sacerdoti, ipse se ipsum exonerat, et periculum remanet super
sacerdotem, cui cura committitur: secundum illud quod dicitur III Reg. XX, 39: custodi virum istum: qui si
lapsus fuerit, erit anima tua pro anima eius: alias essent episcopi in magno periculo, importabile onus totius
multitudinis habentes.
Ergo episcopi non habent se ulterius intromittere de plebibus quas sacerdotibus commiserunt.
AG21
Item. Sicut episcopus subditur archiepiscopo, ita et sacerdotes subduntur episcopis. Sed archiepiscopi non
possunt se intromittere de illis qui subduntur episcopis, nisi forte propter negligentiam episcoporum: unde dicitur
9, quaest. 3: archiepiscopus nihil de episcoporum causis absque illorum agat consilio. Ergo nec episcopi aliquid
possunt in illis plebibus subiectis sacerdotibus parochialibus absque eorum consensu, nisi propter eorum
negligentiam vel defectum.
AG22
Item. Presbyteri parochiales sunt sponsi ecclesiarum sibi commissarum. Si ergo aliqui alii ex commissione
episcoporum in plebibus praedictis sacerdotibus commissis praedicent, aut confessiones audiant, ecclesia una
habebit plures sponsos; quod est contra id quod habetur 7, quaest. 1: sicut alterius uxor nec adulterari ab aliquo,
nec iudicari aut disponi nisi a proprio viro, eo vivente, permittitur; sic nec uxor episcopi, quae eius ecclesia vel
parochia indubitanter intelligitur, eo vivente, absque eius consilio et voluntate alteri iudicari vel disponi, aut eius
concubitu, idest ordinatione, frui non conceditur. Hoc autem non solum de episcopis, sed de quibuslibet ecclesiae
ministris intelligitur, ut Gratianus per sequentia capitula probat.
AG23
Ulterius autem nituntur ostendere, quod nec privilegio apostolicae sedis possint praedicare aut confessiones
audire.
Quia contra statuta patrum aliquid condere vel mutare, nec Romanae sedis auctoritas potest, ut dicitur 25, quaest.
1, cap.: contra. Si ergo statutum est antiquorum patrum, quod nullus praedicet vel confessiones audiat praeter
Domini sacerdotes, ut dicitur 16, quaest. 1, non poterit hoc ex privilegio Papae alicui concedi.
AG24
Item 25, quaest. 1, cap. Sunt quidam, dicitur: si quod docuerunt apostoli et prophetae, destruere, quod absit,
niteretur, scilicet Romanus pontifex, non sententiam dare, sed magis errare convinceretur. Si ergo ordinatio est
apostoli, II Cor. X ut nullus glorietur in plebibus alienis; si Papa contra hoc dat privilegium alicui, errare
convincitur.
AG25
Item. Scriptum est in iure, quod si princeps concedit alicui quod liceat ei aedificare in loco publico, hoc ita debet
intelligi sine praeiudicio alterius, digesta ne quid in loco publico aedificare, L. 1, si quis a principe.
Et 25, quaest. 2, cap. De ecclesiasticis, dicit Gregorius: sicut nostra defendimus, ita singulis quibusque ecclesiis
sua iura servamus; nec cuiquam gratia favente ultra quam meretur impartior, nec ulli quod sui iuris est, ambitu
stimulante derogabo. Sed quod aliquis praedicet in parochia alicuius vel audiat confessiones eo irrequisito, esset
in praeiudicium sacerdotis parochialis.
Ergo etsi concedatur alicui quod possit praedicare vel confessiones audire, nihilominus hoc exequi non poterit
sine consensu sacerdotis parochialis.
AG26
Item. Si princeps concessit alicui liberam testamenti factionem, nihil aliud concessisse videtur nisi ut habeat
consuetam et legitimam testamenti factionem: neque enim credendum est Romanum principem, qui iura tuetur,
totam testamentorum observantiam multis vigiliis excogitatam atque inventam, uno verbo velle evertere, ut
dicitur cod. De inoffic. Test., lege si quando. Similiter ergo si Papa concedat aliquibus quod praedicent vel
confessiones audiant, debet intelligi secundum communem formam, ut scilicet hoc exequantur requisitis
sacerdotibus parochialibus.
AG27
17

