Item hoc reputaretur in poenam infligi alicui, si ei postquam in studio profecerit, Magisterium denegaretur. Si
ergo religiosus in Magisterio consequendo plusquam alii impediatur ex hoc ipso quod religiosus est, punietur; et
hoc est punire homines pro bono, quod est iniquum.
Ad primum ergo quod inducunt, dicendum, quod illa auctoritas non magis ad religiosos pertinet quam ad
saeculares.
Fratres enim in novo testamento omnes christiani appellantur, ut per se patet: quorumlibet etiam christianorum
collegium ecclesia dicitur. Non tamen numerus Magistrorum interdicitur per auctoritatem praedictam religiosis
seu saecularibus: quia, ut Augustinus dicit, multi Magistri dicuntur, qui contraria docent; et multi docentes unus
Magister sunt; et sic contrarietas, non pluralitas doctorum prohibetur.
Vel magis secundum litteram prohibetur ut non quilibet indifferenter ad Magisterium assumatur, sed discreti, et
in Scripturis docti, ut Glossa dicit; et hoc paucorum est: et alia Glossa dicit, quod non eruditos in verbo fidei ab
officio verbi removet ne impediant veros praedicatores.
Vel loquitur de Magisterio quod competit praelatis ecclesiarum: prohibetur enim ne unus pluribus ecclesiis, aut
plures uni ecclesiae praesint: unde Glossa: in pluribus ecclesiis, vel plures in una ecclesia ne velitis esse
Magistri, idest praelati, qui soli sunt ecclesiarum Magistri: non enim qui de aliquo collegio docet, ecclesiae
Magister est; quamvis collegium de quo est, ecclesia dicatur.
RC2
Ad secundum, dicendum, quod plures Magistri qui sunt de uno collegio, non praesunt illi collegio sicut rector in
navi, vel princeps in apibus; sed sic unusquisque praeest in schola sua. Unde per auctoritatem inductam non
potest probari quod intendunt; sed solum quod in una schola non possunt esse plures Magistri.
RC3
Ad tertium, dicendum est quod per hoc quod in uno religiosorum collegio multiplicantur plures Magistri, non
excluduntur saeculares a doctrina, quamvis sint multa religiosorum collegia; quia non semper de quolibet
religiosorum collegio inveniuntur plures ad docendum idonei; sicut nec aliquis a docendo impeditur propter hoc
quod de qualibet diocesi possunt esse tot Magistri, quot ad hoc inveniuntur digni ratione eadem. Et si etiam multi
invenirentur idonei, de utrisque essent magis idonei praeferendi, sive religiosi sive saeculares, sine personarum
acceptione.
Nec tamen ex multitudine doctorum sacra Scriptura venit in contemptum, dummodo sint sufficientes; sed magis
ex insufficientia, etiamsi sunt pauci. Unde non esset conveniens determinatum numerum Magistrorum esse, ne
hac occasione idonei a Magisterio repellantur.
|+2 Capitulus 2: Utrum religiosus possit esse de collegio saecularium licite.
AG1
Adhuc autem sua malitia eos instigante, conantur ostendere quod religiosi saecularibus in his quae ad studium
pertinent, communicare non debent; ut etsi non ex toto doctrinae amittant officium, tamen in executione officii
aliquo modo impediantur.
Ad hoc autem ostendendum, inducunt primo id quod habetur 16 qu. 1 cap. Nona actione, ubi dicitur: in uno
eodemque officio non debet dispar esse professio: quod etiam in lege divina prohibetur, dicente Moyse: non
Arabis in bove simul et asino; idest, homine diversae professionis in uno officio simul non sociabis: et infra: nam
cohaerere et iungi non possunt quibus sunt studia et vota diversa. Cum ergo religiosis et saecularibus sit dispar
professio, in uno docendi officio sociari non possunt.
AG2
Item. Cum quilibet morem gerere debeat illis quibus convivit, secundum Augustinum, inconveniens videtur ut
unus et idem sit de religioso et saeculari collegio simul et semel: non enim potest simul utrorumque actus imitari.
Si ergo religiosus quilibet est de collegio suae religionis, non potest esse de collegio saecularium doctorum.
AG3
Item. Hoc secundum iuris ordinationem statutum est ut unus et idem non sit in diversis collegiis etiam
saecularibus, nisi forte per dispensationem. Multo etiam minus religiosus, qui est de collegio saecularium
Magistrorum.
AG4
Item. Quicumque sunt de aliquo collegio, observare tenentur illa quae ad illud collegium spectant. Religiosi
autem observare non possunt ea quae competunt collegio doctorum et scholarium saecularium: non enim possunt
se obligare ad quae alii se obligant, nec iurare quae alii iurant, vel alia huiusmodi servare quae alii servant; cum
non sint sui iuris, sed sub potestate alterius constituti: et ita videtur quod non possint esse de eorum collegio.
AG5
Adhuc autem amplius in sua procedunt malitia: ut quos a sua societate vident se non posse efficaci ratione
dividere, saltem infamando seiungant.
Dicunt enim per religiosos offendicula et scandala excitari; et ideo se debere eorum vitare consortium, secundum
praeceptum apostoli ad Rom. Ult.: rogo autem vos, fratres, ut observetis eos qui dissensiones et offendicula
praeter doctrinam quam vos didicistis, faciunt; et declinate ab illis.
10

