Ergo si licitum est aliquibus quod sint in tali casu quod rebus alienis indigeant ad sustentationem, licitum est
quod eas petant.
Sed licitum est quod aliqui in statu egestatis se ponant propter Christum, ut supra probatum est: in quo etiam si
manibus operentur, oportet quod indigeant multis, ut Augustinus dicit in Lib. De operibus monach.. Ergo licitum
est eleemosynas petere.
Nunc quarto ostendemus, quod praedictis mendicantibus eleemosynae sunt dandae.
Primo per id quod habetur III canon.
Ioan.: carissime, fideliter facis quidquid operaris in fratres et hoc in peregrinos: et de quibus loquatur subiungit:
pro nomine enim eius profecti sunt. Glossa: alienati a rebus propriis.
Et infra: nos ergo debemus suscipere huiusmodi. Glossa: ioannes omnia dimiserat et se divitibus connumerat, ut
alacriores reddat et promptiores ad miserandum pauperibus. Ergo commendabile est dare eleemosynas illis qui
pro nomine Christi sine rebus propriis vivunt.
Item. Matth. X, 41: qui recipit iustum in nomine iusti. Glossa: pro eo quod nominatur iustus, mercedem iusti
accipiet.
Glossa: dicit ergo aliquis: ergo et pseudoprophetam et Iudam proditorem suscipimus? hoc Dominus providens,
dixit personas non esse recipiendas, sed nomina; et mercede non carere suscipientem, licet indignus sit qui
suscipitur. Ex quo patet quod eleemosynae sunt dandae his qui habent nomen sanctitatis, etiam si indigni sunt.
Item. Ad Rom. XV, 26, commendat apostolus Macedones et achaios de hoc quod probaverunt collationem facere
in pauperes sanctorum: ubi dicit Glossa: hi totos se dederunt divinis obsequiis: nihil mundanum curantes,
exemplum bonae conversationis praebebant credentibus. Istis achaici et Macedones collectam fecerunt, per quam
rem ad huiusmodi opera Romanos apostolus invitat. Ergo patet quod praedictis pauperibus eleemosynae sunt
dandae.
Item. II ad Cor. VIII, 14: vestra abundantia illorum inopiam suppleat: Glossa: illorum qui omnia mundi deserunt.
Ergo idem ut prius.
Item. II ad thess. III, 13: vos autem, fratres, nolite deficere benefacientes: Glossa, pauperibus; quia etsi
operentur, possunt tamen nonnullis indigere: et ideo monet ne illi qui habebant unde servis Dei necessaria
praeberent, hac occasione pigrescerent. Non enim in reprehensionem venit qui humanus est in largiendo; sed hic
qui cum possit laborem ferre, otiose vult vitam agere. Ergo patet quod servis Dei laudabile est eleemosynas dare,
sive laborent sive non, etiam quando non laborantes reprehensibiles sunt.
Item. Hieronymus contra vigilantium: nec nos negamus cunctis pauperibus, etiam Iudaeis et Samaritanis, si tanta
sit largitas, stipes porrigendas; sed apostolus docet faciendam quidem ad omnes eleemosynam, sed maxime ad
domesticos fidei, de quibus etiam salvator in evangelio loquebatur: facite vobis amicos de iniquo mammona, qui
vos recipiant in aeterna tabernacula. Nunquid isti pauperes sub quorum vestibus et illuvie corporis flagrans libido
dominatur, possunt habere aeterna tabernacula, qui nec praesentia possident nec futura? non enim simpliciter
pauperes, sed pauperes spiritu beati appellantur, de quibus scriptum est: beatus qui intelligit super egenum et
pauperem. In vulgi pauperibus sustentandis nequaquam intellectu, sed eleemosyna opus est; in sanctis
pauperibus beatitudo est intelligentiae ut ei tribuat qui erubescit accipere, et cum acceperit dolet; metens carnalia,
et seminans spiritualia. Ex quo patet quod melius est dare eleemosynas sanctis pauperibus quam quibuscumque
aliis.
Item. II Cor. IX, 9, super illud, dispersit, dedit pauperibus, dicit Glossa: si huius qui pauperibus largitur, merces
magna est, quanto magis eius qui ministrat sanctis? pauperes enim dici possunt etiam qui mali sunt. Et sic idem
quod prius.
Item. Hieronymus super epistolam ad Galat. Exponens illud: communicet autem is qui catechizatur etc., sic dicit:
his qui adhuc imbecilliores et discipuli et carnales erant, imperat ut quomodo ipsi a Magistris spiritualia metunt,
sic Magistris carnalia praebeant: qui totos se divinae eruditioni et studio tradentes, vitae huius necessariis
indigent. Ergo etiam non laborantibus corporaliter, sed ex toto se studio Scripturarum dantibus, eleemosynae
sunt dandae.
Item. Hieronymus ad Paulinum: quem senseris tibi aut semper aut crebro de nummis loquentem, excepta
eleemosyna, quae indifferenter omnibus patet, institorem potius habeto quam monachum. Ex quo patet quod
monachis et omnibus aliis est danda eleemosyna, et quod eis licet loqui de eleemosyna petenda.
Item. Dicitur in decret. Distinct. 42: si quis despicit eos qui fideliter agapes, idest convivia pauperum exhibent, et
propter honorem Domini convocant fratres, et noluerit communicare huiuscemodi vocationibus, parvipendens
quod geritur; anathema sit. Ergo patet quod excommunicandus est qui dicit eleemosynas indigentibus pauperibus
non esse largiendas.
Item. Prov. XXI, 13: qui obturat aurem suam ad clamorem pauperis, ipse clamabit, et non exaudietur. Glossa:
pauperis generaliter, non egeni tantum vel corporaliter infirmi. Nam qui criminibus alienis affectus non vult
condolere, sed iudicantis mavult tenere censuram, ostendit se nondum vitiorum faecibus eliquatum, neque auditu
divinae misericordiae dignum. Patet ergo quod omnibus pauperibus sunt eleemosynae dandae, etiam corpore
validis.

52

