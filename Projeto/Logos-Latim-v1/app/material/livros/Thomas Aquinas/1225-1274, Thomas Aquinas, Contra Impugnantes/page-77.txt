pro scandalo evitando, quam res aliquas alias temporales dimittere, quae cum maiori nocumento amitterentur; et
quandoque cum aliquo periculo peccati esset si non repeterentur, ut ex dictis patet.
|+4 Capitulus 4: De hoc quod religiosi persecutores suos puniri procurant.
AG1
Nunc quarto restat ostendere, quomodo nitantur monstrare, quod religiosi suis persecutoribus nullam poenam aut
persecutionem debeant procurare.
Dicitur enim Matth. V, 44: diligite inimicos vestros, benefacite his qui oderunt vos, et orate pro persequentibus
et calumniantibus vos: et hoc idem habetur Luc. VI, 27-28. Ergo inimicis persecutionem inferre prohibemur. Qui
enim alicui bona debet inferre, multo magis non debet ei nocere.
AG2
Item. Matth. X, 16: ecce ego mitto vos sicut oves in medio luporum: Glossa: qui locum praedicationis suscipit,
mala inferre non debet, sed tolerare. Ergo si aliqui praedicatores poenas inferri suis adversariis procurent, se
falsos praedicatores ostendunt.
AG3
Item. Rom. XII, 17: nulli malum pro malo reddentes: et infra: non vosmetipsos defendentes, carissimi, glosa:
idest non sitis referientes adversarios. Ergo contra doctrinam apostoli faciunt qui suos adversarios puniri
procurant.
AG4
Item in legenda sanctorum simonis et Iudae legitur, quod cum dux regis Persarum vellet punire sacerdotes
idolorum contrarios apostolis, apostoli proiecerunt se ad pedes ducis, rogantes ut eis parceret, ne essent alicui
interemptionis occasio qui ad communem salutem venerant procurandam.
Ergo illi qui procurant ut sui adversarii a principibus puniantur, non sunt veri, sed falsi apostoli.
AG5
Item. Gal. IV, 29: quomodo tunc is qui secundum carnem natus est, persequebatur eum qui secundum spiritum,
ita et nunc.
Glossa Augustini: qui sunt secundum carnem nati? dilectores mundi, amatores saeculi.
Qui sunt secundum spiritum nati? amatores regni caelorum, dilectores Christi. Ergo illi qui aliis persecutionem
procurant, apparent esse amatores mundi.
AG6
Item. Gal. Ult.: non efficiamur inanis gloriae cupidi: Glossa: inanis gloria est velle vincere ubi praemium non est.
Sed illi qui adversariis suis persecutionem procurant, victoriam quaerere videntur. Ergo hoc ad inanem gloriam
pertinet. Ex his ergo concludere volunt, quod nullo modo sanctis viris liceat aliquibus persecutionem concitare.
AG7
Item. Luc. IX, 54-55, dicitur, quod Iacobus et ioannes dixerunt: Domine, vis dicimus ut ignis descendat de caelo,
et consumat eos? et conversus increpavit illos et dixit: nescitis cuius spiritus estis. Ex quo videtur quod illi qui
sunt spiritu Dei repleti, punitionem aliorum non debeant procurare.
CO
Sed quod sancti viri poenas aliquibus inferant vel inferri procurent, probatur primo exemplo ipsius Christi; de
quo dicitur Ioan. II, 15, quod vendentes et ementes eiecit de templo, et nummulariorum effudit aes, et mensas
subvertit.
Item exemplo Petri, qui Ananiam et Saphiram verbo suo morti condemnavit, quia fraudaverant de pretio agri, ut
habetur Act. V.
Item. Act. XIII, 9-11, dicitur, quod Paulus repletus spiritu sancto, intuens in eum scilicet elymam magum dixit: o
plene omni dolo et omni fallacia, fili diaboli, non desinis subvertere vias Domini rectas. Et nunc ecce manus
Domini super te; et eris caecus et non videns solem usque ad tempus. In quo patet quod verbis eum exasperavit,
et poenam caecitatis inflixit.
Item. I Cor. V, 3-5: iam iudicavi ut praesens eum qui sic operatus est, in nomine Domini nostri Iesu Christi
congregatis vobis et meo spiritu cum virtute Domini nostri Iesu Christi, tradere huiusmodi Satanae in interitum
carnis. Glossa: id est ut Satanas corporaliter eum vexet: quam quidem constat magnam poenam esse. Et sic idem
quod prius.
Item. Cant. II, 15: capite nobis vulpes parvulas. Glossa: debellate et comprehendite schismaticos et haereticos:
quia, ut in alia Glossa ibidem dicitur, non sufficit nobis vitam nostram aliis in exemplum proponere, et bonam
praedicationem facere, nisi et errantes corrigamus, et infirmos ab insidiis aliorum defendamus.
Item. Dionysius in 4 cap. De div. Nom., ostendit quod Angeli non sunt mali, quamvis interdum malos puniant.
Sed ecclesiastica hierarchia exemplata est a caelesti. Ergo et sine malitia potest esse hominis alicuius quod malis
poenam inferat, vel inferri procuret.
Item. 23, quaest. 3 dicitur: qui potest obviare et perturbare perversos, et non facit, nihil est aliud quam favere
impietati eorum: nec caret scrupulo societatis occultae qui manifesto facinori desinit obviare. Ex quo patet, quod
non solum licet malis resistere et eos perturbare; sed etiam quod hoc sine peccato dimitti non potest.
77

