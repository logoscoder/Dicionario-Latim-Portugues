OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*CONTRA_IMPUGNANTES
|+PR Prooemium
Ecce inimici tui sonuerunt, et qui te oderunt, extulerunt caput. Super populum tuum malignaverunt consilium; et
cogitaverunt adversus sanctos tuos. Dixerunt: venite, disperdamus eos de gente, et non memoretur nomen Israel
ultra.
Omnipotens Deus amator hominum suo amore nobis utitur ad eius bonitatem et nostram utilitatem, ut
Augustinus docet in I Lib. De doctrina christiana.
Ad suam quidem bonitatem, ut homines Deo dent gloriam: Isai. XLIII, 7: omnem qui invocat nomen meum, in
gloriam meam creavi eum. Sed ad nostram utilitatem, ut ipse omnibus det salutem. I Tim. II, 4: qui vult omnes
homines salvos fieri.
Et hanc concordiam inter homines et Deum nascente Domino Angelus annuntiavit, Luc. II, 14: gloria in
altissimis Deo, et in terra pax hominibus bonae voluntatis.
Quamvis autem ipse, cum sit omnipotens, per se ipsum posset gloriam suam ab hominibus, et salutem hominum
procurare; disposuit tamen, ut ordo servaretur in rebus, ministros eligere, quorum ministerio perficeretur
utrumque; unde recte tales Dei adiutores dicuntur, I Cor. III, 9. Sed diabolus invidus divinae gloriae et humanae
salutis, per ministros suos, quos ad persecutionem praedictorum ministrorum incitat, utrumque nititur impedire:
unde tales, ministri diaboli in hoc et inimici Dei ostenduntur, cuius gloriam impediunt; et totius humani generis,
cuius saluti adversantur; et specialiter ministrorum Dei, quos persequuntur: I Thess. II, 15: nos persecuti sunt, et
Deo non placent, et omnibus hominibus adversantur.
Et propter hoc Psalmus in verbis propositis tria facit.
Primo ostendit eorum inimicitiam ad Deum, ibi, ecce inimici tui sonuerunt; idest, qui prius occulte contra te
loquebantur, nunc in publicum loqui non formidant.
Ut enim dicit Glossa, novissima tempora Antichristi designat, quando haec quae modo premuntur metu, in
liberam vocem erumpent: quae vox quia irrationabilis, erit magis sonitus quam vox dicitur. Nec solum voce
inimicitias suas exercent, sed etiam factis: unde sequitur: et qui te oderunt extulerunt caput, scilicet
Antichristum, secundum Glossam, et membra eius, quae sub illo capite sunt; ut ab uno capite gubernati,
efficacius sanctos Dei persequantur.
Secundo ostendit quomodo toti humano generi adversantur, subiungens: super populum tuum malignaverunt
consilium, vel astute cogitaverunt, secundum aliam litteram, ad eos decipiendum, secundum Glossam secundum
illud Isai. III, 12: popule meus, qui beatum te dicunt, ipsi te decipiunt: Glossa, blandis verbis.
Tertio, ostendit quomodo ministros Dei persequuntur, cum subdit: et cogitaverunt adversus sanctos tuos: Glossa:
non solum contra mediocres, sed etiam contra caelestes viros. Unde Gregorius in XIII Lib. Moralium, exponens
illud iob XVI, II: aperuerunt super me ora sua, exprobrantes illos praecipue reprobi in sancta ecclesia
persequuntur quos multis conspiciunt esse profuturos; et infra: reprobi grande se aliquid fecisse aestimant, cum
vitam praedicatorum necant.
Duo autem contra sanctos cogitant.
Primo ut eos omnino annihilent: esther XIII, 15: volunt nos inimici nostri perdere, et hereditatem tuam delere.
Secundo, ut si hoc non possint, saltem eorum famam destruant apud homines, ut in eis fructificare non possint:
Iac. II, 6: nonne divites per potentiam opprimunt vos? nonne et ipsi blasphemant bonum nomen quod invocatum
est super vos? et ideo quantum ad primum horum duorum Psalmus subiungit: dixerunt: venite: Glossa,
quaerentes sibi socios: disperdamus eos de gente, vel gentibus: Glossa: scilicet ne sint inter gentes: idest,
tollamus eos de mundo: ecce persecutio Antichristi.

1

