Item. Illud quod naturaliter habet erubescentiam adiunctam in se, aliquid turpitudinis videtur habere; cum
verecundia non sit nisi de turpi, ut Damascenus dicit.
Sed petere vel mendicare naturaliter homo erubescit, tantoque magis, quanto est melioris naturae: unde dicit
Ambrosius in Lib. De offic. Quod verecundia petendi ingenuos prodit natales: et Philosophus in 4 ethic. Dicit de
liberali, quod non est petitivus.
Ergo mendicare in se turpe est; et ita nullo modo mendicare debet qui aliter vivere potest.
AG23
Item. II Cor. IX, 7, super illud, hilarem datorem etc., Glossa: qui dat ut careat taedio interpellantis, non ut reficiat
viscera indigentis, et rem et meritum perdit. Sed frequenter hoc modo datur mendicantibus, quia mendicantes
taedium faciunt petendo. Ergo etsi aliqui possint de eleemosynis vivere, non tamen deberent mendicare.
AG24
Ulterius nituntur ostendere, quod religiosi etiam praedicantes, de eleemosynis vivere, vel etiam eleemosynas
petere non debent.
Dicit enim apostolus I ad thess. II, 5: neque aliquando fuimus in sermone adulationis, sicut scitis. Sed
praedicatores qui mendicant et de eleemosynis vivunt, oportet adulari illis a quibus pascuntur: quod patet Matth.
XXI, 17, super illud, et relictis illis abiit foras etc., dicit Glossa: quia pauper nullique adulatus nullum in tanta
urbe invenit hospitem, sed apud Lazarum receptus est. Et tamen intantum erat gratiosus praedicator, quod, sicut
dicitur Luc. XXI, 38, omnis populus manicabat ad eum in templo audire eum: Glossa, idest mane venire
accelerabat. Et I ad cor. IV, 11, dicitur: usque in hanc horam et esurimus et sitimus et nudi sumus: Glossa: libere
enim et sine aliqua adulatione veritatem praedicantes, et gesta pravae vitae malorum arguentes, gratiam non
habent apud homines.
Ergo praedicatores non debent de eleemosynis victum quaerere.
AG25
Item. I ad Thess. II, 5: neque fuimus in occasione avaritiae, Deus testis est: Glossa: non dico in avaritia, sed nec
feci nec dixi in quo esset occasio avaritiae.
Sed illi qui petunt eleemosynas sibi dari, faciunt aliquid in quo est occasio avaritiae. Ergo praedicatores non
debent hoc facere.
AG26
Item. II Cor. Ult.: non ero gravis vobis: non enim quaero quae vestra sunt, sed vos: et ad Philip. Ult. 17: non quia
quaero datum, sed requiro fructum: Glossa: datum est res ipsa quae datur, ut nummus, potus, cibus et huiusmodi;
fructus autem opera bona, et recta voluntas datoris. Ergo veri praedicatores non debent quaerere ab his quibus
praedicant temporales res, et ita non debent de mendicitate vivere.
AG27
Item. II ad Tim. II, 6, super illud, laborantem agricolam etc., dicit Glossa: vult apostolus ut evangelista intelligat,
quod necessaria sumere ab eis in quibus Deo militat, et quos tanquam cultor vineam exercet, vel tanquam
gregem pascit, non est mendicitas, sed potestas. Ex quo patet, quod vivere de evangelio potestatis est, non
mendicitatis. Sed potestas ista non competit nisi praelatis. Ergo alii praedicatores, qui non sunt praelati, non
debent per mendicitatem de evangelio vivere.
AG28
Item. Apostolus, I ad Cor. IX volens ostendere, quod ipse poterat de sumptibus fidelium vivere, prius probat se
apostolum esse. Ergo illi qui non sunt apostoli, non possunt de sumptibus fidelium vivere. Sed religiosi
praedicantes non sunt apostoli, cum non sint praelati.
Ergo etc..
AG29
Item. I ad Thess. II, 7, super illud, cum possemus oneri esse vobis sicut Christi apostoli, dicit Glossa: intantum
gravat pseudo causam, ut se abstinere dicat, cum liceret illi subsidia requirere, ad comprimendum illos quibus
nec facultas erat nec pudor poscendi.
Apostolicae autem potestatis debitum vocat onus propter pseudoapostolos, qui illud indebite usurpantes,
importune a plebibus exigebant.
Ex quo patet quod illi praedicatores qui exigunt victum a plebibus, cum non sint apostoli, idest praelati, sunt
reputandi pseudoapostoli.
Ergo praedicatori qui non est praelatus, non licet mendicare.
AG30
Item. Praedicatores qui non sunt praelati, victum suum ab his quibus praedicant quaerentes, aut quaerunt quod
est eis debitum, aut quod non est eis debitum. Si quod est eis debitum; ergo possunt illud potestative exigere, et
per coactionem: quod est manifeste falsum.
Si autem non est eis debitum; ergo indebite et iniuste petunt: et sic sunt pseudo reputandi, ut patet per Glossam
prius inductam.
AG31

46

