Et sic primo et principaliter ad veram religionem pertinere noscuntur quaecumque ad fidem integram pertinent,
et ad debitam latriae servitutem. Sed secundo ad religionem pertinere noscuntur omnia illa in quibus possumus
Deo servitium exhibere: quia, ut Augustinus dicit in Enchir., Deus colitur non solum fide, sed spe et caritate; ut
sic omnia caritatis opera religionis esse dicantur. Unde Iac. I, 27: religio munda et immaculata apud Deum et
patrem haec est, visitare pupillos et viduas in tribulatione eorum etc..
Ex his ergo patet quod duplex est religionis acceptio. Una secundum sui nominis primam institutionem,
secundum quod aliquis se Deo ligat per fidem ad debitum cultum; et sic quilibet christianae religionis fit
particeps in baptismo, abrenuntians Satanae et omnibus pompis eius.
Secunda prout aliquis ad aliqua opera caritatis se obligat, quibus specialiter Deo servitur vitae abrenuntians
saeculari; et hoc modo religionis nomine ad praesens utimur.
Caritas autem Deo debitum obsequium reddit secundum actus vitae activae et contemplativae. Et in actibus vitae
activae diversimode secundum diversa officia caritatis, quae proximis impenduntur: et ideo sunt aliquae
religiones institutae ad vacandum Deo per contemplationem, sicut religio monastica et eremitica; aliquae autem
ad serviendum Deo in membris suis per actionem, sicut illorum qui ad hoc se Deo dedicant, ut infirmos
suscipiant, captivos redimant, et alia misericordiae opera exequantur. Nec est aliquod opus misericordiae ad
cuius executionem religio institui non possit, etsi non sit hactenus instituta.
Sicut autem in baptismo quo homo per fidei religionem Deo ligatur, peccato moritur; ita per votum religionis
non solum peccato, sed saeculo moritur, ut soli Deo vivat in illo opere in quo se Deo ministraturum devovit: quia
sicut per peccatum vita fidei tollitur, ita per occupationes saeculi Christi ministerium impeditur: II ad Tim. II, 4:
nemo militans Deo implicat se saecularibus negotiis.
Et ideo per religionis votum illis abrenuntiatur quibus humanus animus maxime occupari consuevit, et a divinis
obsequiis praepediri.
Quorum primum et principale est coniugium: I ad Cor. VII, 32: volo vos sine solicitudine esse. Qui sine uxore
est, solicitus est quae Domini sunt, quomodo placeat Deo; qui autem cum uxore est, solicitus est quae sunt
mundi, quomodo placeat uxori; et divisus est. Secundum est possessio terrenarum divitiarum: Matth. XIII, 22:
solicitudo huius saeculi et fallacia divitiarum suffocat verbum, et sine fructu efficitur: unde dicit quaedam
Glossa, Luc. VIII, 14 super illud, quod autem in spinis cecidit etc.: divitiae etsi delectare videntur, tamen suis
possessoribus sunt spinae, cum aculeis curarum mentes eorum confodiunt, quae avide quaeruntur, et solicite
servantur. Tertium est propria voluntas: quia qui suae voluntatis est arbiter, solicitudinem habet de suae vitae
gubernatione; et ideo nobis consulitur ut nostri status dispositionem divinae providentiae committamus: I Pet. V,
7: omnem solicitudinem vestram proiicientes in eum quoniam ipsi cura est de vobis. Prov. III, 5: habe fiduciam
in Domino ex toto corde tuo, et ne innitaris prudentiae tuae.
Et inde est quod perfecta religio triplici voto consecratur: scilicet voto castitatis, per quod abrenuntiatur
coniugio; voto paupertatis, per quod abrenuntiatur divitiis; voto obedientiae per quod abrenuntiatur propriae
voluntati.
Per haec autem tria vota homo sacrificium Deo offert de omnibus bonis suis: per votum quidem castitatis, in
sacrificium Deo offerens proprium corpus, de quo Rom. XII, I: exhibeatis membra vestra hostiam viventem; per
votum autem paupertatis oblationem Deo faciens de exterioribus bonis, de qua Rom. XV, 31: obsequii mei
oblatio accepta fiat in ierosolymis sanctis; per votum vero obedientiae sacrificium spiritus Deo offerens, de quo
in Psalmo: sacrificium Deo, spiritus contribulatus.
Nec solum sacrificium per haec tria Deo offertur; sed holocaustum, quod erat in lege acceptissimum. Unde
Gregorius in VIII homil. Secundae partis super Ezech.: cum quis suum aliquid Deo vovet et aliquid non vovet,
sacrificium est; cum vero omne quod habet, omne quod vivit, omne quod sapit, omnipotenti Deo voverit,
holocaustum est. Et sic religio secundo modo accepta, in hoc quod sacrificium Deo offert, primum modum
religionis imitatur.
Sunt tamen quidam modi vivendi, in quibus aliqua horum praetermittuntur; sed in eis perfecta religionis ratio
non invenitur. Alia autem omnia quae in religionibus reperiuntur, sunt adminicula quaedam vel ad cavendum ea
quibus per votum religionis abrenuntiatur, vel ad observandum illud in quo homo per religionis votum Deo se
serviturum promisit.
Ex dictis igitur patere potest, secundum quid una religio possit perfectior altera iudicari. Ultima enim rei
perfectio in finis consecutione consistit: unde debet principaliter ex duobus religionis perfectio iudicari.
Primo, ex hoc ad quod religio ordinatur: ut dicatur illa esse religio eminentior quae digniori actui dedicatur: ut
sic secundum comparationem activae et contemplativae vitae in utilitate et dignitate accipiatur comparatio
religionum quae activae, et quae contemplativae vitae deputantur.
Secundo ex comparatione religionis ad executionem illius ad quod est instituta.
Non enim sufficit religionem aliquam ad aliquid altum institui, nisi sit taliter ordinata observationibus et modis
vivendi, quod ad suum finem sine impedimento pertingat; sicut si duae religiones sunt institutae ad
contemplandum, illa per quam homo liberior contemplationi redditur, debet perfectior iudicari.
Sed quia, ut dicit Augustinus, nemo potest novam vitam inchoare, nisi veteris eum vitae poeniteat, quaelibet
religio, per quam novam vitam homo inchoat, quidam poenitentiae status est, ut homo a veteri vita purgetur: et
3

