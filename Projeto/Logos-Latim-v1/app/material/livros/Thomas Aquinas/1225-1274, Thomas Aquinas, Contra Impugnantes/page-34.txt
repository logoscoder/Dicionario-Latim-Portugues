Scripturarum, et carnis vitia non amabis. Unde quantum pertinet ad corpus domandum et otium tollendum, labor
manualis non est in praecepto, dummodo homo per alia spiritualia exercitia otium evitet, et corpus castiget aliis
poenitentiae operibus; sicut ieiuniis, vigiliis et huiusmodi, inter quae connumerat apostolus laborem manuum; II
cor. VI, 5: in laboribus, in vigiliis, in ieiuniis; Glossa: in laboribus operum, quia manibus suis operabatur.
RA9
Ad illud quod nono obiicitur, dicendum, quod laborare manibus quandoque est melius quam non laborare et
quandoque e converso.
Quando enim aliquis per laborem manuum non retrahitur ab aliquo utiliori opere, melius est manibus laborare, ut
exinde possit sibi sufficere et aliis providere; et praecipue quando esset in scandalum infirmorum fidelium, vel
de novo conversorum ad fidem, si aliquis a labore manuum abstinens de sumptibus fidelium vivere vellet: in quo
casu apostolus manibus laborabat, ut patet per Glossam I ad Cor. IX: et sic etiam loquitur Glossa inducta de
actibus.
Quando autem per laborem manuum aliquis ab utiliori opere impeditur, tunc melius est ab opere manuum
abstinere, ut patet per Glossam Luc. IX, 60 super illud, dimitte mortuos sepeliret etc., quae supra inducta fuit: et
sicut patet per exemplum apostoli, qui ab opere cessabat, quando praedicandi opportunitatem habebat.
Facilius autem impedirentur moderni praedicatores a praedicatione per laborem manuum quam apostoli, qui ex
inspiratione scientiam praedicandi habebant; cum oporteat praedicatores moderni temporis ex continuo studio ad
praedicandum semper paratos esse, ut patet per auctoritatem Gregorii supra inductam.
RA10
Ad illud quod decimo obiicitur, dicendum, quod Augustinus illos ab opere desistentes contumaces dicit qui ex
praecepto apostoli laborare tenentur, quos etiam apostolus II ad Thess. III excommunicandos dicit: hi autem sunt
qui otiose viventes ex foeda cura victum sibi acquirunt. Et quod de talibus Augustinus loquatur, patet ex hoc
quod supra dixerat assignans causam quare illi qui ex rusticana vita ad religionem convertuntur, laborare
debeant: neque enim apparet utrum ex proposito servitutis Dei venerint, an vitam inopem et laboriosam
fugientes, vacui pasci atque vestiri velint, et insuper honorari ab eis a quibus contemni conterique consueverunt:
quos vult manibus operari. Tales enim manifeste sunt de numero otiosorum et curiosorum, quibus denuntiat
apostolus, ut cum silentio operantes panem suum manducent. Et praecipue contumaces Augustinus nominat illos
qui dicebant non licere servis Dei manibus operari, sensum apostoli pervertentes.
RA11
Ad illud quod undecimo obiicitur, dicendum, quod illis spiritualibus operibus, quae obiectio tangit, potest quis
vacare dupliciter: scilicet quasi inserviens utilitati communi, et quasi insistens utilitati privatae: quod patet per
singula.
Potest enim aliquis orationibus et Psalmis vacare, divinum officium in ecclesia celebrando, quod est quoddam
opus publicum ad aedificationem ecclesiae ordinatum; potest etiam praedictis aliquis vacare per modum privatae
orationis, quod interdum etiam laici faciunt: et sic de his loquitur Augustinus; non autem primo modo: quod
patet ex hoc quod dicit, quod cantica divina decantare manibus operantes possunt exemplo opificum, qui fabulis
linguas dant, cum tamen manus ab opere non recedant: quod non sustineretur de illis qui debent in ecclesia horas
canonicas celebrare.
Similiter lectioni aliquis vacat quasi operi publico in scholis docendo et addiscendo, ut Magistri et scholares
faciunt, religiosi vel saeculares; sed quasi operi privato, qui sibi ipsis ad consolationem suam Scripturas
perlegunt, sicut monachi in claustris faciunt: et sic loquitur Augustinus.
Unde non dicit: qui dicunt se vacare doctrinae vel instructioni: sed dicit: qui dicunt se vacare lectioni.
Similiter verbo Dei aliquis insistit quasi operi publico, publice populis praedicando; sed tanquam privato operi
insistit verbo Dei, qui alicui in communi locutione verba aedificatoria loquitur, sicut monachi in deserto fratribus
ad se venientibus multa dicebant ad aedificationem ipsorum. Et sic loquitur Augustinus: quod patet ex hoc quod
dicit: nunquid omnes in monasterio possunt venientibus ad se fratribus divinas exponere lectiones? et ideo etiam
non dicit: si praedicatio eroganda est; sed: si sermo erogandus est; quia, ut dicit Glossa I Cor. II, 4 sermo est qui
privatim fit, praedicatio quae fit in communi.
Illi ergo qui praedictis spiritualibus operibus quasi operibus publicis vacant, suo labore legitime victum
acquirunt, a fidelibus accipiendo, utilitati communi servientes. Qui autem praedictis operibus quasi privatis
vacant, a labore manuum abstinentes, quandoque quidem sunt transgressores praecepti apostolici, quando scilicet
sunt de illis quibus denuntiat apostolus, ut cum silentio operantes panem suum manducent, ut dictum est.
Et de his loquitur Augustinus, ut patet ex hoc quod dicit: cur et non praeceptis apostolicis observandis aliquas
partes temporis deputamus? et ex hoc quod dicit: citius exauditur una obedientis oratio quam decem millia
contemptoris; et ex hoc quod dicit: quae est ista perversitas, lectioni nolle obtemperare? ex quibus omnibus patet
quod loquitur de vacantibus spiritualibus operibus, qui praeceptum apostolicum transgrediuntur. Nec
transgrediuntur nisi qui ad observandum obligantur; de quibus prius dictum est: quandoque autem vacantes
praedictis, ut etiam privatis operibus, apostoli praeceptum non transgrediuntur, manibus non operantes: quia non
laboriosam vitam ex pigritia fugientes, vacui et otiosi volunt pasci; sed abundantia divini amoris ab omni
exteriori opere retrahuntur, ut contemplationi vacent: ut per auctoritates inductas supra probatum est.
34

