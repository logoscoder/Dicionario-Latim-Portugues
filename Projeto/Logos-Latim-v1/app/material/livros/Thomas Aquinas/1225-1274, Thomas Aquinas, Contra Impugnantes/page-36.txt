Item. Thren. IV, 9: melius fuit occisis gladio quam interfectis fame. Ergo se exponere fami est peius quam se
exponere gladio. Sed hoc non licet, dum homo habet quid faciat sine peccato, ut Augustinus dicit. Ergo multo
minus licet se fami exponere: quod facere videntur qui sua relinquunt nihil sibi reservantes.
AG13
Item. Plus homo tenetur sibi quam alii. Sed peccaret aliquis qui alteri totum subtraheret unde vitam sustentare
deberet, et quodammodo ipsum occideret: Eccli. XXXIII: panis egentium vita hominis est: qui defraudat illum,
homo sanguinis est. Ergo peccat, se ipsum quodammodo occidens, qui omnia sua relinquit ut religionem intret,
in qua communes possessiones non sunt unde sustententur.
AG14
Item. Totius perfectionis exemplar Christi vita est. Sed Christus aliquid habuit unde vitam sustentaret: legitur
enim Ioan. XII, 6 loculos habuisse: et Ioan. IV, 8 legitur, quod discipuli eius iverant in civitatem, ut cibos sibi
emerent. Ergo non est perfectionis quod aliquis omnia det, nihil sibi reservans.
AG15
Item. Omnis religionis observatio ortum habet a conversatione discipulorum Christi: unde dicit Hieronymus in
Lib. De illustribus viris, quod tales in primitiva ecclesia erant omnes christiani, quales modo sunt religiosi etiam
perfectissimi.
Et hoc idem habetur in collationibus patrum, et haberi potest ex Glossa, quae habetur Act. IV, 32 super illud,
multitudinis credentium etc.. Sed de his legitur Act. IV, 32 quod erant illis omnia communia, et nullus erat egens
inter eos. Ergo illi qui dimissis propriis non habent possessiones in communi, quos oportet esse egentes, non
religiosam, sed superstitiosam vitam ducunt.
AG16
Item. Dominus mittens discipulos suos ad praedicandum, duo praecepta eis dedisse videtur: unum scilicet ut
nihil secum in via ferrent, aliud ut in viam gentium non abirent, ut patet Matth. X, Marc. VI, Luc. IX.
Primum autem videtur revocasse passione imminente, Luc. II, 36: sed nunc qui habet sacculum, tollat similiter et
peram. Secundum autem praeceptum revocasse videtur Marc. Ult. Euntes in mundum universum etc.. Sed post
revocationem secundum praeceptum nullatenus est observandum, sed magis est evangelium gentibus
praedicandum.
Ergo nec primum praeceptum est deinceps observandum, ut scilicet aliquis totaliter subsidia vitae a se abiiciat.
AG17
Item. 12, quaest. 1, dicitur: expedit facultates ecclesiae possideri, et proprias perfectionis amore contemni: et
infra: satis ostenditur et pie propria debere propter perfectionem contemni, et sine impedimento perfectionis
posse ecclesiae facultates, quae sunt profecto communia, possideri. Ergo etsi aliqui omnia sua dimittant ad
religionem convolantes, talem tamen religionem debent eligere quae habeat facultates communes.
AG18
Item. Quaest. Eadem, cap. Videntes, dicitur, quod summi sacerdotes statuerunt possessiones ecclesiae conferri,
ut inter eos qui communi vita degunt, nullus egens inveniatur. Si ergo aliqui communibus possessionibus spretis
in egestate vivant, contra statuta sanctorum patrum faciunt, et ita peccant.
AG19
Item. Matth. IV, 6, super illud, si filius Dei es, mitte te deorsum, Glossa: nemo debet tentare Deum, quando
habet ex humana ratione quid faciat; et infra: postquam deficit humana ratio, commendet se homo Deo non
tentando, sed devote confitendo.
Sed ille qui habet divitias, quibus potest resistere his quae corrumpunt corpus, scilicet calori naturali, et aliis
huiusmodi, contra quae munimur per victum et vestitum, habet ex humana ratione quid faciat. Ergo si his auxiliis
sibi subtractis a Deo victum expectet, videtur quod peccet tentando Deum; sicut et aliquis videns ursum
venientem si arma deponeret, quibus vitam suam tueri poterat, videretur tentare Deum.
AG20
Item. Illa quae quotidie a Deo petimus, non sunt abiicienda. Sed temporalia necessaria ad vitam quotidie a Deo
petimus, dicentes: panem nostrum quotidianum da nobis hodie. Ergo temporalia non sunt omnino abiicienda, ut
scilicet se aliquis subiiciat voluntarie paupertati.
AG21
Item. In decr. De consecr. Dist. 1, cap. Nemo, dicitur, quod ecclesia non debet aedificari, antequam ille qui
aedificare vult, ei provideat quae ad luminaria et custodiam et stipendia custodum sufficiant. Ergo illi qui vivunt
in congregationibus quarum ecclesiae possessiones non habent, contra decreta sanctorum patrum vivunt.
AG22
Item. Modus iste vivendi cum communibus possessionibus in religionibus est approbatus per antiquos patres
Augustinum, benedictum, basilium et alios multos. Ergo temerarium videtur alium novum modum inducere.
AG23
Item. In novo testamento discipulis Christi imponitur ut necessitatibus pauperum subveniant. Sed hoc non potest
fieri ab his qui nec proprias nec communes possessiones habent. Ergo talis modus vivendi non est approbandus.
CO
36

