Et per hoc de facili patet responsio ad obiecta.
Quod enim dicitur Luc. X, 20: in hoc nolite gaudere, quod spiritus vobis subiiciuntur, est intelligendum quod de
hoc gaudere non debeant quantum pertinet ad spirituum depressionem, sed quantum pertinet ad Dei et suam
exaltationem: unde dicit Glossa ibidem: prohibentur gaudere de humiliatione diaboli, qui per superbiam cecidit;
sed gaudeant in sua sublimatione.
Vel dicendum, quod de hoc non debent gaudere quasi de maximo bono, cum hoc possit fieri sine merito eius qui
talia operatur, ut Glossa ibidem dicit; sed principale gaudium eorum esse debet de his quae eos ordinant ad vitam
aeternam: unde et sequitur: gaudete autem, quia nomina vestra etc..
RA2
Ad secundum dicendum, quod verba iob sunt intelligenda de gaudio elationis: et hoc etiam patet in verbis
Gregorii inductis. Superbum autem gaudium est, quando aliquis de bonis quae Deus per eum facit, quasi propria
gloria delectatur.
RA3
Ad tertium dicendum, quod ille qui gaudium de quo agitur, refert in Deum, non in se ipso gloriatur; sed gloriatur
in Deo in quem refert hoc de quo gloriari posset.
|+7 Capitulus 7: De hoc quod religiosi curias regum et potentium frequentant.
AG1
Nunc septimo restat ostendere quomodo ostendere nitantur, quod religiosi non debent in familiis principum et
magnatum conversari.
Matth. Enim XI, 8 dicitur: ecce qui mollibus vestiuntur, in domibus regum sunt.
Sed mollibus vestiri religiosis non competit, cum statum poenitentiae profiteantur.
Ergo in domibus regum et principum religiosi esse non debent.
AG2
Item. Glossa ibidem dicit: rigida vita et praedicatio debet declinare mollium palatia, quae frequentant mollibus
induti, videlicet adulantes: et sic idem quod prius.
AG3
Item. Luc. IX, 11, super illud, loquebatur illis de regno Dei, dicit Glossa: illis non otiosis, non in civitate
synagogae, vel saecularis dignitatis, residentibus, sed inter deserta Christum quaerentibus, caelestis gratiae
alimoniam impartitur. Si ergo religiosorum vita ad hoc est ordinata ut aliquis alimoniam caelestis gratiae
consequatur a Christo, non debent religiosi cum his qui sunt in saeculari dignitate, commorari.
AG4
Item. Hieronymus ad Paulinum presbyterum: multitudines hominum et officia et salutationes et convivia quasi
quasdam catenas fugias voluptatum. Sed in curiis principum conveniunt multitudines, et convivia frequentantur.
Ergo religiosi ibi morari non debent.
AG5
Item. Boetius dicit in Lib. De consolatione, quod illi qui in potentia gloriantur, quaerunt vel regnare, vel
regnantibus adhaerere. Sed hoc est reprobabile in religiosis, qui humilem vitam elegerunt, quod in potentia
glorientur. Ergo regnantibus adhaerere non debent.
AG6
Item. Cum honores ad superbiam vitae pertineant, quae est unum de tribus quae in mundo reprobantur; religiosi,
qui mundo abrenuntiaverunt, debent ab his quae ad honorem pertinent, abstinere. Sed hoc videtur ad honorem
pertinere quod aliquis praedicet in curiis regum vel principum, vel synodis, ubi multitudo hominum congregatur.
Ergo religiosi se de talibus intromittere non debent.
Et sic nituntur concludere, quod religiosi nullatenus debent in curiis regum vel principum conversari.
CO
Sed hoc manifeste falsum ostenditur ex hoc quod multi sancti viri cum regibus et principibus commorati sunt.
Ioseph enim moratus est in curia Pharaonis: de quo in Psalmo dicitur: constituit eum Dominum domus suae, et
principem omnis possessionis suae. Moyses etiam in domo filiae Pharaonis nutritus est, ubi et instructus omni
sapientia Aegyptiorum perhibetur, Act. VII, 22. Nathan etiam propheta inter familiares David et Salomonis
computatur. Daniel etiam in curia regis Babylonis constitutus est princeps super omnes provincias Babylonis, et
postulavit a rege, et constituit super opera provinciae Babylonis sidrach, Misach et Abdenago. Ipse autem Daniel
erat in foribus regis: Dan. II, 49. Glossa: a regis latere non recedens, honoratus familiaris.
Nehemias etiam pincerna regis Persarum fuit, ut habetur nehem. II. Mardochaeus etiam factus est princeps in
curia Assueri, est. VIII, 2.
In novo etiam testamento in regum palatiis aliqui sancti morati leguntur: unde Phil. Ult. Dicitur: salutant vos
omnes sancti, maxime autem qui de domo caesaris sunt.
Sebastianus etiam in curia diocletiani inter primos palatii fuisse legitur. Similiter ioannes et Paulus fuerunt de
familia Constantini augusti. Et Gregorius etiam in prol. Moral.

81

