Secundo, ex officio caritatis quod proximis impendunt, dum aliis serviunt iuxta posse aliorum negotia caritative
pertractando.
Tertio, in hoc quod non habentes hic manentem civitatem, de loco ad locum discurrunt ad fructificandum in
populo Dei.
Quarto, de hoc quod studio vacant.
Quinto, de hoc quod verbum Dei ordinate et gratiose proponunt. Ad hoc etiam refertur, quod in eis paupertatem
et mendicitatem et doctrinam contemnunt, et fructum animarum, quem in populo faciunt ex licentia praelatorum,
de quibus supra pertractatum est.
|+1 Capitulus 1
AG1
Vilitatem vero vestium in religiosam vitam agentibus multipliciter contemptibilem ostendere nituntur.
Primo ex hoc quod Dominus dicit Matth. VII, 15: attendite a falsis prophetis, qui veniunt ad vos in vestimentis
ovium: eos qui vestibus vilibus induuntur, ex hoc intendentes suspectos reddere, quod sint falsi prophetae.
AG2
Item. Apoc. VI, 8, super illud, ecce equus pallidus etc. Dicit Glossa: videns diabolus nec per apertas tribulationes
nec per apertas haereses posse se proficere, praemittit falsos fratres, qui sub habitu religionis obtinent naturam
nigri et Rufi equi, pervertendo fidem. Et ex hoc arguunt ut supra.
AG3
Item dicunt, antiquis temporibus a sede apostolica episcopis Galliae esse mandatum ut eos corrigant qui
dissimilem habitum ab aliis volebant assumere sub quadam specie sanctitatis humilioribus induti: quod
mandatum Papae in registro Romanae ecclesiae habetur, ut dicunt, quamvis in corpore decretorum non
contineatur. Ex quo volunt habere, quod homines ad minus in saeculo viventes, humilioribus vestibus non
utantur quam alii sui status.
AG4
Item. Augustinus dicit in 3 Lib. De doctr. Christiana: quisquis rebus temporalibus restrictius utitur quam sese
habent mores eorum cum quibus vivit, aut intemperans aut superstitiosus est. Ex quo patet quod vituperabile est
quod aliquis utatur vilioribus vestibus quam alii quibus convivit.
AG5
Item. Hieronymus dicit ad Nepotianum: vestes pullas aeque vita ut candidas.
Ornatus et sordes pari modo fugiendi sunt: quia alterum delicias, alterum gloriam redolet.
Et ita videtur quod vituperabile sit viles vestes portare.
AG6
Item. Rom. XIV, 17, dicitur: non est regnum Dei esca et potus: Glossa: non interest omnino quid alimentorum
vel quantum quis accipiat, dummodo id faciat pro congruentia hominum cum quibus vivit, et personae suae, et
pro valetudinis suae necessitate. Ergo pari ratione nec ad virtutem omnino interest quibus vestibus homo utatur,
dummodo pro congruentia personae suae hoc faciat. Et ita non videtur esse religio in hoc quod aliquis in signum
contemptus mundi habitum vilem exterius portat.
AG7
Item. Hypocrisis videtur esse maximum peccatorum: unde Dominus plus contra hypocritas in evangelio
invehitur quam contra alios peccatores: et Gregorius in pastor.: nemo amplius in ecclesia nocet quam qui
perverse agens, nomen vel ordinem sanctitatis habet. Sed sub vilitate vestium latet hypocrisis; pretiositas autem
vestium ad delicias carnis pertinet, vel etiam aliquem motum superbiae occasionaliter inducit.
Ergo vituperabilius est excedere in vilitate vestium quam in pretiositate.
AG8
Item. In Domino Iesu Christo omnis religionis et sanctitatis perfectio fuit.
Sed ipse portavit vestem pretiosam, scilicet tunicam inconsutilem, quae desuper erat contexta per totum, ut
dicitur Ioan. XIX, 23: in quo videtur quod erat facta tali opere, sicut panni consuuntur acu cum auro et serico: et
quod pretiosa esset, patet ex hoc quod milites eam dividere noluerunt, sed sortem super eam miserunt. Ergo ad
religionem non pertinet quod aliquis vilibus vestibus induatur.
AG9
Item. Dominus Papa pretiosis et sericis vestibus utitur, et reges etiam antiquitus purpureis utebantur; nec esset in
eis laudabile, si viliores vestes assumerent.
Ergo pari ratione nec in aliis laudabile est, si viliores vestes assumant quam suus status requirat.
Et ita per huiusmodi in contemptum inducunt vestium (et) habitus humilitatem.
CO
Hoc autem quantum sit contrarium veritati, patet per id quod dicitur 21, qu. 4: omnis iactantia et ornatura
corporalis aliena est a sacrato ordine. Eos igitur episcopos vel clericos, qui se fulgidis et claris vestibus ornant,
emendari oportet: quod si in hoc permanserint, epitimio contradantur. Et infra: igitur si inventi fuerint deridentes
eos qui vilibus et religiosis vestimentis amicti sunt, per epitimium corrigantur.
60

