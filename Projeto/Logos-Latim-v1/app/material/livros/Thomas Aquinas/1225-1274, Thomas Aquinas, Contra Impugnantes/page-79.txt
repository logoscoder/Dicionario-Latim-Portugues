Quia in Psalmo dicitur: Deus dissipavit ossa eorum qui hominibus placent: confusi sunt, quoniam Deus sprevit
eos.
AG2
Item. Ad Gal. I, 10: si adhuc hominibus placerem, Christi servus non essem.
Ergo religiosi qui se servos Christi profitentur, non debent quaerere ut hominibus placeant.
AG3
Item. I Cor. IV, 11, super illud, usque in hanc horam esurimus et sitimus etc., Glossa: libere et sine adulatione
praedicantes, et gesta pravae vitae malorum arguentes, gratiam non habent apud homines. Si ergo religiosi
debent libere et sine adulatione veritatem praedicare, non debent quaerere quod hominibus placeant.
AG4
Item. Gregorius in pastorali: adulterinae cogitationis reus est, si placere puer sponsae oculis appetit, per quem
sponsus dona transmisit. Sponsam autem ibi ecclesiam vocat, puerum autem Dei ministrum. Ergo si religiosi, qui
se Dei ministros profitentur, hominibus placere quaerant, adulterinae cogitationis sunt rei.
AG5
Item. Desiderium hominibus placendi procedit ex amore sui. Sed, sicut dicit Gregorius in pastorali, auctori reddit
aliquem extraneum amor suus. Ergo per hoc quod aliquis homini placere quaerit, Deo extraneus redditur.
AG6
Item. Illud quod in vitium sonat, debet praecipue a religiosis caveri. Sed esse placidum sonat in vitium; ut patet
per Philosophum in 4 eth.. Ergo religiosi quaerere non debent ut hominibus placeant.
Et ita ex huiusmodi ostendere volunt, quod nullo modo aliquis debeat quaerere hominibus placere.
CO
Sed hoc esse falsum, multipliciter ostenditur.
Dicitur enim ad Rom. XV, 2: unusquisque proximo placeat in bonum, ad aedificationem.
Item I ad Cor. X, 32: sine offensione estote Iudaeis et gentibus et ecclesiae Dei, sicut et ego per omnia omnibus
placeo. Item rom. XII, 17: providentes bona non solum coram Deo, sed etiam coram omnibus hominibus.
Hoc autem non esset necessarium, si non oporteret curare an hominibus placeremus.
Ergo quilibet curare debet ut hominibus placeat.
Item. Matth. V, 16: sic luceat lux vestra coram hominibus, ut videntes opera vestra bona glorificent patrem
vestrum qui in caelis est. Sed nullus movetur ad glorificandum Deum ex bonis operibus nisi per hoc quod sibi
placent. Ergo quilibet studere debet ut opera sua sint talia quae aliis placeant.
Ad horum ergo evidentiam sciendum est, quod tribus modis prohibetur ne aliquis hominibus placere quaerat.
Uno modo ne propter se ipsum placere quaerat, quasi in humano favore finem constituens, sed hoc quod
hominibus placere curat, debet aliquis referre ad aliquod ulterius bonum, scilicet vel Dei gloriam, vel
proximorum salutem: et hoc est quod Gregorius dicit in pastorali: sciendum est quod oportet ut rectores boni
placere hominibus appetant: sed ut suae aestimationis dulcedine proximos in affectum veritatis trahant; non ut se
amari desiderent, sed ut dilectionem suam quasi quandam viam faciant, per quam corda audientium ad amorem
conditoris introducant. Difficile quippe est ut quaelibet recta denuntians praedicator qui non diligitur, libenter
audiatur. Et infra: quod bene Paulus insinuat, cum sui nobis studii occulta manifestat, dicens: sicut et ego per
omnia omnibus placeo: qui tamen rursus dicit: si adhuc hominibus placerem, Christi servus non essem. Placet
ergo Paulus, et non placet: quia in eo quod placere appetit, non se, sed per se hominibus veritatem placere
quaerit.
Alio modo quando aliquis, ut placeat hominibus, facit aliquid per quod Deo displicet; et hoc est quod
Hieronymus dicit super epistolam ad Gal. Exponens illud, si hominibus placerem etc.: si inquit fieri potest ut
pariter Deo et hominibus placeamus; placendum est et hominibus. Si autem aliter non placemus hominibus, nisi
Deo displiceamus, Deo magis quam hominibus placere debemus.
Tertio modo quando aliquis quod in se est facit exterius, et tamen ab aliis temerarie iudicatur. Tunc ergo sibi
debet sufficere quod Deo placeat in conscientia, non curans quod hominibus non placeat, qui perverse iudicant;
et hoc est quod habetur in Glossa Augustini ad Gal. I, 10, super illud, si adhuc hominibus placerem etc.: sunt,
inquit, homines temerarii iudices, detractores, susurrones, murmuratores, quaerentes suspicari quod non vident,
quaerentes etiam iactare quod non suspicantur. Contra tales sufficit testimonium conscientiae nostrae.
RA1
Et secundum hoc de facili patet responsio ad omnia obiecta.
Quod enim dicitur, dissipavit ossa eorum qui hominibus placent, intelligendum est de illis qui ita hominibus
placere volunt quod in hoc finem constituant; et qui ut hominibus placeant, Deum offendunt.
RA2
Et similiter intelligendum est quod dicitur ad Gal. I, 10: si hominibus placerem etc., ut ex dictis patet.
RA3
Ad tertium dicendum, quod quamvis illi qui veritatem annuntiant, malis displiceant, qui corrigi nolunt; tamen ex
hoc ipso bonis placent, qui correctionem amant: unde dicitur Prov. IX, 8: argue sapientem, et diliget te.
RA4
79

