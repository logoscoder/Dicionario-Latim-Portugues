Item. Spiritualis militia magis competit religioso quam saecularis. Sed ad militiam saecularem exercendam
aliquae religiones utiliter institutae sunt. Ergo multo convenientius institui possunt ad militiam spiritualem, quae
competit praedicatoribus verbi Dei: de qua dicitur II tim. II, 3: labora sicut bonus miles Christi Iesu: Glossa: in
praedicando evangelium contra hostes fidei.
Item. Eis qui procurant salutem animarum, necessarium est ut vita et scientia clareant: ex quibus non de facili tot
possent inveniri quod singulis parochiis per universum mundum praeficerentur, cum etiam propter litteratorum
inopiam nec adhuc per saeculares potuerit observari illud statutum Lateranensis Concilii ut in singulis ecclesiis
metropolitanis essent aliqui qui theologiam docerent; quod tamen per religiosos Dei gratia cernimus multo latius
impletum quam etiam fuerit statutum; adeo ut impletum videatur illud isa. XI, 9: repleta est terra scientia
Domini.
Ergo saluberrime religio aliqua instituitur in qua sint homines litterati et studio vacantes ad iuvandum sacerdotes
qui ad hoc minus sufficiunt.
Item. Hoc evidentissime ostenditur ex effectu sequente. Videmus enim talibus religionibus institutis in pluribus
partibus haereticam pravitatem eorum ministerio extirpatam, infideles etiam nonnullos ad fidem conversos,
multos per universum orbem in lege Dei instructos, quamplurimos ad statum poenitentiae conversos; ita quod si
quis inutilem talem religionem mentiatur, manifeste convinci possit, quasi gratiae invidus, quae in eis operatur,
in spiritum sanctum peccare.
Item. 25, quaest. 1, dicitur: nulli fas sit sine status sui periculo vel divinas constitutiones, vel apostolica decreta
temerare. Cum ergo per apostolicam sedem religiones aliquae sint institutae ad praedicta, quod etiam ex ipso
nomine ostenditur (nemo enim quicumque, ut dicit Augustinus in Lib. De vita christiana, nomen sine causa
sortitur); manifeste se damnabilem reddit quicunque talem religionem damnare conatur.
RA1
Nunc ultimo restat adversariorum obiectionibus respondere.
Quod ergo primo obiicitur quod pascere ad monachos non pertinet, sed pasci; intelligendum est ex hoc quod sunt
monachi, contra illos qui ex sola vitae sanctitate potestatem ecclesiastici ordinis alicui competere dicebant: sicut
etiam potest dici, quod saeculari clerico non competit pascere, si non habeat curam animarum, vel nisi sit sibi ab
habentibus curam animarum commissum. Unde propter hoc non excluditur quin religiosis competat pascere
populum verbo Dei, si vel ad praelationem assumantur, vel a praelatis eis committatur. Non enim minus sunt
idonei religiosi ad praedicationis officium exequendum quam saeculares; nisi forte quatenus sunt sub obedientia
constituti, ut sic indigeant duplici licentia ad praedicandum: scilicet licentia eorum quibus cura plebis
committitur, et licentia praelatorum ordinis sui, sine qua nihil eis agere licet.
Similiter est intelligendum quod postea obiicitur: praeter Domini sacerdotes nullus audeat praedicare: verum est
quasi propria auctoritate, scilicet ordinaria.
Similiter quod sequitur, monachos a populorum praedicatione omnino cessare censemus, intelligendum est ut
non propria auctoritate, ex hoc ipso quod monachi sunt, officium sibi praedicationis assumant.
RA2
Similiter quod sequitur, quod praedicare monacho non convenit, intelligendum est quasi ex hoc ipso quod
monachus sit, officium habeat praedicandi.
RA3
Ad illud quod postea obiicitur, quod illi qui pascunt populum verbo Dei, debent etiam pascere temporali
subsidio, respondetur, quod intelligendum est, si vires suppetant, secundum illud I ioan. III, 17: qui habuerit
substantiam huius mundi, et viderit fratrem suum necessitatem patientem etc.; alias apostoli praedicare non
potuissent, qui dixerunt Act. III, 6: argentum et aurum non est mihi. Nihilominus tamen et illi qui secundum se
pauperes sunt, possunt aliis temporali subsidio providere, dum divites ad eleemosynarum largitatem hortantur,
sicut et Paulo praedicationis officium in gentes assumenti commissum est ut pauperum memor esset, ut dicitur
Gal. II, 10.
RA4
Quod greges pascuntur a pastoribus, dicendum est, quod pastores gregem Domini pascere possunt non solum per
se, sed per alios, quibus ipsi committunt: quia ille intelligitur aliquid facere cuius auctoritate fit.
RA5
Quod non debent praedicare nisi missi: missi autem a Domino leguntur tantum scilicet duodecim apostoli, et
septuaginta duo discipuli: dicendum, quod illi etiam qui sunt missi a Domino, possunt alios mittere; sicut Paulus,
qui misit timotheum ad praedicandum; I ad Cor. IV, 17: ideo misi ad vos timotheum etc.; et ita ex commissione
episcoporum et presbyterorum possunt etiam alii ad praedicandum mitti; et tamen illi missi a Domino
intelliguntur qui per potestatem a Domino traditam mittuntur; et omnes illi sic missi a praelatis ecclesiarum,
scilicet episcopis vel presbyteris, inter opitulationes computantur: quia ipsi maioribus opem ferunt, quamvis non
sint archidiaconi.
Quod enim in Glossa dicitur, ut titus Paulo, vel archidiaconus episcopis, per modum exempli ponitur. Unde non
sequitur quod qui non sunt archidiaconi, non possunt maioribus opitulari.

23

