ecclesiasticam hierarchiam Papa, mittens monachos ad praedicandum: quia, ut supra dictum est, in ecclesiastica
hierarchia ille qui est inferioris ordinis, potest superioris officium exercere, etiam in suo ordine manens, sicut
etiam et in caelesti; et ulterius potest ad superiorem ordinem promoveri, quod non est in caelesti. Unde et
innocentius III, ante Concilium generale quosdam Cisterciensis ordinis misit ad praedicandum in partibus
tholosanis.
RA29
Ad illud quod ultimo obiicitur, quod religiosi non possunt petere licentiam praedicandi, quia hoc est ambitionis;
dicendum, quod falsum est: quia praedicationis officium et laudabiliter appeti potest ex caritate, exemplo Isaiae,
qui se ad hoc sponte obtulit, isa. VI, 8: ecce ego, mitte me: et laudabiliter potest vitari ex humilitate, exemplo
ieremiae, qui dixit: a, a, a, Domine Deus, nescio loqui, quia puer ego sum: Ier. I, 6, ut patet per Glossam Gregorii
ibidem. Et similis sententia habetur 8, quaest. 1, cap. In scriptis.
Sciendum etiam, quod ecclesiastica officia duo habent adiuncta: scilicet opus, et dignitatem vel honorem: et
ratione honoris laudabiliter recusantur et ratione operis laudabiliter possunt quaeri. I tim. III, 1: qui episcopatum
desiderat, bonum opus desiderat. Unde Augustinus exponere voluit quid sit episcopatus, secundum scilicet quod
desiderari potest, quia nomen est operis, non honoris: ut habetur 8, quaest. 1, qui episcopatum.
Et hoc idem habetur in Glossa super eodem verbo.
Et ideo si opus separatur a dignitate, laudabiliter et sine aliquo ambitionis periculo potest desiderari. Et ideo non
est ambitionis, si religiosus petat a sacerdote vel episcopo licentiam praedicandi, sed est signum dilectionis Dei
et proximi.
|+4 Capitulus 4: Utrum religiosus teneatur propriis manibus laborare.
AG1
Quia vero per rationes sufficientes religiosos a fructu animarum arcere non possunt, indirecte eos impedire
nituntur, imponentes eis necessitatem manibus operandi; ut et sic saltem retrahantur a studio, quo ad praedicta
redduntur idonei: in quo hostes civitatis sanctae praefati malignantes ostenduntur.
Unde nehem. VI, 2 super illud: veni, percutiamus foedus etc., dicit Glossa: hostes civitatis sanctae suadebant
Nehemiae ad campestria descendere, et foedus pacis secum inire; sic et haeretici et falsi catholici cum veris
catholicis pacis consortium habere volunt, non ut ipsi ad arcem catholicae fidei et operationis ascendant, sed ut
eos potius quos in culmine virtutum commorantes aspiciunt, ad infima opera, vel prava dogmata cogant.
Quod autem religiosi manibus operari teneantur, multipliciter nituntur ostendere.
Primo per hoc quod dicitur I thess. IV, 11: operemini manibus vestris, sicut praecepimus vobis. Sed ad praecepta
servanda tenentur maxime religiosi. Ergo debent manibus laborare.
AG2
Item. II Thess. III, 10: si quis non vult operari, non manducet. Glossa: dicunt quidam de operibus spiritualibus
hoc praecepisse non de opere corporali, in quo vel agricolae vel opifices laborant; et infra: sed superfluo
conantur et sibi et ceteris caliginem obducere, ut quod utiliter caritas monet, non solum facere nolint, sed nec
etiam intelligere; et infra: vult servos Dei corporaliter operari unde vivant.
Sed ad servitutem Dei religiosi specialiter deputantur. Ergo debent manibus operari secundum apostoli
praeceptum.
AG3
Item. Inducunt hoc quod habetur ad Ephes. IV, 28: laboret Glossa unusquisque operando manibus suis, quod
bonum est, ut habeat unde tribuat necessitatem patienti. Glossa: non tantum unde vivat. Ergo religiosi, qui non
habent aliunde unde tribuant necessitatem patienti, debent manibus operari.
AG4
Item. Luc. XII, 33 super illud, vendite quae possidetis, dicit Glossa: non tantum cibos vestros communicate
pauperibus, sed etiam vendite possessiones vestras: ut omnibus vestris semel pro Domino spretis, postea labore
manuum operemini, unde vivatis, vel eleemosynam faciatis. Ergo religiosi, qui omnia sua relinquunt, debent de
labore manuum suarum vivere, et eleemosynas facere.
AG5
Item. Religiosi maxime tenentur apostolorum vitam imitari, quia statum perfectionis profitentur. Sed apostoli
manibus propriis laborabant: I ad Cor. IV, 12: laboramus operantes manibus nostris; et Act. XX, 34: ad ea quae
mihi opus erant...
Ministraverunt manus istae. Et in hoc se imitabiles aliis ostendebant. II Thess. III, 8: neque gratis panem
manducavimus ab aliquo, sed in labore et fatigatione nocte et die operantes...
Ut nosmetipsos formam daremus vobis ad imitandum nos. Ergo religiosi debent in labore manuum apostolos
imitari.
AG6
Item. Religiosi magis tenentur ad opera humilia quam saeculares clerici.
Sed saeculares clerici tenentur manibus laborare: unde dicitur in decretis, dist. 91: clericus sibi victum et
vestitum artificiolo vel agricultura absque sui officii dumtaxat detrimento praeparet. Item in sequenti cap.:
28

