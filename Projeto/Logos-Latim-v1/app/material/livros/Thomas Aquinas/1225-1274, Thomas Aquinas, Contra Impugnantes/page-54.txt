ante pedes apostolorum, ut essent illis omnia communia: sed illi qui in domibus parentum residentes, vel sua
relinquere nolentes, ecclesiasticis facultatibus pasci desiderant. Et hoc probat per sequentia capitula.
RA6
Ad sextum dicendum, quod Augustinus loquitur de illis qui sunt otio dediti, qui in nullo possunt esse utiles illis a
quibus pascuntur: tales enim necesse est ut adulentur ad hoc quod pascantur. Tales enim pascere onerosum esset
cuilibet, nisi favorem pascentis saltem adulationibus captarent.
Sed illi qui pascuntur propter Christum, a quibus pascentes sperant spiritualia pro temporalibus quae largiuntur,
non oportet adulari; quia talibus non datur propter eos, sed propter illum cuius sunt servi, qui in eis recipitur, ut
dicitur Matth. X, 40: qui vos recipit, me recipit, Glossa: quia non aliud recipit in apostolis quam quod in Christo
sunt.
Et sic patet quod illi qui pauperes efficiuntur et mendicant et de eleemosynis vivunt propter Christum, non sibi
necessitatem adulationis imponunt. Sed maior necessitas adulationis et servitutis inest divitibus, quos oportet
adulari principibus ut divitias amplient et conservent. Unde dicit chrysostomus super Matth.: adulari necesse est
milites et principes et subiectos, et multis indigere et turpiter servire et formidare et suspicari et timere eorum qui
suspicantur, oculos et calumniantium ora, et avarorum concupiscentias. Sed non est paupertas aliquid tale, sed
contrarium universum.
RA7
Ad septimum dicendum, quod quamvis accipere non sit actus liberalitatis, nisi prout ordinatur ad dandum: tamen
accipere necessaria ad victum, est actus humilitatis in his qui tantum se humiliaverunt pro Christo, ut se
subiicerent egestati; quae quidem virtus est eminentior quam liberalitas.
RA8
Ad octavum dicendum, quod Augustinus in libro illo reprehendit monachos qui volebant de eleemosynis vivere,
propter duo. Primo propter errorem in quem inciderant, ut scilicet dicerent manibus operari esse contrarium
praecepto evangelico quod habetur Matth. VI, 25: nolite soliciti esse corpori vestro etc.. Secundo, quia propter
pigritiam a labore manuum desistebant, laboriosam vitam fugientes, qua in saeculo laboraverant.
Unde de his dicit, quod nullo modo decet ut in ea vita ubi senatores fiunt laboriosi, ibi fiant opifices otiosi: eos
autem qui in saeculo possessiones habuerant unde viverent sine labore manuum, vel qui occupationibus
ecclesiasticis occupantur, non prohibet de eleemosynis vivere, exemplo eorum quos tales fuisse in primitiva
ecclesia ierosolymis dicit; et hoc manifeste patet verba libri diligenter intuenti. Et quamvis si non praedicent, non
habeant potestatem vivendi de evangelio, quasi operarii de mercede laboris; non tamen eis prohibetur quin sicut
pauperes de eleemosynis vivant. Alio enim modo datur eleemosyna pauperi, et alio modo praedicatori; ut dicit
Glossa super illud Psal. Ciii, 14: producens fenum iumentis.
RA10
Ad nonum dicendum, quod non est inconveniens, illud quod alicui datur pro mercede, alteri dari gratis et
misericorditer. Unde victus qui ministratur praedicatoribus quasi debita merces laboris, omnibus pauperibus
potest meritorie dari, non quasi debita merces, sed quasi subsidium caritatis.
RA11
Ad decimum dicendum quod maius damnum sequebatur ex praedicatione pseudoapostolorum, quibus
praedicandi occasionem apostolus auferebat de sumptibus fidelium non vivendo, cum contraria fidei
praedicarent, quam de hoc quod apostolus se labori manuum implicabat de proprio labore vivens. Nunc autem
est e converso: quia maior profectus est ecclesiae fidelibus de hoc quod aliqui exemplum humilitatis praebent in
paupertate et mendicitate vivendo voluntarie propter Christum, et dimisso labore manuum, occupando se in his
quae pertinent ad salutem animarum; quam sequatur damnum de hoc quod aliqui turpiter de eleemosynis vivere
volunt. Et ideo non debent desistere pauperes Christi ab hoc quod de eleemosynis vivant, ut aliis occasionem
auferant.
RA12
Ad undecimum dicendum, quod sicut apud Iudaeos consuetudo erat ut doctoribus ab aliis subsidia vitae
ministrarentur: ita iam inter cunctos fideles in consuetudinem venit, divulgata evangelica doctrina, quae hoc
ordinavit: unde etsi a principio conversionis gentium, quando adhuc in gentibus hoc non erat consuetum,
dimittebat (apostolus) sumptus accipere propter scandalum; nunc tamen hoc scandalum non est timendum, et
praecipue in illis qui modico victu et vestitu sunt contenti, de quo multo plures aedificantur quam scandalizentur.
Qui enim de hoc scandalizantur, Pharisaeorum scandalum sibi inducunt, quod Dominus parvipendere iubet
Matth. XV. Secus autem esset, si eleemosynam acciperent non solum ad necessitatem victus, sed ad laute
vivendum, vel divitias congregandum.
RA13
Ad duodecimum dicendum, quod eadem ratione probari posset quod virginitas non sit bona: quia hoc
Hieronymus dicit contra vigilantium praedictam rationem facienti: si omnes virgines fuerint, nuptiae non erunt,
interibit humanum genus: et infra: rara est virtus, nec a pluribus appetitur: atque utinam hoc omnes essent quod
pauci sunt, de quibus dicitur: multi vocati, pauci vero electi.
Ex quo patet solutio praedictae obiectionis.
54

