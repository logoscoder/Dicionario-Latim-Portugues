Unde Augustinus dicit in Lib. De operibus monach.: eadem vobis causa est quae apostolo fuit, ut amputetis
occasionem his qui quaerunt occasionem.
AG12
Item. Apostolus ideo stipendia a gentibus non accipiebat, ne scandalum in fide paterentur: unde Luc. 8, super
illud, et aliae multae quae ministrabant eis etc., Glossa: antiquitus mos erat Iudaeorum, nec ducebant in culpam,
ut mulieres sua substantia pascerent et vestirent doctores. Sed quia hoc in gentibus poterat facere scandalum,
Paulus ab hoc se memorat abstinuisse. Et hoc idem habetur I Cor. IX. Sed nunc etiam multi scandalizantur de
hoc quod religiosi sine labore manuum de eleemosynis vivere volunt. Ergo saltem propter scandalum debent ab
eleemosynis abstinere. Unde Augustinus dicit in Lib. De operibus monach.: in meditatione vestra exardescet
ignis, ut mala opera bonis operibus persequamini, ut eis amputetis occasionem turpium nundinarum, quibus
existimatio vestra laeditur, et infirmis offendiculum ponitur. Miseremini ergo, et compatiamini, et ostendite
hominibus non vos in otio facilem victum, sed per angustam et arctam viam regnum Dei quaerere.
AG13
Item. Si religiosi qui sunt validi et fortes, de eleemosynis vivere possunt sine labore manuum; eadem ratione et
alii poterunt.
Sed si omnes talem vitam agere vellent, tota vita humana periret: non enim invenirentur artifices qui necessaria
usibus hominum praepararent. Ergo nullo modo est sustinendum quod religiosi validi et fortes de eleemosynis
vivant.
Item, in collationibus patrum inducuntur haec verba ex sententia Antonii ad quendam loquentis: noveris autem te
etiam ex hoc non levius quam illo quod supra diximus feriri detrimento qui, cum sis sani corporis ac robusti,
stipe sustentaris aliena quae iuste solis est debilibus attributa; ergo illi qui non sunt debiles non debent de
eleemosynis vivere.
Item, Ieronymus ad marcum presbyterum: nihil alicui praeripui, nihil otiosus accipio, manu cotidie et proprio
sudore quaerimus cibum, scientes ab apostolo esse dictum: qui non operatur non manducet; ergo non licet sine
labore manuum de eleemosynis vivere.
AG14
Ulterius nituntur ostendere, quod etsi possent aliquo modo de eleemosynis ultro oblatis vivere, non tamen debent
eleemosynas mendicando petere.
Quia Deut. XV, 4, dicitur: omnino indigens et mendicus non erit inter vos. Ergo prohibitum est mendicare ei qui
aliunde vivere potest.
AG15
Item. In Psalmo dicitur: non vidi iustum derelictum, nec semen eius quaerens panem. Ergo illi qui mendicando
panem quaerunt, non sunt semen iusti, idest Christi.
AG16
Item. Illud quod alicui sacra Scriptura imprecatur, iustis viris non competit.
Sed huiusmodi est mendicitas, unde dicitur in Psalmo: nutantes transferantur filii eius, et mendicent. Ego
mendicitas perfectis viris non competit.
AG17
Item. I Thess. IV, 11: operemini manibus vestris, sicut praecepimus vobis, ut honeste ambuletis ad eos qui foris
sunt, et nullius aliquid desideretis. Glossa: quasi, ideo opus est agendum, non otiandum, quia honestum est, et
quasi lux ad infideles: et non desiderabitis rem alterius, nedum rogetis, vel tollatis aliquid. Ergo potius est
manibus operandum quam rogando petere aliquid per mendicitatem.
AG18
Item. II ad Thess. III, 10, super illud, si quis non vult operari etc. Glossa: vult servos Dei corporaliter operari
unde vivant, ut non compellantur egestate necessaria petere. Ergo potius debent manibus operari quam
necessaria petere mendicando.
AG19
Item. Hieronymus ad Nepotianum presbyterum: nunquam petentes, raro accipiamus rogati. Beatius enim est
magis dare quam accipere. Ergo non licet servis Dei petere necessaria victus mendicando.
AG20
Item. Certum est gravius esse delictum quod est severius vindicatum, ut habetur 24, quaest. 1: non afferamus
stateras dolosas. Sed gravissime secundum ius civile punitur validus mendicans si prodatur: quia si servilis est
conditionis, efficitur servus prodentis; si liber est, efficitur eius colonus perpetuus: codex de mendicantibus
validis, leg. Unica. Ergo graviter peccant religiosi qui sunt validi, mendicando.
AG21
Item. Contra religiosos mendicantes dicit Augustinus in Lib. De operibus monach.: tam multos hypocritas sub
habitu monachorum usquequaque dispersit callidissimus hostis circumeuntes provincias, nusquam missos,
nusquam fixos, nusquam stantes, nusquam sedentes; et infra: omnes petunt, omnes exigunt aut sumptus lucrosae
egestatis, aut simulatae pretium sanctitatis. Ergo videtur quod vita religiosorum mendicantium sit reprobanda.
AG22
45

