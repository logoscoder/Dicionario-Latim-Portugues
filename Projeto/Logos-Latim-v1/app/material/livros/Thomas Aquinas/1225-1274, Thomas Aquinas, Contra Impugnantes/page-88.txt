Sed doctrinam ioachim, vel illius introductorii, quamvis alia reprobanda contineat, esse doctrinam quam
praedicabit Antichristus, falsum est. Ipse enim praedicabit se esse Deum, ut habetur II thess. II, 4: ut in templo
Dei sedeat tanquam sit Deus, et quod extollitur supra omne quod nominatur Deus aut quod colitur.
Quod si doctrinam Antichristi intelligunt omnem falsam doctrinam, sicut et Antichristi dicuntur omnes haeretici;
tunc istud signum nullum est. Quia a primitiva ecclesia nullum tempus fuit in quo doctrinae haereticae non
proponerentur. I Ioan. II, 18: nunc autem Antichristi multi facti sunt: Glossa: Antichristi sunt omnes haeretici.
Tertium signum assumunt ex hoc quod habetur Dan. V, 25, et Isai. XXI, 9.
Visa est in Babylone reproba, manus scribentis: mane, thecel, Phares. Hanc autem Scripturam iam dicunt esse
visam in Babylone dilecta, scilicet ecclesia. Mane enim interpretatur, numeravit regnum tuum, et complevit illud,
idest finivit. Per Scripturam autem supradictam numeratur regnum Christi. Dicitur enim quod durabit usque ad
mille ducentos sexaginta annos.
Thecel exponitur, appensus es in statera, et inventus es minus habens: quia in Scriptura praedicta evangelio
Christi praefertur aliud evangelium aeternum. Phares exponitur, divisum est regnum tuum, et datum est medis et
Persis. Et similiter isti dicunt, quod regnum ecclesiae finietur, et ad alios transferetur. Unde, sicut Scriptura illa
significat terminum Babylonis instare, ita etiam haec Scriptura significat terminum ecclesiae.
Sed hoc signum apparet esse frivolum ex hoc quod dicit Augustinus, 18 de CIV. Dei, quod quidam dixerunt,
quod cultus nominis Christi debebat durare per trecentos sexagintaquinque annos, deinde completo memorato
annorum numero, sumeret finem. Iam ergo ante tempus Augustini aliqui fuerunt qui tempus Christi
numeraverunt; et sic ista Scriptura non est de novo visa. Unde per hoc non potest probari quod adventus
Antichristi iam de propinquo immineat.
Augustinus etiam ibidem narrat, suo tempore quosdam fuisse qui computabant annos ab ascensione Christi
usque ad ultimum eius adventum, quidam quadringentos, quidam quingentos, et quidam mille: quos omnes
confutat auctoritate Domini dicentis: non est vestrum nosse tempora vel momenta.
Ibidem etiam hunc modum argumentandi quo isti utuntur, improbat in quibusdam, qui ex decem plagis Aegypti
volebant sumere numerum persecutionum quas ecclesia est passura: quas dicit esse coniecturas humanas nulla
veritatis firmitate roboratas.
In hoc etiam signo evidenter Scripturae quam reprobant, assentiunt; cum et ipsi dicant Babylonem dilectam cito
esse destruendam, sicut et Scriptura quam improbant, asserebat. Patet etiam similitudinem nullam esse: quia
Scriptura illa quae visa est in Babylone, divinitus est ostensa, unde erat indicium veritatis; sed Scriptura de qua
loquuntur, est ex errore confecta, unde ex ea nullum potest elici argumentum.
Alia vero quinque signa sumunt ex evangelio matthaei, ubi Dominus videtur ponere signa adventus sui.
Quartum quidem signum est ex hoc quod dicitur Matth. XXIV, 9: occident vos, et eritis odio omnibus hominibus
propter nomen meum. Dicunt enim, quod hoc nunc impletur: quia quidam qui in ecclesia videntur esse
sanctiores, correptionem non sustinentes, suos correctores tradunt in tribulationem et mortem, et in odium
hominum.
Hoc vero signum omnino nullum est; cum huiusmodi tribulationes sanctorum maxime fuerint in ipsis apostolis et
in martyribus, de quibus Dominus hoc praedicebat: nec adhuc aliquae similes persecutiones illis apparent. Unde
non est magis signum propinquitatis adventus Christi quam tunc erat.
Quintum signum sumunt ex hoc quod ibi subditur: et tunc scandalizabuntur multi, quod dicunt nunc impleri,
quando religiosi diffamantur, et ex hoc homines scandalizantur.
Sed ista expositio est contra Glossam, quae ibi dicit: scandalizabuntur, idest discedent a fide timore vel portentis,
vel immanitate tormentorum. Unde patet hoc esse completum temporibus martyrum. Et iterum non est novum
quod sancti viri ab impiis infamentur, cum dicatur etiam ipsis apostolis, Matth. V, 11: beati estis, cum
maledixerint vobis homines, et dixerint omne malum adversus vos, mentientes. In ecclesiastica etiam historia
recitatur, quomodo tyranni procurabant fideles Christi turpissimis vitiis infamari.
Sextum signum accipiunt ex hoc quod sequitur ibi: et multi pseudoprophetae surgent, et seducent multos. Quod
dicunt nunc apparere, quando religiosi quidam apparent, quos pseudoprophetas nominant, per hoc quod se ipsos
commendant, et propter alia quaedam huiusmodi.
Sed haec eorum expositio patet esse perversa per Glossam quae habetur marc. XIII, 21, ubi eadem verba
leguntur: quae pseudoprophetas dicit esse intelligendos haereticos, vel illos qui in populo Iudaeorum fuerunt
seductores post Christi passionem ante eversionem terrenae ierusalem.
Ad huius etiam destructionem sufficit quod supra dictum est de pseudoprophetis.
Septimum signum accipiunt ex hoc quod ibidem subditur: et quoniam abundabit iniquitas, refrigescet caritas
multorum: quod dicunt impleri, quando quidam qui videntur in ecclesia maxime fidei zelatores, dimittunt
evangelium Christi, et adhaerent evangelio aeterno: in quo ostenditur caritas quam habere debent ad Christum,
refriguisse.
Sed in hoc plane mentiuntur: quia illi de quibus loqui videntur, evangelium Christi non dimittunt, nec alteri
evangelio adhaerent.
Et praeterea, dato quod hoc esset, nunquid (non) a multis retroactis temporibus aliqui qui in ecclesia videbantur
perfecti, novas haereses confinxerunt, Christi evangelium dimittentes, ut Pelagius, Nestorius, eutyches et multi
88

