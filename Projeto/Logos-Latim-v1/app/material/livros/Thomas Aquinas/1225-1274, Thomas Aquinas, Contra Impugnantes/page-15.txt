Quod autem ultimo obiicitur, procedit ex falsis. Non enim est ad destructionem studii, sed ad eius profectum, si
religiosi saecularibus in studio socientur, ut ex praedictis patet. Unde nulli dubium esse debet saeculares
compelli posse auctoritate apostolica ut ad societatem studii religiosos admittant.
|+3 Capitulus 3: Utrum religioso liceat praedicare et confessiones audire.
AG1
Non solum autem impedire conantur ne religiosi fructum in ecclesia faciant per doctrinam, veritatem sacrae
Scripturae aliis exponendo; sed, quod est perniciosius, eos a praedicationibus et confessionibus audiendis
amovere conantur, ut nec sic fructum in populo faciant in exhortationem virtutum et extirpationem vitiorum: in
quo etiam persecutores ecclesiae se ostendunt: unde dicit Gregorius Lib. 20 Moralium, super illud, quasi capitio
tunicae etc.: hoc conari persecutores ecclesiae specialiter solent, ut ab ea ante omnia verbum praedicationis
tollant.
Inducentes primo illud quod habetur 16, qu. I: alia est causa monachi, alia clerici. Clerici oves pascunt; ego,
scilicet monachus, pascor: et 7, qu. I, cap. Hoc nequaquam, dicitur: monachorum cura subiectionis habet
verbum, non docendi, vel praesidendi, vel pascendi alios. Praedicare autem est pascere populum verbo Dei. Ioan.
Ult.: pasce oves meas. Pascere oves est credentes, ne deficiant, confortare ut dicit glosa.
Ergo monachi, et alii religiosi, qui omnes monachorum iure censentur, praedicare non possunt.
Hoc etiam expressius videtur haberi 16, qu. I, cap. Adiicimus, ubi dicitur: statuimus ut praeter Domini sacerdotes
nullus audeat praedicare, sive laicus, sive monachus ille sit, cuiuslibet scientiae nomine glorietur. Item cap.
Iuxta: monachos a populorum praedicatione omnino cessare censuimus.
AG2
Inducunt etiam auctoritatem bernardi super Cant., qui dicit: quod praedicare monacho non convenit nec novitio
expedit, nec non misso licet.
AG3
Item. Illi qui pascunt populum verbo Dei, debent etiam pascere necessaria subministrando, ut patet ioan.
Ult., super illud: pasce oves meas: Glossa: pascere oves est credentes ne deficiant confortare; terrena subsidia, si
necesse est, subditis providere. Sed religiosi non possunt necessaria providere, cum paupertatem profiteantur.
Ergo non possunt pascere verbo Dei praedicando.
AG4
Item, Ezech. XXXIV, 2, dicitur: nonne greges pascuntur a pastoribus? per pastores autem, ut Glossa dicit
ibidem, significantur episcopi, presbyteri, diaconi, quibus grex committitur. Ergo religiosi qui nec sunt episcopi
nec presbyteri nec diaconi, habentes gregem commissum, praedicare non possunt.
AG5
Item. Rom. X, 15, dicitur: quomodo praedicabunt, nisi mittantur? sed non legimus missos a Domino nisi
duodecim apostolos, Luc. IX, et septuaginta duos discipulos, Luc. X, ubi dicit Glossa, quod sicut in apostolis
forma est episcoporum, sic in septuagintaduobus forma est presbyterorum secundi ordinis, qui scilicet sunt
presbyteri parochiales. Adiungit autem apostolus, I ad Cor. XII, 28, opitulationes, idest eos qui maioribus ferunt
opes, ut titus apostolo, vel archidiaconi episcopis, ut Glossa ibidem dicit. Ergo nec religiosi, qui nec sunt
episcopi nec presbyteri parochiales, nec archidiaconi, praedicare debent.
AG6
Item. In decretis dicitur dist. 68: corepiscopi tam ab hac sacra sede quam ab episcopis totius orbis prohibiti sunt:
nimis enim improba eorum institutio est, et prava: et infra: nam non amplius quam duos ordines inter discipulos
Domini cognovimus; idest duodecim apostolorum, et septuaginta duorum discipulorum. Unde iste tertius
processerit, ignoramus: et quod ratione caret, extirpare necesse est. Et ita ordo religiosorum qui praedicant et non
sunt episcopi, qui sunt successores apostolorum; vel presbyteri parochiales, qui sunt successores septuaginta
duorum discipulorum, debet extirpari.
AG7
Item. Dionysius in 6 capitul. Eccles.
Hierarchiae dicit, quod monasticus ordo non debet esse aliis praelatus, vel secundum aliam translationem, non
est aliorum adductivus.
Sed adducuntur homines ad Deum per doctrinam et praedicationem. Ergo monachi et alii religiosi qui iure
monachorum censentur non debent praedicare vel docere.
AG8
Item. Ecclesiastica hierarchia constituta est ad exemplar caelestis, secundum illud Exod. XXV, 40: inspice et fac
secundum exemplar quod tibi monstratum est in monte.
Sed in caelesti hierarchia Angelus inferioris ordinis nunquam exercet officium superioris ordinis. Cum ergo
monasticus ordo inter inferiores ordines computetur, ut dicitur 6 cap. Eccles. Hierarchiae, non debent monachi et
alii religiosi exercere praedicationis officium, quod est superioris, ordinis, scilicet episcoporum et aliorum
praelatorum.
AG9
15

