AG6
Dicunt etiam, quod religiosi otiose vivunt: unde vitari debent, secundum praeceptum apostoli II ad Thess. III, 6:
denuntiamus autem vobis, fratres, in nomine Domini nostri Iesu Christi. Glossa: per Christi auctoritatem
praecipimus: ut subtrahatis vos ab omni fratre ambulante inordinate. Glossa: idest, non communicetis eis qui
ambulant inordinate: et non secundum traditionem quam acceperunt a nobis: et subiungit de labore manuum
dicens: ipsi enim scitis quemadmodum oporteat nos imitari etc.. Et hoc etiam parum infra expressius dicit: si
quis non obedierit verbo nostro per epistolam, scilicet de operando manibus, hunc notate, et ne commisceamini
cum illo, ut confundatur.
AG7
Imponunt etiam religiosis, quod ipsi sunt auctores periculorum in novissimis diebus futuris: unde sunt vitandi,
secundum praeceptum apostoli, II Tim. III, 1: hoc autem scito, quod in novissimis diebus instabunt tempora
periculosa; et erunt homines se ipsos amantes, cupidi, elati: et infra: habentes quidem speciem pietatis, idest
religionis, secundum Glossam, veritatem autem eius abnegantes: et hos devita.
Sed, sicut in eodem capitulo dicitur mali homines, et seductores proficient in peius, errantes, et in errorem
mittentes.
AG8
Unde non contenti religiosorum infamia, etiam apostolicam auctoritatem evacuare conantur, dicentes, quod nec
etiam apostolica auctoritate cogi possunt ut ad suam societatem religiosos admittant: quia secundum iuris civilis
ordinationem nullus ad societatem compelli debet, cum societas voluntate firmetur: unde nec ipsi compelli
possunt aliqua auctoritate ut religiosis ad suam societatem admittant.
AG9
Item. Apostolica auctoritas non se extendit nisi ad ea quae ad cathedram pertinent: unde apostolus dicebat, II cor.
X, 13: nos autem non in immensum gloriabimur, sed secundum mensuram regulae, qua mensus est nobis Deus.
AG10
Ad cathedram autem, ut dicunt, non pertinet studentium societas; sed collatio beneficiorum, administratio
sacramentorum, et alia huiusmodi: unde auctoritate apostolica cogi non possunt ut religiosos ad suam societatem
admittant.
AG11
Item. Potestas ministris ecclesiae collata est, non in destructionem, sed in aedificationem; ut dicitur II Cor. Ult..
Unde, cum in destructionem ordinetur societas religiosorum et saecularium, ut ex praemissis ostendere conantur;
compelli non possunt apostolica auctoritate ut religiosos ad suam societatem admittant.
CO
Haec autem eorum sententia invenitur esse damnosa, falsa et frivola.
Damnosa quidem est, quia derogat ecclesiasticae unitati, quae consistit, secundum apostolum ad Rom. XII, 5, in
hoc quod multi unum corpus sumus in Christo, singuli autem alter alterius membra.
Glossa: sumus alter alterius membra, dum sumus aliis servientes et aliis indigentes. Ideo dicitur singuli
secundum Glossam, quia nullus excluditur, maior vel minor. Unde patet quod ecclesiasticae unitati derogat
quicumque impedit quod unusquisque alterius membrum non sit, ei serviendo secundum officium sibi
competens. Cum ergo religiosis competat docendi officium: de quo post pauca apostolus mentionem facit dicens:
sive qui docet, in doctrina. Glossa: id est qui habet gratiam docendi, sit membrum alterius in exhibitione
doctrinae, manifestum est quod ecclesiasticae unitati derogat quicumque religiosos impedit ne quoscumque
docere possint, vel a quocumque addiscere.
Derogat etiam praedicta sententia caritati.
Quia secundum Philosophum in 8 et 9 ethic., in communicatione amicitia fundatur et salvatur: cui congruit
sententia Salomonis prover. XVIII, 24: vir amicabilis ad societatem magis erit amicus quam frater. Unde qui
prohibet saeculares in studio religiosis communicare, vel e converso, caritatem impedit; et ex hoc etiam
dissensionis et rixae disseminat incentivum.
Derogat etiam praedicta sententia profectui studentium. In omnibus enim negotiis quae a pluribus exerceri
possunt, plurimum societas multorum prodest: unde Prov. XVIII, 19: frater qui iuvatur a fratre, quasi civitas
firma: et Eccle. IV, 9: melius est duos esse simul quam unum: habent enim emolumentum societatis suae.
Sed praecipue in acquisitione scientiae plurimum societas multorum simul studentium prodest; quia interdum
unus ignorat quod alter invenit, aut quod ei revelatur. Unde et Philosophus dicit, I Lib. Caeli et mundi, quod
antiqui Philosophi in conventionibus diversis veritatem de caelestibus investigaverunt. Quicunque ergo aliquod
genus hominum a societate communi studentium segregat, manifeste commune studium impedit.
Et hoc praecipue verum est de religiosis: qui quanto sunt a curis saecularibus absoluti, tanto ad studium
inveniuntur magis idonei, secundum illud eccli. XXXVIII, 25: qui minoratur actu, percipiet sapientiam.
Derogat autem praedicta sententia fidei communitati: quae ob hoc quod una esse debet, catholica nominatur.
Facile enim contingit ut qui secum in doctrina non communicant simul conveniendo, diversa et interdum
contraria doceant: unde apostolus de seipso dicit ad Gal. II, 1-2: deinde post annos quatuordecim iterum ascendi
ierosolymam cum barnaba, assumpto tito, secundum revelationem, et contuli cum illis evangelium quod praedico
11

