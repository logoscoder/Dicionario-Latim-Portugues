Ergo et praesentes possunt verbo docere.
RA1
Ea autem quae in contrarium opponuntur, facile est solvere.
Quod enim primo dicunt, esse Domini consilium de vitando Magisterio, patet multipliciter esse falsum.
Primo quia supererogationes, de quibus dantur consilia, habent praemium eminentius, ut patet ex hoc quod
dicitur Lucae X, 35: et quodcumque supererogaveris, ego, cum rediero, reddam tibi: quod Glossa de
supererogatione consiliorum exponit.
Unde abstinere ab illis actibus quibus excellens debetur praemium, sub consilio cadere non potest. Doctoribus
autem debetur praemium excellens, sicut et virginibus, scilicet aureola, ut patet Dan. XII, 3: qui ad iustitiam
erudiunt multos, Glossa, verbo et exemplo, erunt quasi stellae in perpetuas aeternitates. Sicut ergo inconveniens
esset dicere, quod declinare virginitatem vel martyrium sub consilio caderet; ita inconveniens est dicere, quod
abstinere ab actu docendi, sub consilio cadat.
Item consilium non potest esse de eo quod contrariatur praecepto vel consilio.
Sed docere sub praecepto cadit vel sub consilio, ut patet Matth. Ult.: euntes, docete omnes gentes etc. Et Gal. VI,
I: vos, qui spirituales estis, instruite huiusmodi in spiritu lenitatis. Non ergo de non docendo potest esse
consilium.
Item consilia quae Dominus proposuit, immediate ab apostolis observari voluit, ut eorum exemplo alii ad
servanda consilia provocarentur: unde Paulus, I cor. VII, 7, consilium de virginitate servanda proponens, dixit:
volo omnes homines esse sicut me ipsum. Sed observatio huius quod dicunt consilium, scilicet abstinere a
docendo, ad apostolos non pertinebat, cum ipsi ad docendum universum orbem mitterentur.
Non ergo abstinere a docendo sub consilio cadit.
Nec potest dici quod sub consilio cadat abstinere ab his quae ad solemnitatem docendi pertinent: quia ea quae ad
solemnitatem docendi pertinent, non causa elationis fiunt, alias enim essent ab omnibus vitanda, quia quilibet
tenetur elationem vitare; sed sunt ordinata ad auctoritatem officii ostendendam; et ideo, sicut perfectioni nihil
deperit, si sacerdos supra diaconum sedeat, aut sericis ornetur vestibus; ita nihil obsistit perfectioni, si quis
Magistralibus insigniis utatur: et hoc est quod dicit quaedam Glossa super illud Matth. XXIII, 6: amant primos
recubitus. Magistros inquit primos sedere non vetat; sed eos arguit qui haec habita vel non habita indebite
appetunt.
Adhuc autem est magis ridiculum dicere, quod etsi abstinere a docendo sub consilio non cadat, tamen abstinere a
Magisterii nomine sub consilio cadit. Non enim potest esse praeceptum vel consilium de eo quod non est in
nobis, sed in alio.
In nobis quidem est docere vel non docere, de quo non esse consilium probatum est.
Sed doctores aut Magistros vocari non est in nobis, sed in eis qui sic nos nominant.
Non ergo potest sub consilio cadere, ut non vocemur Magistri.
Item, cum nomina sint imposita ad significandum res, ridiculum est dicere quod nomen sit prohibitum, cum res
non sit interdicta. Item, cum consiliorum observatio maxime ad apostolos pertinuit, quibus mediantibus ad alios
pervenit. Magistri nomen nullo consilio est interdictum, cum ipsi apostoli se ipsos Magistros et doctores
nominaverint: I Tim. II, 7: veritatem dico in Christo Iesu, non mentior, doctor gentium in fide et veritate; II Tim.
I, II: in quo positus sum ego praedicator et apostolus et Magister gentium.
Restat ergo dicendum, quod hoc quod Dominus dixit, vos autem nolite vocari Rabbi, non sit consilium, sed
praeceptum, ad quod omnes tenentur; nec prohibetur actus docendi vel Magisterii nomen, sed ambitio
Magisterii: unde, cum subiungit, nec vocemini Magistri, Glossa: ne appetatis vocari. Nec quemlibet appetitum
interdicit, sed inordinatum; ut ex Glossa prius inducta apparet, et ex hoc etiam quod de inordinato Pharisaeorum
appetitu praemiserat, dicens: amant primos recubitus etc..
Potest tamen aliter intelligi, secundum Glossam, ut etiam ex circumstantia litterae patet. Simul enim Dominus
prohibet ibidem patris nomen et Magistri, hac ratione quia unus est pater noster qui in caelis est, et quia Magister
noster unus est Christus.
Deus enim, ut Glossa dicit ibidem, pater et Magister natura dicitur: et homo dicitur indulgentia pater, et Magister
ministerio.
Prohibet ergo Dominus ne auctoritas vitae naturalis seu spiritualis, aut etiam sapientiae, alicui homini attribuatur:
unde dicit Glossa: vos autem nolite vocari etc., id est ne quae Deo debentur, vobis praesumatis; nec alios Rabbi
vocetis, ne divinum honorem hominibus deferatis. Unde in alia Glossa dicitur, quod pater vocandus est aliquis,
ut honor aetati deferatur, non ut auctor vitae habeatur. Magister ex consortio veri Magistri et tanquam eius
nuntius, pro reverentia eius ad quod mittitur, honoretur.
Sic ergo patet quod Dominus non prohibuit simpliciter nec praecepto nec consilio nomen patris aut Magistri:
alias quomodo sancti patres sustinuissent ut illi qui praesunt monasteriis, abbates, idest patres, vocarentur?
quomodo etiam Christi vicarius, qui debet esse totius perfectionis exemplar, Papa, idest pater diceretur?
Augustinus etiam et Hieronymus episcopos quibus scribunt, Papas, idest patres, frequenter nominant.
Stultissimum ergo est dicere, quod hoc quod dicitur, nolite vocari Rabbi, sit consilium.

7

