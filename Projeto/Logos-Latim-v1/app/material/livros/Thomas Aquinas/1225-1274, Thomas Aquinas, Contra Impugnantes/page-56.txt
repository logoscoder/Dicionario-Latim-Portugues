quando homines ad peccatum illud sunt proniores, ut terrore poenae magis arceantur. Capitulum autem inductum
loquitur de poena quae inducitur ad vindictam peccati tantum.
RA21
Ad octavum dicendum, quod illi de quibus Augustinus loquitur, non solum petebant necessaria victus, sed
aliquid ultra ad divitias congregandas, nec habebant veram sanctitatem, sed simulatam: quod patet ex hoc quod
dicit, quod exigebant sumptus lucrosae egestatis, aut simulatae pretium sanctitatis: et hoc proculdubio
reprehensibile erat.
RA22
Ad nonum dicendum, quod erubescentia semper est de turpi; turpe autem pulchro opponitur: unde secundum
differentiam pulchri oportet accipere differentiam turpitudinis et ruboris.
Est enim duplex pulchritudo. Una spiritualis, quae consistit in ordinatione debita animae et affluentia bonorum
spiritualium: unde omne quod procedit ex defectu spiritualis boni, vel quod interiorem inordinationem ostendit,
turpitudinem habet. Alia est pulchritudo exterior, quae consistit in debita ordinatione corporis, et affluentia
exteriorum rerum, quae ad corpus ordinantur; et e contrario inordinatio corporis vel defectus temporalium rerum
exteriorem quandam turpitudinem habet. Et sicut utraque pulchritudo delectat et desideratur; ita utraque
turpitudo erubescentiam parit.
Verecundatur enim aliquis de hoc quod est pauper, vel de hoc quod est corpore vitiatus, et etiam de hoc quod est
inscius, vel inordinata gessit.
Quia igitur turpitudo interior semper est reprobanda, ideo omne quod habet erubescentiam praedictae
turpitudinis, reprobandum est. Nec est instantia de confessione peccatorum: quia confitens non erubescit de
confessione, sed de peccato quod confessio manifestat. Defectus autem exterior vel turpitudo a sanctis viris
contemnitur, et quandoque perfectionis studio ab eis assumitur propter Christum. Unde illud quod habet
erubescentiam huius turpitudinis, non semper est reprobandum: immo quandoque est maxime laudandum,
quando propter humilitatem assumitur.
Mendicare autem habet erubescentiam huic secundae turpitudini respondentem; quia omnis mendicans se
pauperem ostendit, et quodammodo se subiicit ei a quo mendicat, quae ad defectum exteriorem pertinent: unde
mendicitas propter Christum assumpta non solum non est reprobanda, sed maxime laudanda.
RA23
Ad decimum dicendum, quod ille a quo eleemosyna petitur, non debet habere taedium, si ordinate ab eo petatur:
et ideo quando aliquis ordinate eleemosynam petit, scilicet ad necessitatem sustentandam, non est in culpa qui
petit, sed ille qui ad taedium removendum dat. Si autem inordinate petatur, petens etiam peccat.
RA24
Ad ea vero quibus ostendere nituntur quod religiosi praedicantes non possunt de eleemosynis vivere vel
eleemosynas petere, per ordinem deinceps respondendum est.
Ad primum ergo dicendum, quod quamvis praedicatores de eleemosynis vivant, non tamen sequitur quod
adulentur.
Quamvis enim qui sine adulatione praedicant, non habeant gratiam apud malos, qui dicuntur homines et carnales;
habent tamen gratiam apud bonos: et ideo quandoque si sine adulatione praedicant, coguntur defectus multos
pati, quando scilicet in illos incidunt apud quos sine adulatione gratiam habere non possunt; quandoque autem
sine egestate sunt, quando in illos incidunt quorum sine adulatione gratiam habent.
Unde et Christus hospitium quandoque habere non poterat: quandoque etiam invitabatur a multis: et mulieres
quae eum sequebantur, de suis facultatibus ei ministrabant, ut dicitur Luc. VIII, 3. Ita etiam et apostoli
quandoque multas penurias sustinebant, quandoque autem abundabant, in utrisque modeste se habentes. Philip.
Ult., 12: scio abundare et penuriam pati. Et has etiam vicissitudines pauperes praedicatores nostri temporis
experiuntur frequenter.
RA25
Ad secundum dicendum, quod praedicatores eleemosynas petentes non faciunt aliquid in quo sit occasio
avaritiae. Avaritia enim est immoderatus amor habendi: velle autem habere victum et vestitum ad necessitatem,
non est immoderatum.
I Tim. Ult.: habentes alimenta et quibus tegamur, his contenti simus. Unde pauperes qui petunt necessaria victus,
et vestitus, et aliorum quae humana vita exigit, non sunt in aliqua occasione avaritiae.
RA26
Ad tertium dicendum, quod praedicatores non debent quaerere temporalia quasi ex principali intentione, ut in eis
finem constituant; possunt tamen quaerere temporalia secundario, ut sustententur ad evangelium praedicandum,
quod primum quaerere debent. Matth. VI, 36: primum quaerite regnum Dei et iustitiam eius. Glossa: hic aperte
ostendit ista non esse petenda tanquam bona nostra, etsi necessaria. Regnum autem Dei petendum est, et in eo
finis noster est ponendus, propter quem omnia faciamus; verbi gratia, manducemus ut evangelizemus, non
evangelizemus ut manducemus.
RA27

56

