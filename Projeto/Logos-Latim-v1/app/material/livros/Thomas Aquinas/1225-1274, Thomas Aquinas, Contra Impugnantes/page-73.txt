Item. II Cor. X, 10-11: epistolae, inquiunt, graves sunt et fortes; praesentia autem corporis infirma, et sermo
contemptibilis.
Hoc cogitet qui eiusmodi est, quia quales sumus in verbo per epistolas absentes, tales et praesentes in facto. In
quo etiam patet quod apostolus his qui de se mala disseminabant, restitit.
Item. Gregorius in homil. 9 primae partis super Ezech.: hi quorum vita in exemplum imitationis est posita,
debent, si possunt, detrahentium sibi verba compescere: ne eorum praedicationem non audiant qui audire
poterant; et in pravis moribus remanentes, bene vivere contemnant. Perfecti autem viri sunt quorum vita in
imitatione est posita. Ergo ipsi debent compescere linguas detrahentium cum possunt.
Item. Augustinus in II de trinitate: gratanter suscipit osculum columbinum pulcherrima et modestissima caritas;
dentem autem caninum vel evitat castissima cautissimaque humilitas; vel retundit solidissima veritas. Ex quo
patet quod canini dentes detractorum quandoque sunt evitandi, quandoque retundendi.
Item. Hoc patet multorum exemplo sanctorum, ut Gregorii Nazianzeni, Hieronymi, bernardi, et multorum
aliorum, qui apologeticos fecerunt (libros) et epistolas quibus se excusarent ab his quae eis imponebantur.
Est ergo in reprehendentibus distinguendum: quia aut ordinate reprehendunt, et intentione correctionis, et sic
sunt non solum ferendi, sed diligendi; aut reprehendendo falsa imponunt, apud alios detrahentes: et tunc
quandoque sunt patienter sustinendi, quando talis detractio non multum aliis nocet, generando scandalum in
cordibus auditorum; quandoque autem, si fieri potest, sunt repellendi, non amore privatae gloriae, sed communis
utilitatis.
Si vero repelli non possunt, nihilominus patienter tolerandi sunt: unde Gregorius in praedicta homil. Dicit: iusti
sicut sine arrogantia loquuntur aliquando bona quae agunt, ita sine zelo privatae gloriae detrahentium sibi linguas
redarguunt, quia noxia loquuntur. Cum vero linguae detrahentium corrigi nequeunt, aequanimiter sunt per omnia
tolerandae; nec obtrectationis sermo timendus est; ne dum vituperatio perversorum metuitur, recti operis via
deseratur.
RA1
Ad primum ergo dicendum, quod veri christiani patiuntur se argui ab his qui ad correctionem arguunt; resistunt
autem his qui ad subversionem arguunt; et praecipue quando non solum personae, sed veritas blasphematur.
RA2
Ad secundum dicendum, quod apostolici viri semper debent habere patientiam. Quod autem aliquando resistunt
detractoribus, non est ex impatientia, sed ex zelo veritatis, ut dictum est.
RA3
Ad tertium dicendum, quod illi qui iniquos reputant caritative corrigentes, carnales se ostendunt; non autem illi
qui resistunt detractoribus veritatis.
RA4
Ad quartum dicendum, quod Glossa illa loquitur de illis qui sine ratione contra veritatem latrant, mordendo
praedicatores veritatis. Illi vero qui falsitatem praedicantes sustinerent sub praetextu patientiae, essent mutis
canibus comparandi: de quibus Isai. LVI, 10: canes muti non valentes latrare.
RA5
Ad quintum dicendum, quod sicut probatur plus se diligere quam veritatem qui non vult veritatem contra se
defendi; ita ostenditur plus se diligere quam veritatem qui veritatis adversariis non resistit, ut sibi pacem quaerat:
et ita ex amore veritatis sancti viri detractoribus resistunt.
RA6
Ad omnia autem quae sequuntur, patet responsio: quia in sequentibus auctoritatibus praecipitur ut recte
corrigentes diligantur, et prohibetur ne perverse detrahentes ex odio vel impatientia persequamur, sed eos magis
diligamus, et pro eis oremus: quod etiam sancti viri complent in illis quorum detractionibus resistunt.
|+3 Capitulus 3: De hoc quod religiosi in iudicio contendunt.
AG1
Nunc tertio restat videre, quomodo nituntur ostendere, quod religiosi in iudicio contendere non debeant, nec
procurare quod armis defendantur: primo inducentes illud quod habetur I Cor. VI, 7: iam quidem omnino
delictum est in vobis, quod iudicia habetis inter vos. Quare non magis fraudem patimini? ubi dicit Glossa:
perfectis licet sua repetere simpliciter, idest sine causa, sine lite, sine iudicio; sed non convenit eis inde movere
causam ante iudicem. Cum ergo religiosi sint in statu perfectionis, non debent in iudicio cum aliquo contendere.
AG2
Item. Matth. V, 40, dicitur: ei qui tecum vult in iudicio contendere, et tunicam tuam tollere, dimitte ei et pallium;
et sicut patet per Glossam, tria praecepta quae ibi ponuntur, perfectionem iustitiae demonstrant.
Ergo, cum religiosi perfectionem vitae profiteantur, non debent cum aliquo in iudicio contendere, sed potius sua
dimittere.
AG3
Item. Luc. VI, 29: ab eo qui aufert tibi vestimentum, etiam tunicam noli prohibere: et infra: qui aufert quae tua
sunt, ne repetas: ubi dicit Glossa: quod de vestimento et tunica dicitur, etiam in aliis est faciendum.
73

