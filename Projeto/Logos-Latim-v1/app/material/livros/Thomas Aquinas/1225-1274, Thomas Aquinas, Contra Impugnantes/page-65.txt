Similiter quod dicit Augustinus quosdam monachos nusquam fixos, nusquam missos, nusquam stantes, nusquam
sedentes, arguit eorum discursum ex levitate procedentem, vel potius ex cupiditate: unde subiungit, quod propter
lucrum quaerendum discurrebant, et in hoc reprehensibiles erant.
RA3
Quod etiam dicitur Marc. VI, 10 et Luc. X, 7, manifeste prohibet discursum de domo in domum, idest de
hospitio in hospitium, ad quod frequenter concupiscentia inducit: ut scilicet contingit in illis quibus ea quae
habent, non sufficiunt, lautiora quaerentes, unde de domo in domum discurrunt.
RA5
Quod autem dicitur Isai. XXX, 7 pertinet ad animi levitatem, per quam homo qui in Deo fixus non est, ad diversa
discurrit, in quibus quietem invenire possit. Unde hoc ad litteram dicitur contra Iudaeos, qui divino auxilio non
contenti, in Aegyptum descendere volebant, ut Aegyptiorum patrocinio salvarentur.
RA6
Similiter quod dicitur Ier. XIV, 10, ad discursum ex levitate procedentem referendum est: quod patet ex hoc
quod dicit: qui dilexit movere pedes suos. Eis enim qui ex levitate moventur, hoc ipsum quod circueunt,
appetibile videtur: unde Glossa exponit ibi motum pedum de motu affectuum.
|+4 Capitulus 4: De hoc quod religiosi studio vacant.
AG1
Nunc quarto videndum est quomodo in religiosorum sugillationem inducunt quod studio vacant.
Dicitur enim II ad Tim. III, 7, in derogationem quorundam, per quos pericula ecclesiae imminebunt, quod erunt
semper discentes, et nunquam ad scientiam veritatis pervenientes: et ita ex hoc ipso eos suspectos reddere volunt
quod studio vacant.
AG2
Item. Gregorius dicit in 13 Lib. Moral.
Super illud iob XVI, 10, hostis meus terribilibus oculis me intuitus est: sicut incarnata veritas in praedicationem
suam pauperes, idiotas et simplices elegit; sic contra ille damnatus homo, quem in fine mundi apostata Angelus
assumit ad praedicandum falsitatem suam, astutos ac duplices, ac huius mundi scientiam habentes est electurus.
Unde ex hoc ipso eos quasi praenuntios Antichristi insimulant, quia praedicationis officium scientia fulgentes
exercent.
AG3
Item. Apoc. XIII, 11: vidi aliam bestiam ascendentem de terra, et habebat cornua duo similia agni: Glossa:
descripta tribulatione quae erit per Antichristum et suos principes, subiungit aliam quae fiet per suos apostolos
quos ipse per totum mundum sparget.
Item Glossa: ascendentem, idest in praedicatione proficientem. Item alia glosa: habebat duo cornua: qui
simulabunt se habere innocentiam et puram vitam et veram doctrinam et miracula, quae Christus habuit, et suis
discipulis dedit: vel duo testamenta sibi usurpabunt. Et ita videtur quod illi qui cum scientia duorum
testamentorum in praedicatione proficiunt sanctitatem simulantes, sint apostoli Antichristi.
AG4
Item. I Cor. VIII, 1: scientia inflat, caritas aedificat. Sed religiosi humilitatem praecipue sectari deberent. Ergo
deberent a studio scientiae abstinere.
AG5
Item. De beato benedicto, qui praecipuus in religione fuit, dicit Gregorius in 2 dial., quod recessit a studio
litterarum scienter nescius et sapienter indoctus. Unde ad eius exemplum religiosi deberent scientiae studium
deserere.
AG6
Item. Apostolus II ad Thess. III, 11, arguit eos qui relicto opere manuali, curiositati vacabant et otio. Sed
curiositas in studio scientiae consistit. Ergo non deberent religiosi ab opere manuum desistere ut studio vacarent.
CO
Huius autem cogitationis ipsi auctores non sunt, sed Iulianus apostata, qui ut ecclesiastica narrat historia, servos
Christi a studio litterarum coercuit: cuius imitatores se ostendunt qui religiosis studium interdicunt, manifeste
contra auctoritatem Scripturae loquentes.
Dicitur enim Isai. V, 13: propterea captivus ductus est populus meus, quia non habuit scientiam: Glossa: quia
noluit habere.
Non autem voluntarius defectus scientiae puniretur, nisi studium scientiae laudabile esset.
Item. Os. IV, 5-6: nocte tacere feci matrem tuam. Conticuit populus meus, eo quod non habuit scientiam: quia tu
scientiam repulisti, repellam te ne sacerdotio fungaris mihi. In hoc etiam manifeste ostenditur quomodo defectus
scientiae graviter punitur.
Item. In Psal. Cxviii, 66: bonitatem et disciplinam et scientiam doce me. Glossa: bonitatem, idest caritatem
inspira; disciplinam, idest patientiam da; scientiam, idest mentem illumina. Scientia enim utilis est qua sibi homo
innotescit.
65

