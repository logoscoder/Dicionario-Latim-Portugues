Doctrina enim sacrae Scripturae operibus comprobatur. Act. I, I: coepit Iesus facere et docere: Glossa: quod
coepit facere et docere, bonum doctorem instruit, qui quod docet facit. Doctrina autem evangelica non solum
praecepta, sed etiam consilia continet.
Convenientissime ergo doctrinam evangelicam docet qui non solum praecepta, sed et consilia servat, cuiusmodi
sunt religiosi.
Item. Qui moritur alicui vitae, ab illis operibus decidit quae illi vitae congruunt; et qui vivere incipit aliqua vita,
illa opera tunc sibi fiunt maxime convenientia quae illi vitae competunt: unde Dionysius, 2 cap. Eccl. Hierarch.,
ostendit, quod ante baptismum, per quem homo divinam vitam accipit, non potest exercere operationes divinas:
quia, sicut ipse dicit, oportet primum existere, et deinde operari.
Sed religiosus per votum religionis saeculo moritur, Deo vivens. Ergo per hoc quod religiosus est, interdicuntur
sibi actiones saeculares, sicut mercationes, et alia negotia saecularia; non autem actiones divinae, quae scilicet
hominem in Deo viventem requirunt.
Talis autem est divina confessio, quae fit per doctrinam. Psalmus non mortui laudabunt te, Domine...; sed nos
qui vivimus etc.; et ita religiosi per votum religionis a doctrinae officio non excluduntur.
Praeterea. Illi maxime sunt idonei ad docendum qui maxime divina per contemplationem capere possunt: unde
Gregorius in 6 Moral.: quieti contemplantes sorbeant quod occupati erga proximos loquentes refundant. Sed ad
vacandum contemplationi praecipue religiosi sunt deputati.
Ergo ipsi per hoc quod sunt religiosi, redduntur magis ad docendum idonei quam impediantur.
Item. Ridiculum est dicere, quod ex hoc aliquis a doctrina repellatur per quod magis quietus ad vacandum studio
et doctrinae redditur; sicut ridiculum esset quod a currendo impediretur qui impedientia cursum reliquit. Sed
religiosi per triplex votum reliquerunt illa quibus animus maxime inquietatur ut ex praemissis patet: ergo eis
maxime studere et docere competit. Eccli. XXXVIII, 25: sapientiam, Glossa, divinam, scribe in tabulis cordis,
idest disce in tempore vacuitatis; et qui minoratur actu, percipiet sapientiam.
Item. Pauperibus Christi maxime competit notitiam Scripturarum habere, ut patet per Hieronymum in prol.
Hebraicarum quaestionum super genes.: ut nos humiles atque pauperes nec habemus divitias, nec oblatas
dignamur accipere; ita et illi noverint non posse se notitiam Scripturarum, idest divitias Christi, cum mundi
habere divitiis. Eis autem competit docere qui notitiam habent Scripturarum.
Ergo religiosis, qui paupertatem profitentur, maxime competit docere.
Item. Sicut supra probatum est, ad quodlibet opus misericordiae exequendum potest aliqua religio institui. Sed
docere est actus misericordiae, unde inter eleemosynas spirituales computatur. Ergo potest aliqua religio institui
specialiter ad docendum.
Item. Magis videtur remotum a religionis proposito corporalis militia, quae armis corporalibus exercetur, quam
militia spiritualis, quae utitur armis spiritualibus, scilicet sacris documentis ad errorum impugnationem: de
quibus dicitur II ad Cor. X, 4: arma militiae nostrae non sunt carnalia etc.. Sed religiones aliquae provide
institutae sunt ad exequendam militiam corporalem in tutelam ecclesiae ab hostibus corporalibus; quamvis non
desint ecclesiae principes saeculares, qui ex officio ecclesiam defendere debent. Ergo et salubriter institutae sunt
aliquae religiones ad docendum, ut sic per eorum doctrinam ecclesia ab hostibus defendatur; quamvis etiam sint
alii ad quos pertinet hoc modo ecclesiam defensare.
Item. Qui idoneus est ut assumi possit ad id quod maius est, et in quo aliud includitur, idoneus debet reputari ad
id quod minus est, et quod in maiori includitur. Sed religiosus, etiamsi eius religio non sit ad docendum instituta,
potest assumi ad praelationis officium, ut patet de monachis per multa capitula, 16, quaest. I. Cum ergo
praelationis officium sit maius quam officium doctoris quod Magistri legentes in scholis exercent, et cum etiam
praelationis officium simul habeat et doctrinam adiunctam; non debet inconveniens reputari, si monachus
auctoritate eius ad quem spectat, ad praedictum doctrinae officium assumatur.
Item. Minora bona pro maioribus bonis intermitti possunt; ut dicit Glossa Luc. IX, 60 super illud: tu autem vade,
et annuntia regnum Dei. Sed bonum commune praefertur bono privato. Cum ergo monachus in claustro ordinem
suum servans, privato bono insistat, scilicet suae tantum saluti; doctrinae autem officium, quo plurimi
erudiuntur, in bonum commune totius ecclesiae redundet; non est inconveniens, si monachus extra claustrum
vivat ad doctrinae officium assumptus de licentia eius ad quem spectat.
Nec valet quod dicunt, quod hoc posset fieri quando necessitas immineret, quae nunc non apparet, cum Magistri
saeculares ad copiam habeantur: quia utilitas communis non solum debet procurari ut sit quocumque modo, sed
ut sit optimo modo quo fieri potest. Quanto autem doctores magis multiplicantur, tanto utilitas communis, quae
ex doctrina provenit, magis crescit, quia uni manifestatur quod alii notum non est: propter quod dicitur Sap. VI,
26: multitudo sapientium sanitas est orbis terrarum; quo zelo Moyses ductus dixit Num. XI, 29: quis tribuat ut
omnis populus prophetet? Glossa: fidelis praedicator optat, si fieri valeat, ut veritatem quam solus loqui non
sufficit, ora cunctorum sonent; et infra: prophetare omnes voluit qui bonum quod habuit, non invidit.
Item. Eiusdem est verbo praesentes, et scripto docere absentes, unde II Cor. X, 11 dicit apostolus: quales sumus
in verbo per epistolas, absentes, tales et praesentes. Sed nullus dubitat quin religiosus possit docere absentes
scripto, cum omnia armaria plena inveniantur operibus, sive libris, quos religiosi fecerunt ad ecclesiae
instructionem.
6

