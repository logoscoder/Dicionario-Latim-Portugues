Item. Iob 39, 21, dicitur de equo, per quem praedicator intelligitur: in occursum pergit armatis. Glossa: quia
prave ac male agentibus se pro defensione iustitiae opponit; et interlinearis: etiam cum ipse non quaeritur. Ex
quo patet quod sanctorum praedicatorum est iniquos perturbare, etiam eos qui eis molestias non inferunt.
Sed tamen hoc non faciunt sancti ex odio, sed ex amore: unde I Cor. V, 5, super illud, tradere huiusmodi in
interitum carnis, ut spiritus salvus (sit) etc., Glossa: ex his verbis manifestat apostolus non se odio, sed amore
illud fecisse; et infra: sic et elias et alii viri boni nonnulla peccata morte punierunt: quia sic et viventibus utilis
metus incutiebatur; et illis qui morte puniebantur, non ipsa mors nocebat; sed peccatum, quod augeri posset si
viverent, minuebatur.
Unde non proprie persecutio potest dici, quam sancti malis inferunt; cum non totaliter eos insequantur, ut in
malo eorum finem constituant, sed in bono eorum, ut corrigantur, vel a peccato desistant; vel saltem in bono
aliorum, ut metu coerceantur vel ab impiis liberentur. Aliquando tamen persecutionis nomen accipit praedicta
punitio propter poenae similitudinem.
Unde Augustinus ad bonifacium comitem, et habetur 23, quaest. 4, cap. Si ecclesia: si verum dicere vel
agnoscere volumus, est persecutio iniusta, quam faciunt impii ecclesiae Christi; est persecutio iusta, quam facit
ecclesia Christi et impiis.
Item. In Psalmo: persequar inimicos meos... Donec deficiant: et alibi, detrahentem secreto proximo, hunc
persequebar.
RA1
Ad illud ergo quod primo obiciebatur, dicendum, quod, sicut iam probatum est, sancti non ex odio, sed ex amore
malos puniunt vel puniri procurant: in hoc enim eis non nocent, sed prosunt, ut supra dictum est.
RA2
Ad secundum dicendum, quod praedicatores non debent aliis mala inferre ut eorum intentio in malis ipsis
quiescat, quasi poenis delectentur; debent tamen mala poenae inferre vel per se vel per alios, propter aliquod
bonum vel eius qui punitur, vel aliorum, ut prius dictum est.
RA3
Ad tertium dicendum, quod ille qui ex zelo caritatis, alicuius punitionem procurat, non reddit malum pro malo,
sed magis bonum pro malo, cum ipsa poena sit utilis ei qui punitur. Sunt enim poenae medicinae quaedam, ut 2
ethic.
Dicitur: et Dionysius dicit in 4 cap. De div. Nom.: puniri non est malum, sed fieri poena dignum. Similiter hoc
quod prohibemur adversarios referire, intelligendum est ne referiamus ex odio vel livore vindictae.
RA4
Ad quartum dicendum, quod sancti, sicut dictum est, alios non puniunt vel non puniri procurant nisi propter
correctionem eorum vel aliorum. Quandoque autem aliqui ex impunitate insolentes redduntur, et ad peccandum
proniores. Eccle. VIII, 11: etenim quia non profertur cito contra malos sententia, absque ullo timore filii
hominum perpetrant mala: et tunc sancti contra malos poenis utuntur. Quandoque autem clementia magis proficit
ad correctionem; et tunc sancti poenas impediunt vel remittunt: unde Luc. IX, 55, super illud, nescitis cuius
spiritus estis etc.; dicit Glossa: non semper in eos qui peccant, est vindicandum: quia nonnunquam prodest tibi
amplius clementia ad patientiam, lapso ad correctionem; et hac de causa simon et Iudas adversariorum poenas
impediverunt.
RA5
Ad quintum dicendum, quod dilectores mundi iniuste persequuntur eos qui sunt dilectores Dei; sed iuste ab eis
persecutionem patiuntur, ut patet ex auctoritate Augustini supra inducta.
RA6
Ad sextum dicendum, quod, iam patet ex dictis, quod sancti non procurant aliorum poenam nisi propter aliquam
utilitatem; et hanc utilitatem pro praemio computant: unde ex hoc non incurrunt notam inanis gloriae.
RA7
Ad septimum dicendum, quod, sicut Glossa ibidem dicit, apostoli adhuc rudes, et modum vindicandi ignorantes,
non ex amore correctionis aliorum, vel malitiae finiendae in illis, sed ex odio vindictam desiderant. Hanc autem
ignorantiam Dominus reprehendit.
Postquam vero eos de vera proximi dilectione docuit, aliquando potestatem tribuit tales vindictas exercendi, sicut
Petro in Ananiam et uxorem eius: quorum mors viventibus utilem metum incussit, et in illis qui puniebantur,
peccatum, quod augeri poterat si viverent, finivit: et hoc idem habetur in Glossa I Cor. V, 5, super illud, tradere
huiusmodi Satanae etc.. Vel dicendum, quod ideo Dominus increpavit discipulos poenam Samaritanorum
petentes, quia videbat eos clementia facilius posse converti: unde Glossa ibidem dicit: denique Samaritani citius
crediderunt, a quibus hoc loco ignis arcetur.
|+5 Capitulus 5: De hoc quod religiosi hominibus placere volunt.
AG1
Nunc quinto restat videre, quomodo ostendere nitantur, quod religiosi non debent quaerere ut hominibus
placeant.
78

