Primo, quia eorum detractio non ad unam personam aut ad plures determinatas fertur, sed ad totum religiosum
collegium.
Unde eorum temeritati est viriliter resistendum, ne oves Christi passim luporum morsibus lacerentur. In
detestationem enim mercenarii dicitur, Ioan. X, 12, quod mercenarius videt lupum venientem, et dimittit oves, et
fugit. Lupus autem, ut Glossa ibidem dicit, est vel violentus, qui corporaliter vastat, vel diabolus qui spiritualiter
dissipat. Reprehenduntur etiam quidam Ez. XIII, 5: non ascendistis ex adverso, neque opposuistis vos murum
pro domo Israel.
PR2
Secundo, quia eorum vitam denigrare nituntur quibus non solum conscientia necessaria est propter se ipsos, sed
etiam fama, ut in proximo per praedicationem proficere possint. De istis enim detractoribus, Gal. IV, 30, dicit
glosa, super illud eiice ancillam etc., omnes qui in ecclesia terrenam felicitatem quaerunt, adhuc ad Ismael
pertinent. Ipsi sunt qui contendunt spiritualibus proficientibus, et detrahunt illis, et habent labia iniqua et linguas
dolosas. Et ideo talibus detractoribus resistendum est. Ut enim dicit Gregorius in homil. Praedicta, hi quorum
vita in exemplum imitationis est posita, debent, si possunt, detrahentium sibi verba compescere; ne eorum
praedicationem non audiant qui audire poterant; et in pravis moribus remanentes, bene vivere contemnant. Unde
et ioannes detrahentis sibi verba compescuit in epistola ad gaium cum dixit: si venero, commoveam eius opera
quae facit, verbis malignis garriens in nos; et Paulus II ad Cor. X, 10: epistolae, inquiunt, graves sunt et fortes
etc..
PR3
Tertio, quia non in hoc sistunt ut infament, sed ad hoc tendunt ut totaliter extirpent. Quod manifeste apparet ex
hoc quod praelatos inducunt ut eos faciant ab omnibus evitari, ut in necessariis eis non provideatur, et ad eorum
consortium nullus admitti permittatur. Quod quidem consilium significatur Isai. VII, 5-7: eo quod consilium
inierit contra te syria in malum, ephraim et filius romeliae, dicentes: ascendamus ad Iudam, et suscitemus eum, et
avellamus eum ad nos. Sed, ut ibi subditur, non erit istud et non stabit. Ista sunt etiam consilia de quibus dicitur
ier. XI, 19: cogitaverunt super me consilium, dicentes: eradamus eum de terra viventium, et nomen eius non
memoretur amplius. Sed in consilium eorum non veniat anima mea, dicit Iacob genes. Penult., unde eorum
crudelitas non debet amplius tolerari. Ut enim dicitur esth. VII, 4: traditi sumus ego et populus meus, per eorum
scilicet perversa consilia, ut conteramur, et iugulemur, et pereamus.
Atque utinam in servos et ancillas venderemur: essetque tolerabile malum, et gemens tacerem. Dicitur etiam
Eccli. IV, 26: ne accipias faciem adversus faciem tuam, nec adversus animam tuam mendacium.
PR4
Ut ergo eorum detractionibus resistatur, sciendum est, quod ipsi in sua detractione quadrupliciter procedunt.
De viris enim spiritualibus mala, si qua sunt vera, extendunt; dubia asserunt; falsa confingunt; bona pervertunt.
|+1 Capitulus 1
CO
Extendunt siquidem mala, quae in religiosis inveniri possunt, tripliciter.
Primo quantum ad tempus, ea videlicet quae ante conversionem ab eis perpetrata sunt, in eorum contumeliam
commemorando.
Exponentes enim hoc quod dicitur II Tim. III, 2: erunt homines se ipsos amantes, cupidi, elati, superbi etc.
Contra religiosos, dicunt in eorum opprobrium, hoc de eis intelligi; quia ex statu in quo huiusmodi peccatis
detinebantur, ad statum religionis pervenerunt, quam ipsi detractores sectam penetrantium domos appellant.
Sed in hoc manifeste errare convincuntur: quia, ut dicit Gregorius in moralibus, exponens illud iob XXVIII, 2:
ferrum de terra tollitur, tunc ferrum de terra tollitur, dum fortis propugnator ecclesiae a terrena, quam prius
tenuit, actione separatur. Non ergo debet in eo despici quicquid fuit, qui iam coepit esse quod non fuit. Et
apostolus I cor. VI, 11, post multorum enumerationem peccatorum subiungit: et haec quidem fuistis, sed abluti
estis, sed iustificati estis etc..
Expositio etiam eorum contra intentionem est apostoli. Non enim vult quod prius fuerint tales quales praedixerat,
et postea penetratores domorum efficiantur; sed quia simul dum domos penetrant, sunt de numero eorum
peccatorum quos prius enumeraverat.
Secundo extendunt quo ad personas; ut videlicet quod ab uno vel duobus geritur, toti religioni imponere
praesumant; sicut cum dicunt, quod non sunt cibis sibi appositis contenti, lautiora quaerentes, et multa alia
huiusmodi: quae etiam si ab aliquibus aliquando fiant, nullatenus sunt tali collegio imponenda.
Unde dicit Augustinus ad vincentium donatistam, et habetur 23, quaest. 7, cap.
Quicunque: quisquis res pauperum, quas sub nomine ecclesiae tenebatis, non per iustitiam, sed per avaritiam
tenet, displicet nobis.
Sed nec facile istud monstratis. Nonnullos toleramus, quos corrigere vel punire non possumus: neque propter
paleam aream relinquimus Domini, neque propter pisces malos rumpimus retia Domini. Non ergo propter hoc
infamandum est religiosorum collegium si aliqui ex eorum numero gravia etiam peccata committunt: alias simili
modo etiam apostolorum collegium vituperabile fuit propter hoc quod dicitur Ioan. VI, 71: nonne duodecim vos
83

