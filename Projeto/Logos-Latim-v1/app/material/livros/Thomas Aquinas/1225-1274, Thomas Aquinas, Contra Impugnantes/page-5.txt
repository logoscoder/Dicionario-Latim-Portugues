Item. Magis est remotum a vita monastica scholasticum officium quam ecclesiasticum.
Sed, ut dicitur 16, quaest. I, nemo potest ecclesiasticis officiis deservire, et in monastica regula ordinate
persistere.
Ergo multo minus potest monachus scholasticis officiis vacare docendo vel audiendo.
AG7
Addunt iterum quod est contra apostolicam doctrinam II Cor. X, 13: nos autem non in immensum gloriabimur,
sed secundum mensuram regulae quam mensus est nobis Deus: Glossa: tanta potestate utimur, quanta concessa
est ab auctore, nec mensuram vel modum egredimur. Unde dicunt, quod quicumque religiosus ultra illum
modum egreditur qui sibi ab auctore suae regulae est statutus, se ipsum superextendit contra apostolicam
doctrinam veniens. Unde cum nulla religio in sui principio habuerit Magistros, nulli religioso licet ad
Magisterium promoveri.
SC1
Ulterius autem, et si non ex toto doctrinam religiosorum impedire possint, eam saltem attenuare nituntur,
dicentes, quod in uno religiosorum collegio duo doctores esse non debent: inducentes illud quod dicitur Iac. III,
I: nolite plures Magistri fieri, fratres mei: Glossa: plures in una ecclesia ne velitis esse Magistri.
Sed unum religiosorum collegium est una ecclesia. Ergo in uno religiosorum collegio non debent esse plures
Magistri.
SC2
Item. Hieronymus ad rusticum monachum, et habetur 7, quaest. I: in apibus princeps est unus, grues unam
sequuntur ordine litterato, et infra: in navi unus gubernator, in domo unus Dominus. Ergo et in uno collegio
religiosorum non debet esse nisi unus Magister.
SC3
Item. Cum sint multa religiosorum collegia, si unum collegium haberet plus quam unum doctorem, sequeretur
tanta multiplicatio religiosorum doctorum, quod saeculares Magistri excluderentur propter auditorum
paucitatem; praecipue cum oporteat in uno studio esse determinatum numerum Magistrorum, ne ex doctorum
multitudine doctrina sacra veniat in contemptum.
CO
Huius autem erroris assertores, priorum errantium semitas imitantur.
Est enim errantium consuetudo, ut quia in medio veritatis non possunt consistere, unum errorem declinantes, in
contrarium dilabantur. Sicut evitans divisionem essentiae, quam Arius introduxit, in confusionem personarum
Sabellius declinavit, ut dicit Augustinus. Sic etiam eutyches declinans divisionem personarum in Christo quam
Nestorius asserebat, confusionem naturarum in Christo posuit, sicut dicit boetius. Idem etiam patet de Pelagio et
Manichaeo, et de multis aliis haereticis: propter quod dicitur II Tim. III, 8: homines reprobi corrupti mente circa
fidem: Glossa: et nunquam in fide; quia in circuitu impii ambulant, in medio non sistentes.
Fuit igitur quondam quorundam praesumptuosorum religiosorum error, quod ex hoc ipso quod monachi erant, de
sua vita praesumentes, auctoritate propria sibi docendi officium usurpabant; et in hoc pax ecclesiastica
turbabatur; ut habetur 16, quaest. I: quidam monachi nihil habentes sibi iniunctum a proprio episcopo, veniunt ad
civitatem Constantinopolitanam, et in ea perturbationes ecclesiasticae tranquillitati inferunt: quod etiam plenius
in ecclesiastica narratur historia: quorum praesumptionem sancti patres conati sunt reprimere rationibus et
decretis.
Eorum autem dictis quidam perversi nostri temporis abutuntur, ea indocti atque instabiles depravantes, sicut et
ceteras Scripturas ad suam ipsorum perditionem, II Pet. Ult., 16; intantum quod in contrarium errorem labuntur,
asserentes quod non licet religioso doctoris officium exercere, vel suscipere; et quod non debet ei iniungi. Quod
quidem esse falsum primo ostendamus, postmodum ad eorum probationes respondentes.
Primo ergo inducatur auctoritas Hieronymi ad rusticum, quae habetur 16, quaest. I cap.: sic vive in monasterio,
ut clericus esse merearis: multo tempore disce ut postmodum doceas. Item ad eundem in cap. Seq.: si clericatus
te titillat desiderium, discas quod possis docere. Ex quibus accipi potest quod monachi possunt suscipere docendi
officium.
Hoc idem ostenditur exemplis sanctorum, qui in religione viventes docuerunt: sicut patet de Gregorio
Nazianzeno, qui cum monachus esset, constantinopolim est adductus, ut sacram Scripturam ibi doceret, ut
ecclesiastica narrat historia. Hoc etiam patet de Damasceno; qui cum monachus esset, scholares docuit non
solum in sacra Scriptura, sed etiam in liberalibus artibus, ut patet in Lib. De miraculis beatae virginis.
Hieronymus etiam in prologo bibliae, licet monachus esset, doctrinam sacrae Scripturae promittit Paulino
monacho, scilicet quod eum docebit; quem etiam ad studium sacrae Scripturae hortatur. De Augustino etiam
legitur, quod postquam monasterium instituit, in quo coepit vivere secundum regulam sub sanctis apostolis
constitutam, scribebat libros, et docebat indoctos.
Hoc etiam patet de aliis ecclesiae doctoribus: scilicet Gregorio, basilio, chrysostomo et aliis multis; qui religiosi
fuerunt, et praecipui ecclesiae doctores.
Hoc etiam rationibus ostendere facile est.

5

