Verba etiam apostoli, quae ad suam sententiam asserendam assumunt, pro eis non faciunt.
Primo, quia religiosi non sunt tales quales illi de quibus loquitur apostolus: quod patet per singula. Quod enim
dicitur ad Rom. Ult.: rogo autem vos fratres, etc., intelligitur de haereticis, qui homines in fide dissentire
faciebant: quod patet per hoc quod dicit, praeter doctrinam quam didicisti.
Glossa: a veris apostolis: quia illi scilicet a quibus declinare iubet, de lege agebant, quia cogebant gentes
iudaizare.
RA6
Similiter illud quod habetur II Thess. III, 6: denuntiamus autem etc., ad religiosos non pertinet: sed ad eos qui
turpia negotia exercent, otium sectantes: quod patet per hoc quod ibi dicit apostolus: audivimus enim inter vos
quosdam ambulare inquiete, nihil operantes, sed curiose agentes. Glossa: qui foeda cura necessaria sibi
provident. Foeda cura ibi dicitur omne illicitum negotium.
RA7
Similiter quod dicitur II Tim. III: hoc autem scito, quod in novissimis diebus etc., non pertinet ad religiosos, sed
ad haereticos, ut patet per hoc quod dicit, blasphemi, Glossa, in Deum per haereses; et per hoc quod subdit:
quemadmodum autem Iannes et Mambres restiterunt Moysi, sic et hi. Glossa, scilicet haeretici, resistunt veritati,
homines reprobi, corrupti mente circa fidem.
Nec obstat quod dicit, habentes quidem speciem pietatis, idest religionis.
Religio enim accipitur ibi pro latria, quae fidem protestatur. In hac enim significatione religio est idem quod
pietas, ut patet per Augustinum in 10 de civitate Dei.
Dato etiam quod religiosi vel omnes vel aliqui tales essent, non tamen eorum esset a sua communione eos
excludere: quod patet per Glossam quae habetur I Cor. V, 11 super illud: si is qui frater nominatur est fornicator
aut avarus etc..
Cum huiusmodi nec cibum sumere. Glossa: dicendo nominatur, ostendit non temere et quomodolibet sed per
iudicium auferendos malos esse ab ecclesiae communione; et si per iudicium auferri non possunt, tolerentur
potius.
Nos enim a communione quemquam prohibere non possumus nisi aut sponte confessum aut in aliquo iudicio vel
ecclesiastico vel saeculari nominatum atque convictum. Hoc ergo dicendo, noluit hominem ab homine iudicari
ex arbitrio suspicionis, vel etiam extraordinario usurpato iudicio; sed potius ex lege Dei secundum ordinem
ecclesiae, sive ultro confessum, sive accusatum atque convictum. Patet ergo, quod quamvis religiosi essent tales
quales dicunt, non tamen possent eos a sua societate repellere nisi prius essent iudicio ecclesiae condemnati.
RA8
In his autem quae sequuntur, in quibus apostolicae potestati derogant, non solum falsitatis, sed etiam haeresis
crimen incurrunt: quia, ut dicitur in decretis, dist. 22, cap. Omnes: qui Romanae ecclesiae privilegium ab ipso
summo omnium ecclesiarum capite traditum auferre conatur, hic procul dubio in haeresim labitur: et infra: fidem
quippe violat qui adversus illam agit quae est fidei mater. Hoc autem privilegium Christus Romanae ecclesiae
contulit, ut omnes ei sicut Christo obediant: unde dicit Cyrillus Alexandrinus episcopus in Lib. 2 thesaurorum: ut
membra maneamus in capite nostro apostolico throno Romanorum pontificum, a quo nostrum est quaerere quid
credere et quid tenere debeamus, ipsum venerantes, ipsum rogantes pro omnibus: quoniam ipsius solum est
reprehendere, corrigere, statuere, disponere, solvere et loco illius ligare qui ipsum aedificavit; et nulli alii quod
suum est plenum, sed ipsi soli dedit: cui omnes iure divino caput inclinant, et primates mundi tanquam ipsi
Domino Iesu obediunt.
Unde patet quod quicumque dicit non esse obediendum his quae per Papam statuuntur, in haeresim labitur.
RA9
Quod autem obiiciunt, quod nullus potest cogi ad societatem invitus, ut lex dicit, patet quod intelligitur de
privata societate, quae consensu duorum vel trium constituitur. Sed ad societatem publicam, quae non potest
constitui nisi ex superioris consensu etiam superioris auctoritate, aliquis compelli potest; sicut princeps qui
praeest reipublicae, potest compellere cives ut in sua societate aliquem recipiant; sicut etiam collegium alicuius
ecclesiae cogitur ut aliquem recipiat in canonicum vel in fratrem.
Unde, cum collegium studii generalis sit publica societas, ad eam potest aliquis induci auctoritate superioris
cogente.
RA10
Ad illud quod postea obiiciunt, quod hoc est de illis quae non pertinent ad cathedram, dicendum, quod falsum
est.
Ad eum enim qui regit rempublicam, pertinet ordinare de nutritionibus et adinventionibus iuvenum in quibus
exerceri debeant: ut dicitur 10 ethic. Unde, et politica, ut in I ethic. Dicitur, ordinat quas disciplinarum debitum
est esse in civitatibus, et quales unumquemque oportet addiscere, et usquequo. Et sic patet quod ordinare de
studio pertinet ad eum qui praeest reipublicae, et praecipue ad auctoritatem apostolicae sedis, qua universalis
ecclesia gubernatur, cui per generale studium providetur.
RA11

14

