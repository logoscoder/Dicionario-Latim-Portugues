non sunt solae quae debent movere ad magis dandum, sed multae aliae, sicut bonitas personae, propinquitas,
indigentia et multa huiusmodi. Nec tamen verecundia accipiendi est tantum in illis qui sua violenter amiserunt,
sed etiam in illis qui voluntarie dimiserunt propter Christum: cum quandoque aequaliter utrique ingenuos natales
habeant, quos verecundia prodit; quamvis forte voluntarii pauperes magis verecundiam rationi subiiciant, sicut et
ceteras passiones.
RA42
Ad sextum dicendum, quod cum multae sint conditiones quare alicui sit potius eleemosyna danda quam alteri, ut
dictum est; non potest absolute ex una sola conditione concludi quod tali sit magis eleemosyna danda semper, ut
puta quod magis indigenti semper magis sit danda. Unde, si aliae conditiones praeponderent in alio minus
indigente, est magis dandum ei. Inter omnes autem conditiones efficacior est debitum, ut dicit Philosophus in 9
ethic.; quia magis debemus debitum reddere quam gratiam impendere, nisi multum conditiones ex alia parte
praeponderarent, ut ibidem dicitur.
Unde, cum praedicantibus debeantur necessaria victus quasi stipendia quaedam, ut supra dictum est; his
potissime sunt eleemosynae dandae, praecipue si indigeant; nisi multum ex alia parte praeponderarent aliae
conditiones.
RA43
Ad septimum dicendum, quod sicut duplex est felicitas, spiritualis et temporalis; ita est duplex miseria,
temporalis, et spiritualis. Quamvis ergo voluntarii pauperes non sint miseri spirituali miseria; quae simpliciter
miseria est, cum Dominus eos beatos vocet matth. V, 3 et Luc. VI, 20; possunt tamen temporali miseriae esse
subiecti; unde et de temporalibus est eis misericordia exhibenda.
RA44
Ad octavum dicendum, quod propinquitas est una de conditionibus quae facit quod alicui sit magis dandum, non
tamen est sola: et ideo non oportet quod semper magis propinquis magis detur, ut ex dictis patet.

|+Pars_3
|+PR Prologus
Quomodo religiosos impugnant ex ipso habitu humilitatis quem deferunt.
Nunc accedendum est ad refellendum ea quae a praedictis malignantibus in religiosorum infamiam proferuntur,
quod ex eorum praesumptione procedit: quia ut Gregorius dicit in 4 Moral., nequaquam quis sanctorum corrigere
neglecta praesumeret, nisi de se prius meliora sensisset. Unde et Hieronymus fabianum super hac materia sic
alloquitur: ne tibi solus videaris errasse, simulas nefanda de servis Dei, nesciens quod iniquitatem in altum
loquaris, et ponas in caelum os tuum. Nec mirum, si a te qualescumque servi Domini blasphementur, cum
patremfamilias beelzebub vocaverint patres tui.
Et ne quid eis ad malitiam desit, dupliciter pervertunt iudicium: scilicet male iudicando de rebus, et male
iudicando de personis.
Et haec duplex iudicii perversitas distinguitur in Glossa I Cor. IV, 5, super illud, nolite ante tempus iudicare:
unde dicit: cavendum est ne perniciosa opinatione fallamur, ut quia non possumus hominum indagare
conscientiam, de ipsis rebus habeamus veram certamque sententiam; hoc modo ut si nescimus an ille vel ille
homo sit impudicus pudicusve, vel iustus sive iniustus, oderimus tamen impudicitiam et iniustitiam, et
pudicitiam et iustitiam diligamus; et haec appetenda illaque vitanda, in Dei veritate conspiciamus: ut cum de
ipsis rebus quod appetendum est appetimus, et quod vitandum est vitamus, ignoscatur nobis quod de hominibus
aliquando, immo assidue, non vera sentimus.
Quia vero perversitas iudicii de rebus perniciosior est, ut ibidem per Glossam habetur, periculosiori morbo
primitus occurrentes, primo videamus qualiter iudicium pervertunt in rebus; deinde qualiter in personis.
In rebus siquidem iudicium pervertunt tripliciter. Primo manifesta bona quae a religiosis aguntur, prava esse
iudicando, secundum illud Eccli. XII: bona in mala vertens insidiatur, et in electis imponet maculam. Secundo ea
quae bene et male fieri possunt, illicita asserendo. Tertio ea sunt mala levia ultra modum aggravando.
In hoc autem quod bona quae a religiosis aguntur, iudicant esse mala, se ipsos condemnant; et eos contra quos
loquuntur, maxime commendabiles ostendunt.
Se quidem condemnant, dum sibi bona displicere ostendunt: unde de talibus Gregorius dicit in 6 Moral.: nunc
malus bonis derogat, et recta quae agere negligit, haec in aliis obtrectando, lacerare non cessat.
Commendabiles etiam ex hoc illos contra quos loquuntur, ostendunt, in eis Danielis innocentiam ostendentes, de
quo dixerunt principes Babylonis, Dan. VI, 5: non inveniemus Danieli huic aliquam occasionem nisi forte in lege
Dei sui: Glossa: felix conversatio, in qua inimici culpam non reperiunt nisi in lege quam custodit. Ita et praedicti
malignantes in lege Dei, quam religiosi custodiunt, occasionem detractionis inveniunt, eos in contemptum
adducentes: primo, ex ipso habitu humilitatis quem deferunt.

59

