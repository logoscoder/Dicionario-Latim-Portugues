Item. Hieronymus ad rusticum mon.: nunquam de manu et oculis tuis recedat liber: et infra: ama scientiam
Scripturarum, et carnis vitia non amabis. Item Ieronymus in epistola ad Paulinum mon.: sancta rusticitas solum
sibi prodest: et quantum aedificat ex vitae merito ecclesiam Christi, tantum nocet, si destruentibus non resistat: in
quo manifeste sanctorum scientia praefertur simplicium sanctitati. Item in eadem epistola, enumeratis sacrae
Scripturae libris, subiungit: oro te, frater carissime, inter haec vivere, ista meditari, nihil aliud nosse, nihil aliud
quaerere. Nonne videtur tibi iam hic in terris regni caelestis habitaculum? ex quo patet quod caelestis conversatio
est in studio sacrae Scripturae commorari.
Quod autem illis qui ad praedicationis officium deputantur, praecipue studium Scripturarum conveniat, patet per
illud quod dicit apostolus, I Tim. IV, 13: dum venio, attende lectioni, exhortationi et doctrinae. Ex quo patet
quod exhortari et docere volentibus necessarium est studium lectionis.
Item. Hieronymus ad rusticum mon.: multo tempore disce quae postmodum doceas: et idem ad eundem: si
clericatus te titillat desiderium, discas quod possis docere.
Item. Gregorius in pastorali: nimirum necesse est ut qui ad officium praedicationis excubant, a sacrae lectionis
studio non recedant.
Item. Religiosorum vita praecipue ad contemplationem ordinatur. Sed pars contemplationis est lectio, ut Hugo de
sancto victore dicit. Ergo religiosis studio vacare competit.
Item. Illi praecipue sunt ad scientiam capiendam idonei qui a carnalibus curis sunt magis separati. Isai. XXVIII,
9: quem docebit scientiam, et quem intelligere faciet auditum? ablactatos a lacte, avulsos ab uberibus: et
Commentator dicit in 7 physic., quod castitas, et aliae virtutes quibus concupiscentiae carnis reprimuntur,
praecipue valent ad acquirendas scientias speculativas. Cum igitur religiosi concupiscentiae carnis domandae
magis inserviant per continentiam et abstinentiam, eis praecipue studium litterarum competit.
Item, quod non solum studio litterarum sacrarum, sed etiam studio litterarum saecularium laudabiliter vacare
possint, expresse habetur per Hieronymum in epistola ad pammachium monach.: si adamaveris captivam
mulierem, id est sapientiam saecularem, et eius pulchritudine captus fueris: decalva eam, et illecebras crinium
atque ornamenta verborum cum remotis unguibus seca; lava eam prophetali nitro; et tunc requiescens cum illa,
dicito: sinistra eius sub capite meo, et dextera illius amplexabitur me: et multos tibi fetus captiva dabit, ac de
Moabitide efficietur Israelitis. Ex quo patet quod etiam monachis licet saeculares scientias addiscere, dummodo
ea quae ibi reprehensibilia inveniuntur, secundum regulam sacrae Scripturae resecentur.
Item. Augustinus in 2 de doctrina christiana dicit: Philosophi autem qui vocantur, si qua forte vera et fidei
nostrae accommodata dixerunt, maxime Platonici; non solum formidanda non sunt, sed ab eis tanquam ab
iniustis possessoribus in usum nostrum dedicanda sunt.
Item. Dan. I, 8, super illud, proposuit autem Daniel in corde suo etc., dicit Glossa: qui de mensa regis non vult
comedere ne polluatur, si sapientiam et doctrinam Aegyptiorum sciret esse peccatum, nunquam didicisset. Discit
autem non ut sequatur, sed ut iudicet atque convincat. Si quis enim imperitus huius artis adversus mathematicos
scribat, aut expers philosophiae contra Philosophos agat; quis etiam ridendus vel ridendo non rideat? ex quibus
omnibus patet quod studium in religiosis est commendandum, et praecipue sanctarum Scripturarum, et maxime
in illis qui ad praedicandum deputantur.
RA1
Quod ergo dicitur II ad Tim. III: semper discentes, et nunquam ad veritatis viam pervenientes, non in
reprehensionem dicitur, quod semper discunt; sed quia ad veritatis scientiam non perveniunt: et hoc contingit
illis quorum studium eos a fidei veritate seu rectitudine errare facit. Unde et ibidem sequitur: homines reprobi
corrupti mente circa fidem.
RA2
Ad id quod Gregorius dicit quod Antichristus habebit praedicatores mundi scientiam habentes, dicendum, quod
intelligit de illis qui humana scientia utentes, inducunt populum ad mundi desideria et peccata: unde Gregorius
statim subiungit auctoritatem Isaiae: vae terrae cymbalo alarum quae mittit in mari legatos suos, et in vasis
papyri super aquas: quod exponens ibidem dicit: ex papyro quippe charta est. Quid itaque per papyrum nisi
saecularis scientia designatur? vasa ergo papyri sunt corda saecularium doctorum. In vasis igitur papyri legatos
super aquas mittere est praedicationem suam in sapientium carnalium sensibus ponere, et defluentes populos ad
culpam vocare.
RA3
Ad aliud dicendum, quod Glossa illa loquitur de praedicatoribus quos Antichristus post suum adventum per
mundum sparget, sicut per multa quae ibi dicuntur, apparet. Nec tamen propter hoc est scientia duorum
testamentorum reprobanda in religiosis, quia illi ea abutentur; nisi dicatur quod innocentia et puritas vitae sint
reprobanda, quia illi ea simulabunt; quod est absurdum.
RA4
Ad illud quod obiiciunt, quod scientia inflat, intelligendum est, quando scientia est sine caritate: unde Glossa
ibidem dicit: scientia inflat, si sola est; et infra: addite ergo scientiae caritatem, et utilis erit scientia.

66

