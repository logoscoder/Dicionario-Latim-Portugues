Item. Episcopi in ecclesia tenent locum Domini Iesu Christi: unde Dionysius dicit in 5 cap. Ecclesiasticae
hierarchiae: pontificum ordo primus quidem est divinarum ordinationum, sublimissimus autem et novissimus
idem: etenim in ipsum perficitur et impletur omnis nostrae hierarchiae dispositio. Ut enim omnem hierarchiam
videmus in Iesum consummatam, sic unamquamque in proprium divinum summum sacerdotem, idest
episcopum: unde etiam I pet. II, 25, dicitur de Christo: conversi estis ad pastorem et episcopum animarum
vestrarum.
Hoc autem praecipue verum est de Romano pontifice, cui, ut Cyrillus dicit, omnes iure divino caput inclinant, et
ei tanquam ipsi Domino Iesu obediunt: et chrysostomus dicit super illud Ioan. Ult.: pasce oves meas, idest, loco
mei praepositus, et caput esto fratrum. Ergo ridiculum est dicere, et blasphemiae vicinum, quod episcopus non
possit usum clavium exercere in quemlibet suae dioecesis, sicut et Christus posset.
Item. Ad hoc quod aliquis possit absolvere in foro poenitentiali, sufficit quod habeat clavem et iurisdictionem
per quam materia sibi determinatur; sicut et in aliis sacramentis, qui habet potestatem ordinis et materiam
debitam, potest operari, si formam et intentionem debitam adhibeat: hoc enim semper in potestate eius est. Sed
episcopus habet claves, cum sit sacerdos; habet etiam iurisdictionem in quemlibet suae dioecesis; alias non
posset eos excommunicare, et coram se convenire. Ergo potest quemlibet suae dioecesis sine alicuius sacerdotis
requisitione in foro poenitentiali absolvere.
Item. Ideo sacerdotibus necessarium videtur subditorum confessiones audire, quia eis sacramentum eucharistiae
ministrant, quod ab his qui sunt in peccato mortali sumi non debet. Sed similiter sacramentum confirmationis et
ordinis sumi non debet ab his qui sunt in peccato mortali, quia haec sacramenta gratiam praesupponunt: haec
autem sacramenta a solis episcopis ministrantur. Ergo et pari ratione episcopis competit confessiones audire
quorumlibet suae dioecesis.
Item. Nullus potest assumere sibi illud quod non est in sua potestate. Sed, sicut communis consuetudo probat,
episcopi assumunt sibi casus quos voluerint, de quibus ad eos pro absolutione recurratur.
Ergo etiam antequam eos sibi assumerent, erant in eorum potestate: ergo et de casibus aliis possunt absolvere
cum voluerint.
Item. Secundum Dionysium potestas episcopi in nostra hierarchia est potestas universalis; potestas autem
sacerdotis et ministrorum est potestas particularis, ut patet in I cap. Et in 5 eccles. Hierarchiae.
Sed secundum quod probatum est a philosophis, virtus universalis efficacius agit in id quod subiicitur virtuti
particulari, quam etiam ipsa particularis virtus. Ergo episcopus magis habet usum clavium in eos qui subduntur
sacerdotibus, quam etiam ipsi sacerdotes.
Item. Nullus potest dare quod non habet. Sed episcopi est sacerdotibus dare omnem potestatem quam sacerdotes
habent. Nullum autem spirituale amittitur cum datur: quia spiritualia non dantur nisi per actionem dantis in
recipientem: agens vero non amittit virtutem agendi ex hoc ipso quod agit. Ergo episcopus habet omnem
potestatem quam habet sacerdos parochialis.
Deinde ostendendum est quod aliqui ex commissione episcoporum possunt praedicare et confessiones audire in
parochiis sacerdotum.
Extra. De officio iudic. Ordin., cap. Inter cetera, dicitur quod episcopi viros idoneos ad sanctae praedicationis
officium salubriter exequendum assumant; et infra: praecipimus tam in cathedralibus, quam in aliis
conventualibus ecclesiis viros idoneos ordinari, quos episcopi coadiutores et cooperatores habeant, non solum in
praedicationis officio, verum etiam in audiendis confessionibus, et poenitentiis iniungendis, ac ceteris quae ad
salutem pertinent animarum.
Ex quo patet quod clerici conventualium ecclesiarum alicuius dioecesis, qui non sunt parochiales presbyteri,
possunt praedicare et confessiones audire auctoritate episcopi.
Item. Extra. De haereticis, cap.
Excommunicamus, quia vero, dicitur: omnes qui prohibiti vel non missi praeter auctoritatem ab apostolica sede,
vel catholico episcopo loci susceptam, privatim vel publice praedicationis officium usurpare praesumpserint,
excommunicationis vinculo innodentur.
Ex quo haberi potest quod Papa vel episcopus potest dare alicui auctoritatem praedicandi.
Item. Constat quod apostoli, quorum episcopi sunt successores, per civitates et castella presbyteros ordinabant,
qui continue cum populis sibi subiectis commorabantur; et tamen alios mittebant ad praedicandum, et alia
exequendum quae ad salutem pertinent animarum.
I Cor. IV, 17: misi ad vos timotheum, qui est filius meus carissimus et fidelis in Domino, qui vos commonefaciat
vias meas quae sunt in Christo Iesu: et II Cor. XII ult.: rogavi titum, et misi cum illo fratrem. Glossa, scilicet
barnabam, vel Lucam; et ad titum I, 5: huius rei gratia reliqui te Cretae etc.. Ergo et aliqui alii quam presbyteri
parochiales possunt praedicare et confessiones audire ex commissione episcoporum.
Item. Praedicare et confessiones audire sunt iurisdictionis vel iurisdictionis et ordinis simul.
Sed ea quae sunt huiusmodi, possunt committi his saltem qui ordinem habent.
Ergo cum episcopus possit praedicare et confessiones audire in parochia non requisito sacerdote, ut supra
probatum est; hoc idem et alius poterit ex eius commissione.

20

