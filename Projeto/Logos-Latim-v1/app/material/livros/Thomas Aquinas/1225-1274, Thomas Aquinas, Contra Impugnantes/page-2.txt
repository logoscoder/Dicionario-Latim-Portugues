Quantum ad secundum subdit: et non memoretur nomen Israel ultra, ut scilicet nomen eorum in fama non
habeatur, eorum scilicet qui se dicunt vere esse Israel, ut Glossa dicit.
Horum primum, scilicet sanctorum expulsionem de mundo, tyranni antiquitus per violentiam implere conati
sunt: unde apostolus ad Rom. VIII, 36, suo tempore illud Psalmi compleri dicit: propter te mortificamur tota die,
aestimati sumus sicut oves occisionis. Sed nunc idem perversi homines astutis consiliis attentant quantum ad
religiosos specialiter, qui verbo et exemplo aptius fructificare possunt, perfectionem profitentes; volentes
quaedam astruere per quae eorum status vel totaliter destruitur, vel redditur importabilis supra modum dum eis;
subtrahere nituntur spiritualia solatia, corporalia onera imponentes.
Primo enim eis pro posse studium et doctrinam auferre conantur, ut sic adversariis resistere non possint, nec in
Scripturis consolationem spiritus invenire.
Et haec est astutia Philistinorum, I regum XIII, 19: caverant... Philistiim ne facerent Hebraei gladium aut
lanceam: quod Glossa exponit de prohibitione studii litterarum. Quod primitus Iulianus apostata inchoavit, ut
ecclesiastica testatur historia.
Secundo, a consortio studentium eos pro posse excludunt, ut per hoc sanctorum vita veniat in contemptum.
Apoc. XIII, 17: ne quis possit emere aut vendere, nisi qui habet characterem aut nomen bestiae, eorum scilicet
malitiae consentiendo.
Tertio eorum praedicationem et confessionum audientiam, quibus in populo fructificant, impedire nituntur. I
Thess. II, 16: prohibentes nos gentibus loqui, ne salvae fiant.
Quarto eos ad laborem manuum compellunt, ut sic gravati sui status taedium habeant, et in praedictis
impediantur, secundum consilium Pharaonis dicentis, exod. I, 9-10: ecce populus filiorum Israel multus, et
fortior nobis est. Venite, sapienter opprimamus eum: et infra: praeposuit itaque eis Magistros operum. Glossa:
Pharao significat zabulum, qui luti et lateris imponit gravissimum iugum, servitutem scilicet terreni et lutulenti
operis.
Quinto eorum perfectionem vituperant, et blasphemant, scilicet paupertatem mendicam.
II Pet. II, 2: multi sequuntur eorum luxurias, per quos via veritatis blasphematur, idest bona opera, secundum
Glossam.
Sexto eis eleemosynas, unde vivebant, subtrahunt ut possunt. In tertia canonica Ioan. X: et quasi ista non ei
sufficiant, Glossa, quod hospitalitatem dissuadet, neque ipse suscipit fratres, Glossa, indigentes, et eos qui
suscipiunt, prohibet: Glossa, ne impendant curam humanitatis.
Sed famam sanctorum nituntur corrumpere praedicti ministri diaboli, ut non solum apud praesentes sanctos Dei
infament verbo, sed etiam litteris per universum orbem. Ier. XXIII, 15: a prophetis... Ierusalem egressa est
pollutio super omnem terram: Glossa Hieronymi: utimur hoc testimonio adversus eos qui epistolas plenas
mendacio et fraudulentia et periurio in orbem dirigunt, et aures audientium polluunt. Non enim sufficit eis
iniquitatem propriam devorare, vel proximos laedere; sed quos semel oderunt, per totum orbem conantur
infamare, et ubique blasphemias seminare.
Praedictorum ergo malignantium nequitiam comprimere intendentes, hoc ordine procedemus.
Primo enim ostendemus, quid sit religio, et in quo perfectio religionis consistat; quia eorum tota intentio contra
religiosos esse videtur.
Secundo ostendemus ea quibus religiosos opprimere nituntur, frivola et nulla esse.
Tertio monstrabimus quod ea quae ad religiosorum infamiam proferunt, nequiter proponunt.

|+Pars_1: Quid sit religio, et in quo perfectio religionis consistat.
CO
Ut autem religionis naturam cognoscere valeamus, huius nominis originem inquiramus.
Nomen igitur religionis, ut Augustinus in libro de vera religione innuere videtur, a religando sumptum est. Illud
autem proprie ligari dicitur quod ita uni adstringitur quod ei ad alia divertendi libertas tollatur. Sed religatio
iteratam ligationem importans, ostendit ad illud aliquem ligari cui primo coniunctus fuerat, et ab eo distare
incepit. Et quia omnis creatura prius in Deo extitit quam in se ipsa, et a Deo processit, quodammodo ab eo
distare incipiens secundum essentiam per creationem; ideo rationalis creatura ad ipsum Deum religari debet, cui
primo coniuncta fuerat etiam antequam esset, ut sic ad locum unde exeunt flumina revertantur, Eccle. I, 7. Et
ideo Augustinus in Lib. De vera religione dicit: religet nos religio uni omnipotenti Deo: et habetur in Glossa
rom. XI, 36, super illud, ex ipso et per ipsum etc..
Prima autem ligatio quo homo Deo ligatur, est per fidem, ut dicitur Hebr. XI, 6: accedentem ad Deum oportet
credere quia est. Huius quidem fidei protestatio, latria est, quae cultum Deo exhibet, quasi recognoscens eum
esse principium: unde religio primo et principaliter latriam significat, quae Deo cultum exhibet in verae fidei
protestationem. Et hoc est quod Augustinus dicit, X de civitate Dei, quod religio non quemlibet, sed Dei cultum
significare videtur: et hoc modo tullius religionem definit in veteri rhetorica, dicens: religio est quae superiori
cuidam naturae, quam divinam vocant, curam caeremoniamque affert.
2

