Unde in illis qui caritatis operibus insistunt, minus est scientia periculosa. Si tamen scientia propter hoc vitanda
esset quia inflat, quandoque pari ratione bona opera vitanda essent; quia Augustinus dicit, quod superbia bonis
operibus insidiatur ut pereant.
RA5
Ad illud quod quinto obiicitur de beato benedicto, dicendum, quod ipse non discessit a studio quasi scientiam
horrens aut studium, sed saecularem vitam et societatem formidans.
Unde de eo Gregorius ibidem praemittit, quod Romae liberalibus litterarum studiis traditus fuerat; sed cum in his
multos per abrupta vitiorum pergere cerneret, eum quem quasi in ingressu mundi posuerat, retraxit pedem; ne si
quid de scientia eius attingeret, ipse quoque postmodum quasi in immane praecipitium totus iret. Et ideo etiam
nunc laudabiliter faciunt qui saeculari vita studentium relicta, ad religionem transeunt, in qua studio vacare
possunt.
RA6
Ad ultimum dicendum, quod curiositas superfluam curam importat et inordinatam: unde non solum in studio
litterarum, sed in omnibus studiis ad quae animus occupatur, superflua cura, quae curiositatem facit,
reprehensibilis est. In praedicta tamen apostoli auctoritate reprehenditur eorum curiositas qui foeda cura alienis
negotiis se ingerebant ut ventrem pascerent, ut patet per Glossam ibidem. Dicere autem eos otio deditos qui
studio sacrae Scripturae vacant, est contra id quod habetur in Glossa supra illud Psalmi: defecerunt oculi mei
etc.; quae sic dicit: non est otiosus qui tantum verbo Dei studet; nec pluris est qui extra operatur quam qui
studium cognoscendae divinitatis exercet. Ipsa etiam sapientia maximum opus est: et antefertur maria quae
audiebat, marthae quae ministrabat.
|+5 Capitulus 5: De hoc quod religiosi verbum Dei ordinate et gratiose proponunt.
AG1
Nunc quinto videndum est quomodo in religiosis compositam et ornatam praedicationem vituperant, inducentes
illud quod habetur I Cor. I, 17: non in sapientia verbi, ut non evacuetur crux Christi. Glossa: non in lepore vel
ornatu verborum: quia praedicatio christiana verborum non indiget pompa et cultu sermonis, ne videatur esse ex
versutia et calliditate humanae sapientiae, non ex veritate; sicut pseudoapostoli in sapientia humana Christum
praedicabant eloquentiae studentes. Unde volunt concludere, religiosos esse pseudoapostolos, quia eloquenter et
ornate verbum Dei proponunt.
AG2
Item. I ad Cor. II, 1: ego cum venissem ad vos, non veni in sublimitate sermonis.
Glossa: secundum logicam, ut logicis rationibus uterer, aut in sublimitate sapientiae: Glossa, secundum
physicam, ut physicis speculationibus illud confirmarem. Et infra: et sermo meus et praedicatio mea non in
persuasibilibus humanae sapientiae verbis.
Glossa: quia etsi persuasibilia fuerunt verba mea, non tamen per humanam sapientiam, ut verba
pseudoapostolorum. Ex hoc autem idem concludunt quod superius.
AG3
Item. II Cor. XI, 6: nam etsi imperitus sermone, sed non scientia. Glossa, quia non ornabat verba sed pseudo
componebant verba, quos praeferebant Corinthii causa accurati sermonis; cum in religione vis sermonis
necessaria sit, non sonus vocis. Et ex hoc idem arguunt quod prius.
AG4
Item. Nehem. Ult.: filii eorum ex media parte loquebantur azotice, et loquebantur iuxta linguam populi: et
obiurgavi eos, et maledixi. Per azoticum autem sermonem Glossa interpretatur eloquium rhetoricum et
physicum. Ergo excommunicandi sunt qui verbis sacrae Scripturae eloquentiam rhetoricam vel sapientiam
philosophicam immiscent.
AG5
Item. Isai. I, 22: vinum tuum mixtum est aqua. Vinum autem significat sacram doctrinam, ut patet per Glossam.
Ergo illi qui sacrae doctrinae immiscent aquam humanae eloquentiae, reprehensibiles sunt.
AG6
Item. Isai. XV, 1, super illud, nocte vastata est Ar, Glossa: Ar, idest adversarius, scilicet sapientia saecularis,
quae adversaria est Deo; cuius murus dialectica arte constructus, nocte vastatur et conticescit. Ex quo etiam patet
reprehensibiles esse eos qui in doctrina sacra saeculari sapientia vel eloquentia utuntur.
AG7
Item. Prov. VI, 6, super illud, lectulum meum stravi tapetibus pictis ex Aegypto, Glossa: in tapetibus pictis de
Aegypto, ornatus eloquentiae, et dialecticae artis versutia, quae ab ethnicis originem sumpsit, intelligitur; per
quam haeretica mens sensum doctrinae pestilentis quasi meretrix torum facinoris se texuisse gloriatur. Ex quo
etiam videtur quod perniciosum sit sapientia et eloquentia saeculari in sacra doctrina uti.
AG8
Item. I Tim. III, 7: oportet illum, scilicet episcopum, testimonium habere bonum ab his qui foris sunt, ut non in
opprobrium incidat. Glossa: idest in contemptum apud fideles et infideles. Sed per hoc quod aliqui religiosi
67

