Item. Si religiosus praedicat: aut praedicat cum potestate, aut sine potestate.
Si sine potestate, ergo est pseudo apostolus.
Si autem cum potestate, ergo potest procurationes exigere. Dominus enim mittens apostolos ad praedicandum,
praecepit eis ne quid tollerent in via nisi virgam tantum, ut dicitur marci VI, 8. Per virgam autem, ut Glossa
ibidem dicit, potestatem accipiendi necessaria a subditis intelligit.
Hoc autem non videtur religiosis convenire ut procurationes exigere possint, quia sic ecclesiae plurimas
procurationes deberent: ergo nec praedicare debent.
AG10
Item. Episcopi maiorem habent auctoritatem praedicandi quam religiosi, qui non habent curam animarum. Sed
episcopi extra dioecesim suam non possunt praedicare, nisi requisiti ab aliis episcopis vel presbyteris, unde
dicitur 9, quaest. 2: nullus primas, nullus metropolitanus, nullusque reliquorum episcoporum alterius adeat
civitatem aut ad possessionem accedat quae ad eum non pertinet; et hoc idem habetur per multa alia capitula
ibidem. Ergo nec religiosi, qui omnino dioecesim non habent nec parochias, praedicare debent, nisi forte fuerint
invitati.
AG11
Item. Praedicator non debet aedificare super alienum fundamentum, nec gloriari in plebibus alienis, ad instar
apostoli dicentis Rom. XV, 20: sic autem praedicavi evangelium, non ubi nominatus est Christus, ne super
alienum fundamentum aedificarem. Et II ad Cor. X, 15, dicitur: non sumus in immensum gloriantes in alienis
laboribus.
Glossa: ubi alius fundamentum fidei posuisset, quod esset ultra mensuram gloriari: et infra non habentes spem
gloriari in aliena regula, Glossa exponit de his qui sunt de alieno regimine.
Ergo illi qui non habent curam animarum non debent praedicare plebibus aliis commissis, sed fundamentum
fidei in infidelibus iacere.
AG12
Ulterius autem ostendere conantur, quod, confessiones audire non possunt. 16, quaest. I, cap. Placuit: firmiter et
insolubiliter omnes praecipimus ut aliquis monachus poenitentiam nemini tribuat.
Et cap. Placuit, dicitur, quod nullus monachorum praesumat neque poenitentiam dare, neque filium de baptismo
accipere, neque baptizare, neque infirmum visitare, neque mortuum sepelire, neque quibuslibet negotiis sese
implicare. Item cap. Interdicimus dicitur: interdicimus abbatibus et monachis publicas poenitentias dare, infirmos
visitare et unctiones facere.
Etc.; ex quibus omnibus videtur quod monachis et religiosis, qui eodem iure censentur, non liceat confessiones
audire.
AG13
Item. Rectoribus ecclesiarum praeceptum est: diligenter agnosce vultum pecoris tui, Prov. XXVII, 23, glosa:
pastori ecclesiae dicitur: diligenter adhibe curam eis quibus te praeesse contigerit: agnosce eorum actus et vitia
quae in eis inveneris, citius castigare memento. Sed non possunt agnoscere actus et vitia subditorum pastores
ecclesiae nisi per confessionem ergo non debent aliis confiteri nisi suis rectoribus.
AG14
Praeterea. Extra. De poenitentiis et remiss. Dicit innocentius III in Concilio generali: omnis utriusque sexus
fidelis, postquam ad annos discretionis venerit, omnia facta sua scilicet peccata, saltem semel in anno confiteatur
proprio sacerdoti. Sed ille qui absolutus est a peccatis, non tenetur ulterius peccata confiteri. Ergo si aliquis alius
quam proprius sacerdos posset confessiones audire et absolvere aliquem, ille non teneretur semel in anno
confiteri proprio sacerdoti: quod est contra decretalem inductam. Cum ergo religiosi non sint proprii sacerdotes,
quia non habent plebes sibi commissas, videtur quod non possint confessiones audire et absolvere.
AG15
Item. Fideles debent a propriis sacerdotibus sacramenta recipere, ut in decretali inducta dicitur. Sed sacramenta
ecclesiae non debet ministrare sacerdos nisi digno: non autem potest scire aliquem esse dignum, nisi eius
conscientiam noverit per confessionem. Ergo sacerdotes debent audire confessiones subditorum: et ita alii non
possunt eos absolvere.
AG16
Item. In ecclesia non solum vitanda sunt mala, sed etiam occasiones malorum, sicut apostolus de se ipso dicit II
cor. X: ut occasionem amputem eorum etc.; sed si aliquis posset alteri confiteri quam proprio sacerdoti, multi
possent dicere se esse confessos, et sic inconfessi ad sacramenta accedere; nec possent arceri per proprium
sacerdotem, latentes sub praetextu confessionis aliis factae. Ergo hoc nullo modo debet esse in ecclesia, quod
religiosi confessiones audiant qui non sunt proprii sacerdotes.
AG17
Item. Ad eum solum pertinet poenitentes absolvere, ad quem pertinet corrigere.
Sed, sicut dicit Dionysius in epistola ad demophilum monachum, correctio non pertinet ad monachos, sed ad
sacerdotes.
Ergo religiosi non possunt paenitentes absolvere.
16

