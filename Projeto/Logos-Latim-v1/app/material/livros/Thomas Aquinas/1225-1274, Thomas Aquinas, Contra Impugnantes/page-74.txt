Ergo videtur quod religiosi, ad quos praecipue ista praecepta pertinent, non debeant auferentes prohibere, nec
etiam ablata repetere.
AG4
Item. Matth. X, 14, Dominus apostolis mandat: quicunque non receperit vos, neque audierit sermones vestros,
exeuntes foras de domo vel civitate, excutite pulverem de pedibus vestris; et hoc idem habetur luc. IX, 5. Ex quo
videtur quod apostoli et apostolici et perfecti viri non debeant litigare, ut in aliqua civitate vel castello, aut aliqua
societate recipiantur.
AG5
Item. I ad Cor. XI, 16: si quis videtur inter vos contentiosus esse, nos talem consuetudinem non habemus. Ergo
illi qui in iudicio contendunt, a forma perfectionis apostolicae declinant.
AG6
Item. I Cor. XIII, 5: caritas non quaerit quae sua sunt: Glossa: non repetit ablata. Ergo qui in iudicio
contendentes sua repetunt, caritatem non habent.
AG7
Item. Gregorius in Moral.: cum pro terrena re pax a corde cum proximo scinditur, apparet quod plus res quam
proximus amatur. Sed hoc est contra caritatis ordinem. Ergo qui propter hoc quod repetit suam rem, turbationem
proximorum sustinet, contra caritatem agit.
AG8
Item. Secundum regulam Hieronymi, omne quod potest fieri vel non fieri, salva triplici veritate, omittendum est
propter scandalum. Sed aliquis potest dimittere rem suam de qua in iudicio contendit, salva triplici veritate. Ergo
si in iudicio repetat cum turbatione et scandalo proximorum, contra caritatem facit.
AG9
Item, inter omnia temporalia maxime est necessaria corpori ad vitam sustentandam esca: sed esca dimittitur
propter scandalum proximi: I Cor. VIII, 13: si esca scandalizet fratrem meum, non manducabo carnem in
aeternum. Ergo multo fortius omnia alia temporalia sunt potius dimittenda quam aliquis turbationem vel
scandalum sustineat proximorum.
CO
Sed quod sanctis viris liceat se per iudicium tueri, patet per id quod habetur Act. XXV, 10, ubi Paulus, ut Iudaeis
non traderetur, caesarem appellavit. Appellatio autem ad iudicium pertinet. Ergo viri perfecti possunt se per
iudicium defendere.
Item quod possint procurare quod armis defendantur, patet exemplo eiusdem apostoli, de quo dicitur act. XXIII
quod procuravit ut deduceretur cum custodia militum armatorum, qui eum defenderent ab insidiatoribus.
Item quod liceat perfectis viris libertatem sui status defendere, praecipue in iudicio ecclesiastico, patet per hoc
quod habetur Act. XV quod Paulus et barnabas contra eos qui volebant credentes ex gentibus in servitutem legis
redigere, ierosolymam ascenderunt ad iudicium apostolorum: de quo etiam dicit Gal. II, 4: propter
subintroductos falsos fratres, qui subintroierunt explorare libertatem nostram, quam habemus in Christo Iesu, ut
nos in servitutem redigerent, neque ad horam cessimus subiectioni. Ergo si aliqui volunt in servitutem redigere
religiosos et perfectos viros, possunt se defendere iudicio ecclesiastico.
Item quod possint sua temporalia aliquando per iudicium defendere, expresse habetur per Gregorium in moral.
Sic dicentem: cum curam rerum nobis itineris necessitas imponit; quidam dum ea rapiunt, solummodo sunt
tolerandi; quidam vero servata caritate prohibendi, non tamen sola cura ne nostra subtrahantur, sed ne rapientes
non sua semetipsos perdant. Plus enim ipsis raptoribus debemus metuere quam rebus irrationalibus inhiare. Item
Gregorius dicit in moralibus super illud iob: in occursum pergit armatis: plerumque quieti atque inconcussi
relinquimur, si obviare pravis pro iustitia non curamus.
Sed si ad aeternae vitae desiderium animus exarsit; si iam verum lumen intrinsecus respicit; si in se flammam
sancti fervoris accendit: inquantum locus admittit, inquantum causa exigit, debemus pro defensione iustitiae
nosmetipsos obiicere, et perversis ad iniusta erumpentibus, etiam cum ab eis non quaerimur, obviare. Nam cum
iustitiam quam nos amamus in aliis feriunt, nos nihilominus sua percussione confodiunt, etiam si nos venerari
videantur.
Ex quo patet quod perfecti viri debeant se ultro ingerere ad aliorum iniurias repellendas etiam non provocati.
Item. Ad officium caritatis pertinet ut aliquis oppressos ab opprimentibus liberet, secundum illud iob XXX:
conterebam molas iniqui, et de dentibus illius auferebam praedam: et Prov. XXIV, 11: erue eos qui ducuntur ad
mortem: et in Psalmo: eripite pauperem, et egenum de manu peccatoris liberate. Sed aliquis tenetur ad
impendenda caritatis officia magis illis qui sunt sibi magis coniuncti. Maxime autem sunt coniuncti religioso
alicui fratres suae religionis. Ergo debet secundum caritatem resistere illis qui fratres suae religionis opprimere
nituntur. Sic ergo ex omnibus praedictis patet quod religiosi non solum licite, sed laudabiliter etiam interdum
resistunt violentiis et fraudibus malignorum.
Sciendum est ergo, quod aliquando religiosorum adversarii impugnant ipsam religionem vel religiosorum statum
in his quae ad spiritualia pertinent, aliquando vero in temporalibus.

74

