Item quaest. Ead.: regenda est unaquaeque parochia sub provisione ac tuitione episcopi per sacerdotem, vel
ceteros clericos, quos ipse cum Dei timore praeviderit.
Item. In sequenti capitulo dicitur, quod cuncta debent gubernari et dispensari cum iudicio et potestate episcopi,
cui totius plebis animae videntur esse commissae.
Item. Sacerdos cui parochia committitur, non potest aliquid in ecclesia sua facere nisi de licentia episcopi
speciali, vel saltem generali: unde dicitur 16, quaest. 1: cunctis fidelibus, et summopere omnibus presbyteris et
diaconibus et reliquis clericis attendendum est ut nihil absque proprii episcopi licentia agant. Non utique Missa
sine eius iussu quisquam presbyterorum in sua parochia agat, non baptizet, nec quidquam absque eius permissu
faciat. Patet ergo quod in parochia presbytero commissa adhuc maiorem potestatem habet episcopus quam
sacerdos, qui sine permissione episcopi nihil in ea agere potest.
Item. I Cor. 1, 2, super illud, in omni loco ipsorum et nostro, dicit Glossa: idest mihi primitus commisso: et
loquitur de suffraganeis, idest de parochiis subiectis ecclesiae Corinthiorum, ut patet per Glossam.
Si ergo episcopi sunt successores apostolorum, ipsorum formam tenentes, ut dicitur Luc. X, patet quod parochia
principalius est commissa episcopo quam sacerdoti. Non enim potest intelligi quod prius tempore fuerit apostolo
commissa, et postea ab ipso in alium translata: quia non diceret, in omni loco ipsorum et nostro, si ex quo
ipsorum esse coeperat, suus esse destitisset.
Item. Apollo erat presbyter Corinthiorum, qui eis sacramenta ministrabat, ut patet I Cor. III, 6: Apollo rigavit.
Glossa, baptismo: et tamen apostolus de Corinthiis se intromittebat, ut patet I Cor. XI, 34: cetera cum venero
disponam, et II cor. II, 10: nam et ego si quid donavi propter vos in persona Christi, et I Cor. IV, 21: quid vultis?
in virga veniam ad vos etc., et II Cor. X, 13: secundum mensuram regulae qua mensus est nobis Deus,
pertingendi ad vos: et II (Cor.) ult.: ideo haec absens scribo, ut non praesens durius agam secundum potestatem
(Glossa, ligandi, atque solvendi) quam dedit mihi Dominus. Patet ergo quod episcopi in plebibus sacerdotibus
commissis plenam retinent potestatem.
Item. Cum sacerdotes succedant in locum septuaginta duorum discipulorum, episcopi vero in locum duodecim
apostolorum, ut dicitur in Glossa Lucae X, 1 absurdissimum videtur, si dicere velint, quod apostoli non possent
absolvere vel ligare vel alia huiusmodi facere sine licentia septuaginta duorum discipulorum: quod tamen eos
dicere oportet, si hoc de episcopis et presbyteris dicant.
Item. Dionysius dicit in 5 cap.
Caelestis hierarchiae, quod quamvis pontificum ordo sit perfectivus, et sacerdotum ordo sit illuminativus, et
ministrantium ordo sit purgativus; tamen hierarchicus ordo, scilicet pontificum, non tantum habet perficere, sed
illuminare et purgare; et sacerdotum ordo non solum illuminare, sed et purgare. Et subiungit causam, dicens:
ipsae quidem enim minores virtutes in ea quae in meliora sunt, transmovere non possunt, eo quod iniustum eis sit
ad huiusmodi conari maiestatem. Ipsae autem diviniores virtutes cum propriis habent et subiectas operationes: ut
patet per expositionem maximi ibidem.
Patet ergo, quod sicut sacerdos potest quicquid potest diaconus, et adhuc amplius; ita et episcopus potest
quicquid potest sacerdos, et adhuc amplius. Sicut ergo sacerdos potest legere evangelium in ecclesia non
requisito diacono; ita episcopus potest absolvere et alia ecclesiae sacramenta ministrare quibus voluerit, non
requisito sacerdote parochiali.
Item. Qui facit aliquid per alium, et per se ipsum hoc facere posset. Sed dum presbyteri absolvunt sibi subditos,
hoc per eos episcopi facere dicuntur: unde Dionysius dicit in XIII cap. Caelestis hierarchiae: is qui secundum nos
summus est sacerdos, per suos ministros aut sacerdotes purgans aut illuminans, ipse dicitur purgare et illuminare,
aliis in ipsum reponentibus proprias sacras operationes. Ergo et episcopus, cum voluerit, poterit absolvere
subditos sacerdotis, vel eis praedicare per se ipsum.
Item. Praelatis ecclesiarum a subditis obedientia debetur, inquantum eorum curam habent: unde dicitur ad Hebr.
Ult.: obedite praepositis vestris, et subiacete eis: ipsi enim pervigilant, glosa idest pro vobis soliciti sunt
praedicando, quasi pro animabus vestris rationem reddituri. Sed parochianus quisque magis tenetur obedire
episcopo quam presbytero parochiali, ut patet per Glossam ad Rom. XIII, 2: ubi dicitur, quod maiori potestati est
magis obediendum quam minori, sicut proconsuli quam curatori, et imperatori quam proconsuli: quod ad
potestatis ordinem pertinet, qui multo magis in spiritualibus potestatibus quam in temporalibus invenitur. Ergo
episcopi, qui sunt in superiori potestate constituti, magis habent curam de subditis quam etiam ipsi sacerdotes
parochiales. Ad curam autem animarum pertinet quod dicitur prov. XXVII, 23: diligenter agnosce vultum
pecoris tui: quod fit maxime in confessionibus audiendis. Et ita episcopi possunt audire confessiones
parochianorum etiam convenientius quam presbyteri parochiales.
Item. Sacerdotes dantur episcopis ut coadiutores, quia soli onus populi ferre non possunt, sicut septuagintaduo
senes dati sunt in adiutorium Moysi, ut patet num. XI. Unde episcopus in ordinatione sacerdotum hoc exemplo,
et quibusdam aliis praemissis, subiungit: quanto fragiliores sumus, tanto magis his auxiliis indigemus.
Sed ille cui datur aliquis adiutor, non ex hoc amittit potestatem operandi cum sibi vacaverit; immo ipse est
principalis operans, et adiutor est agens secundarium. Ergo episcopi possunt omnia agere quae ad curam plebis
pertinent irrequisito sacerdote, etiam magis quam ipsi sacerdotes.

19

