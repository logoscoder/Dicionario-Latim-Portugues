manifeste per id quod subditur: audivimus enim quosdam inter vos ambulantes inquiete, nihil operantes, sed
curiose agentes: Glossa: qui foeda cura necessaria sibi provident. His ergo, qui eiusmodi sunt, denuntiamus... Ut
cum silentio operantes panem suum manducent.
Cum enim nullo modo debeant foeda cura, idest illicito negotio, victum quaerere, in idem redit eos non operari et
non manducare.
Quod autem subiungitur in Glossa, vult servos Dei corporaliter operari, non simpliciter proponitur, sed cum
conditione alterius mali vitandi, scilicet involuntariae et coactae mendicationis: quia sequitur: ut non
compellantur egestate necessaria petere.
Potius enim esset manibus laborandum quam ad tantam miseriam deveniendum, quod contra suum propositum et
voluntatem aliquis mendicare cogeretur.
Nec tamen sequitur quod paupertatem voluntariam assumentes, et ex humilitate mendicare volentes, laborare
manibus teneantur.
RA3
Ad illud quod tertio obiicitur, dicendum, quod apostolus non praecepit laborem manuum absolute, sed cum
quadam comparatione: ut scilicet potius quis debeat manibus laborare quam furari: dicit enim: qui furabatur, iam
non furetur, magis autem laboret manibus suis etc.. Et ideo ex hoc non sequitur quod religiosi, qui sine furto
victum habere possunt, laborare corporaliter teneantur.
RA4
Ad illud quod quarto obiicitur, dicendum, quod illi qui omnia sua vendunt ut consilio Christi obediant, debent
suis rebus venditis sequi Christum: unde Petrus dicit Matth. XIX, 27: ecce nos reliquimus omnia, et secuti sumus
te. Sequi autem potest aliquis Christum non solum opera vitae contemplativae agendo, sed opera etiam vitae
activae.
Unde qui relictis omnibus contemplationi vacat, consilium Christi implet. Similiter qui relictis omnibus,
eleemosynas corporales facit vel spirituales praedicando vel docendo.
Glossa ergo inducta ponit unum illorum quibus consilium Christi impletur, non tamen per hoc alia excluduntur;
alias Glossa evangelio contraria esset: dicitur enim Luc. IX, 59, quod Dominus cuidam dixit: sequere me: cui
cum dilationem peteret causa sepeliendi patris, Dominus respondit: sine mortuos sepelire mortuos suos; tu autem
vade, et annuntia verbum Dei.
Voluit ergo aliquos, dimissis omnibus, se sequi ad annuntiandum verbum Dei et non solum ad eleemosynas
faciendum vel potest dici, quod cum textus sit consilium, totum quod in Glossa continetur, consilium est: et ideo
ad hoc nullus tenetur, nisi ad hoc per votum obligetur.
RA5
Ad illud quod quinto obiicitur, dicendum, quod hoc quod apostoli manibus laboraverunt, quandoque quidem fuit
necessitatis, quandoque quidem supererogationis.
Necessitatis quidem quando ab aliis victum invenire non poterant, ut patet I Cor. IV, 12 per Glossam prius
inductam.
Quod etiam supererogationis fuerit, patet per id quod habetur I Cor. IX.
Hac tamen supererogatione tribus de causis apostolus utebatur. Quandoque quidem ut occasionem auferret
pseudo apostolis praedicandi, qui propter sola temporalia praedicabant, ut patet II cor. XI, 12: quod autem facio
et faciam, ut amputem occasionem eorum etc.. Quandoque autem propter avaritiam eorum quibus praedicabat,
ne gravati, si apostolo seminanti spiritualia providerent temporalia, a fide discederent, ut patet II Cor. Ult.: quid
enim minus habuistis prae ceteris ecclesiis, nisi quod ego ipse non gravavi vos? tertio ad dandum exemplum
otiosis operandi: II Thess. III, 8: nocte et die operantes, ne quem vestrum gravaremus: et infra: ut formam
daremus vobis ad imitandum nos.
Nec tamen apostolus manibus laborabat in locis illis in quibus quotidie praedicandi facultatem habebat, sicut
Athenis, ut Augustinus dicit in Lib. De operibus monach.. Et ideo non est de necessitate salutis quod religiosi in
hoc apostolum imitentur, cum religiosi non teneantur ad omnes supererogationes. Unde nec alii apostoli manibus
laborabant, nisi forte quando non inveniebant qui eis daret: in quo casu quilibet tenetur manibus laborare.
RA6
Ad illud quod sexto obiicitur, dicendum, quod decreta illa loquuntur de illis clericis quibus facultates ecclesiae et
oblationes fidelium non sufficiunt ad vivendum, qui debent manibus victum quaerere.
RA7
Ad septimum, dicendum, quod apostolus dat episcopis exemplum laborandi in casibus in quibus ipse laborabat:
quando scilicet per laborem manuum non impediuntur ab occupationibus ecclesiasticis, et accipere sumptus esset
in gravamen et scandalum subditorum de novo conversorum ad fidem.
RA8
Ad illud quod octavo obiicitur, dicendum, quod labor manualis, ut per auctoritatem Hieronymi inductam patet,
non solum assumitur ad victum quaerendum, sed ad reprimendum vanas cogitationes, quae nascuntur ex otio et
carnis corruptione. Otium autem efficaciter removetur non solum per opera manualia, sed etiam per exercitia
spiritualia, quibus etiam carnis concupiscentia frenatur: unde dicit Hieronymus in eadem epistola: ama scientiam
33

