aeternis inhiant. Ergo relinquere, quod pertinet ad actualem paupertatem, est evangelicae perfectionis; sed
renuntiare, quod pertinet ad habitualem, secundum Glossam praedictam, est de necessitate salutis.
Item. Hieronymus in epistola contra vigilantium post verba supra inducta subiungit: ad eum loquitur, scilicet
Dominus dicens si vis perfectus esse etc., qui vult esse perfectus, qui cum apostolis patrem, naviculam et rete
dimittit. Iste quem tu laudas, secundus et tertius gradus est, qui scilicet fructum possessionum dat pauperibus:
quem et nos recipimus; dummodo sciamus prima secundis et tertiis praeferenda. Ergo patet quod praeferendi
sunt qui omnia sua dimittunt, illis qui de fructu possessionum quas retinent pauperibus dividunt.
Item. In epistola ad rusticum monachum: si habes substantiam, vende et da pauperibus: si non habes, grandi
onere liberatus es; nudum Christum nudus sequere.
Durum, grande, difficile; sed magna sunt praemia. Et multa alia huiusmodi ex epistolis Hieronymi accipi
possunt, quae de actuali paupertate necesse est ut intelligantur, quae causa brevitatis dimittuntur ad praesens.
Item Augustinus dicit in Lib. De ecclesiasticis dogmatibus: bonum est facultates cum dispensatione pauperibus
erogari; melius est pro intentione sequendi Dominum insimul donare, et absolutum a solicitudinibus egere cum
Christo.
Et sic idem quod prius.
Item. Ambrosius in Lib. De offic.: nullum adminiculum praestant divitiae ad vitam beatam: quod evidenter
Dominus demonstravit in evangelio dicens: beati pauperes, quoniam vestrum est regnum Dei: itaque
paupertatem, famem, dolorem, quae putantur mala, non solum impedimento non esse ad vitam beatam, sed in
adiumentum esse, evidentissime probatum est.
Sed hoc non potest intelligi de paupertate habituali qua homo divitias subiicit, quia haec a nullo putantur
impeditiva beatitudinis.
Ergo oportet quod intelligatur de paupertate actuali, quae omnia abiicit.
Item. Gregorius dicit in 8 homilia secundae partis super Ezech.: cum quis suum aliquid Deo vovet, et aliquid non
vovet, sacrificium est; cum vero omne quod habet, omne quod vivit, omne quod sapit, omnipotenti Deo voverit,
holocaustum est. Sed holocaustum erat dignissimum sacrificiorum.
Ergo perfectissimum opus est omnia sua propter Deum dimittere.
Item. Gregorius in prologo Moralium: cum enim adhuc me cogeret animus praesenti mundo quasi specie tenus
deservire, coeperunt multa contra me ex eiusdem mundi cura succrescere, ut in eo non iam specie, sed, quod est
gravius, mente retinerer: quae tandem cuncta solicite fugiens, portum monasterii petii, et, relictis quae sunt
mundi, ex huius mundi naufragio nudus evasi. Ex quo patet quod periculosum est res mundi possidere, quia
earum possessio periculose mentem retinet: et ideo laudabilius est etiam possessionem rerum temporalium
abiicere per actualem paupertatem, ut mens a cura divitiarum liberetur.
Item. Chrysostomus dicit in lib.
Quod nemo laeditur nisi a se ipso: quid apostolos penuria rerum corporalium laesit? nonne in fame et siti et
nuditate degebant; et pro his clari magni et magnifici habebantur, atque ingentem per hoc fiduciam quaesierunt
apud Deum? ex quo patet quod actualis paupertas, quae in penuria rerum consistit, ad apostolicam perfectionem
pertinet.
Item. Bernardus dicit ad senonensem archiepiscopum: felix qui nihil sibi retentat ex omnibus, non habet foveam
ut vulpes, non tanquam volucres, nidum; non loculos, quomodo Iudas, non domos, sicut nec maria locum in
diversorio: imitatus profecto illum qui non habebat ubi reclinaret caput. Ex quo patet quod nihil omnino
possidere in mundo, ad christianam perfectionem pertinet.
Item. 1, quaest. 2, cap. Si quis: profecto perfectior est ille qui se mundi rebus expoliat, aut qui cum nihil habuit,
nec habere desiderat, quam ille qui ex multis quae possidet, ecclesiae aliquid praestat.
Ex quo patet quod nihil possidere ad perfectionem christianam pertinet.
Item. Eum qui vacat contemplationi divinae, magis oportet esse a rebus mundanis liberum, quam eos qui
contemplationi philosophicae vacabant. Sed Philosophi, ut libere philosophiae vacarent, laudabiliter mundi
substantiam abiciebant, unde Hieronymus dicit ad Paulinum presbyterum: socrates ille thebanus, homo quondam
ditissimus, cum ad philosophandum Athenas pergeret, magnum auri pondus abiecit; nec putavit se posse et
virtutes simul et divitias possidere. Ergo multo magis ad vacandum contemplationi divinae, laudabile est omnia
sua relinquere: unde super illud matth. XIX, 21: si vis perfectus esse dicit interlinearis: ecce contemplativa, quae
ad evangelium pertinet.
Item. Praemium excellens non debetur nisi merito excellenti. Sed praemium excellens, idest iudiciaria potestas,
debetur actuali paupertati; sicut patet Matth. XIX, 28, super illud, vos qui reliquistis etc. Sedebitis etc. Dicit
Glossa: qui reliquerunt omnia, et secuti sunt Dominum, hi iudices erunt: qui licita habentes, recte usi sunt,
iudicabuntur. Ergo in actuali paupertate meritum excellens consistit.
Item. I ad Cor. VII, 32, apostolus consilium dans de virginitate servanda, rationem assignat, ut scilicet sine
solicitudine sint. Sed abiectio divitiarum maxime facit hominem sine solicitudine esse: quia divitiae suis
possessoribus de necessitate multas solicitudines ingerunt: unde Luc. VIII, 14, divitiae per spinas significantur,
quae verbum sua solicitudine suffocant in cordibus auditorum. Ergo sicut virginitas, ita et actualis paupertas ad
evangelicam perfectionem pertinet.
38

