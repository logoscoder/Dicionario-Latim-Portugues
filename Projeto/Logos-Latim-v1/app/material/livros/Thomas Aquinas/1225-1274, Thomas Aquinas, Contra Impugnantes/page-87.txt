Iam videamus quomodo mala quae in finali ecclesia timentur, religiosis imponant, dicentes eos esse nuntios
Antichristi.
Ad quod persuadendum, ad duo ostendenda conantur. Primo, quod nunc quasi e vicino tempora Antichristi
immineant.
Secundo, quia nuntii Antichristi sunt specialiter religiosi qui praedicant et confessiones audiunt.
De quibus per ordinem agemus.
Quod autem non longe sint tempora novissima, ex hoc probare volunt quod apostolus dicit, I Cor. X, 11: nos
sumus in quos fines saeculorum devenerunt; et I Ioan. II, 18: filioli, novissima hora est; et Hebr. X, 37: qui
venturus est veniet, et non tardabit; et Iac. V, 9: ecce iudex ante ianuam assistit. Ex quibus omnibus habere
volunt, quod cum a temporibus apostolorum, quando haec dicebantur, iam tantum temporis sit elapsum, quod
nunc prope immineat tempus Antichristi.
Quae quidem verba si sic intelligant ut tempus Antichristi propinquum esse denuntient, eo modo loquendi quo
temporis quantuncumque spatium in sacra Scriptura breve solet accipi in comparatione aeternitatis, secundum
quem modum dicitur I Cor. VII, 29: tempus breve est; in nullo reprehensibiles inveniuntur. Sed tamen haec
eorum assertio ad suam sententiam confirmandam efficaciam non habebit; quia videlicet volunt astruere quod
nunc sunt cavenda illa pericula quae propinquissimis temporibus Antichristi praedicuntur futura, et quod per
religiosos qui nunc sunt, evenient; de quibus inquiri volunt a praelatis.
Si autem ex his verbis aliquod diffinitum tempus significari volunt, utpote quod Antichristus veniet intra septem
annos, aut centum, aut mille; inveniuntur praesumptuosissimi multis auctoritatibus convicti. Dominus enim Act.
I, 7, quaerentibus discipulis de hoc ipso, respondit: non est vestrum nosse tempora vel momenta quae pater
posuit in sua potestate; ex quo argumentatur Augustinus in epistola ad Hesychium, quod si non est eorum nosse,
multo minus aliorum. Et matth. XXIV, 36: de die autem illa et hora nemo scit, neque Angeli caelorum. Et hoc
idem habetur marc. XIII, 32, et II Thess. II, 2: non moveamini a vestro sensu quasi instet dies Domini.
Et Augustinus ad Hesychium loquens: dixisti: evangelium dicit, de die et hora nemo scit. Ego autem, inquit, pro
possibilitate intellectus mei dico, neque mensem neque annum adventus ipsius sciri posse. Ita enim hoc videtur
sonare tanquam non possit sciri quo anno venturus sit, sed posset sciri qua hebdomade annorum, vel qua decade;
et infra: quod si ne hoc quidem comprehendi potest, quaero utrum sic saltem possit diffiniri tempus adventus
eius, ut eum venturum dicamus infra istos, verbi gratia, vel quinquaginta, vel centum annos, vel quotlibet seu
maioris numeri seu minoris annorum; et infra: si autem nec hoc te comprehendisse praesumis, hoc sentis quod
ego.
In primitiva etiam ecclesia, ut Hieronymus narrat in Lib. De illustribus viris, et eusebius in ecclesiastica historia,
quorundam doctrina est reprobata, propter hoc quod adventum Domini instare dicebant, sicut et isti nunc dicere
videntur.
Non ergo potest quantumlibet spatium determinari, parvum vel magnum tempus, quo finis mundi, in quo
Christus et Antichristus expectantur, expectetur. Et propter hoc dicitur I Thess. V, 2, quod dies Domini sicut fur
veniet: et matth. XXIV, 38: sicut in diebus Noe non cognoverunt donec venit diluvium, et tulit omnes; ita erit
adventus filii hominis.
Unde etiam Augustinus in epistola ad Hesychium proponit tres adventum Domini expectantes: quorum unus
citius, alter tardius Dominum putat esse venturum; tertius suam de hoc ignorantiam confitetur: et hunc magis
commendat, primum vero magis increpat.
Ad astruendam etiam suam intentionem, tali ratione utuntur. Ab adventu Christi ultima aetas incepit; aliae vero
aetates non duraverunt ultra mille annos: unde cum iam ab adventu Christi multo plures quam mille anni
transierint, in brevi huius aetatis est terminus expectandus.
Cui rationi obviat Augustinus in Lib. Lxxxiii quaestionum, quaestione LX, senectus solet etiam tantum tenere
temporis quantum reliquae omnes aetates. Senectuti autem comparat istam ultimam aetatem: unde concludit:
aetas igitur ultima generis humani, quae incipit a Domini adventu usque in finem saeculi, quibus generationibus
computetur, incertum est. Et hoc utiliter Deus voluit latere, sicut in evangelio scriptum est, et apostolus testatur
dicens, diem Domini tanquam furem esse venturum.
Inducunt etiam octo signa, quibus propinquum Antichristi adventum ostendere volunt; quorum primum videtur
sumi ex hoc quod dicitur Dan. VII, 25, de Antichristo: putabit quod possit mutare tempora: Glossa: in tantam
elatus superbiam, ut leges et caeremonias mutare conetur.
Unde cum quidam iam Christi evangelium mutare conentur in quoddam aliud evangelium quod dicunt aeternum,
manifeste dicunt instare tempora Antichristi.
Hoc autem evangelium de quo loquuntur, est quoddam introductorium in libros ioachim compositum, quod est
ab ecclesia reprobatum: vel etiam ipsa doctrina ioachim, per quam, ut dicunt, evangelium Christi mutatur.
Quo supposito, istud signum nullum est: quia temporibus apostolorum quidam evangelium Christi mutare
voluerunt, ut patet Gal. I, 6: miror quod tam cito transferimini ab eo qui vos vocavit in aliud evangelium.
Secundum signum assumunt ex hoc quod habetur in Psalmo: constitue Domine legislatorem super eos: Glossa:
Antichristum legis pravae latorem. Unde, cum doctrina praedicta, quam legem Antichristi dicunt, sit Parisius
exposita, signum est Antichristi adventum instare.
87

