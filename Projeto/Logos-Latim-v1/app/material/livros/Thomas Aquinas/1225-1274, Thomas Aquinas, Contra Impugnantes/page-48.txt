latrocinio aut proscriptione amiserint. Sed pauperes validi qui se ad mendicandum exponunt, non sunt
huiusmodi. Ergo eis eleemosynae non sunt dandae.
AG42
Item. Eleemosynae ordinantur ad indigentias sublevandas. Ergo magis indigenti magis est dandum. Sed magis
indigent illi qui non possunt de labore proprio victum acquirere, vel aliunde habere, quam tales qui aliunde
habere possunt. Ergo quandiu magis indigentes inveniuntur, talibus non sunt dandae.
AG43
Item. Dare eleemosynam est actus misericordiae. Ergo illis solum sunt eleemosynae dandae qui sunt miserabiles.
Sed illi qui se voluntarie mendicitati exponunt, non sunt huiusmodi, sed illi solum qui involuntarie in statum
mendicitatis incidunt; quia, ut Philosophus dicit in 3 ethic., involuntarium misericordiam meretur et
ignoscentiam.
Ergo praedictis pauperibus eleemosynae non sunt dandae.
AG44
Item. Ut Augustinus dicit: cum omnibus prodesse non possis, his potissime consulendum est qui pro locorum et
temporum vel quarumlibet rerum opportunitatibus constrictius tibi quasi quadam sorte iunguntur. Sed maxime
constricti videntur consanguinei et vicini et alii familiares. Ergo aliis extraneis eleemosynae non sunt dandae,
quandiu tales indigentes quibus possunt dari inveniuntur.
CO
His igitur visis, ne ista positio novella videatur, errorem praedictum ostendemus a tempore primitivae ecclesiae
incepisse.
Dicitur enim in III canonica Ioan.: is qui amat primatum gerere in eis diotrephes non recipit nos; et infra (v. 10):
et quasi ista non ei sufficiant, neque ipse suscipit fratres: Glossa, indigentes, et eos qui suscipiunt, prohibet:
Glossa, ne impendant curam humanitatis: et de ecclesia eiicit: Glossa: de loco ubi conveniunt: et alia Glossa dicit
ibidem: perseverare debes in eleemosyna: quia utilitatem tantam in ea intelligo, quod non solum tibi, sed etiam
toti ecclesiae scripsissem de commendatione eleemosynae, sed hac necessitate dimisi, quia diotrephes non curat
nostram auctoritatem.
Diotrephes haeresiarcha illius temporis, nova docendo, primatum sibi usurpabat.
Haec autem eius erat haeretica doctrina, quod prohibebat ne impenderetur cura humanitatis fratribus peregrinis,
alienis a rebus propriis, ut per textum et Glossam ibidem patet. Hic etiam error in vigilantio resurrexit, ut patet in
epistola Hieronymi contra vigilantium, ubi sic dicitur: praeterea hisdem ad me relatum est epistolis, quod contra
auctoritatem apostoli Pauli, immo Petri, ioannis et Iacobi, qui dextras dederunt Paulo et barnabae societatis, et
praeceperunt eis ut pauperum memores essent, tu prohibeas ierosolymam in usus sanctorum aliqua sumptuum
solatia dirigi.
Hunc igitur errorem excludere volentes, hoc ordine procedemus.
Primo, ostendemus, quod pauperes qui relinquunt omnia propter Christum, possunt de eleemosynis vivere.
Secundo, quod praedicatores, etsi non sint praelati, dummodo a praelatis ecclesiae mittantur, possunt ab eis
quibus praedicant, accipere unde vivant.
Tertio, quod liceat praedictis mendicando eleemosynas quaerere, quamvis sint corpore validi.
Quarto, quod eis praecipue eleemosynae sint dandae.
Quinto, solvemus ea quae in contrarium sunt obiecta.
Quod autem pauperes qui relinquunt omnia propter Christum, possint de eleemosynis vivere, probatur primo
exemplo beati benedicti, de quo narrat beatus Gregorius in 2 Lib. Dialog., quod tribus annis in specu permanens,
de his quae a Romano monacho ministrabantur, refectus est, postquam domum parentesque reliquerat; et tamen
validus corpore existens non legitur de labore manuum victum quaesivisse.
Item. I quaest. II, cap. Sacerdos dicitur quod ille qui omnia sua aut reliquit parentibus, aut pauperibus distribuit,
aut ecclesiae rebus adiunxit, et se in numero pauperum paupertatis amore constituit, non solum sine cupiditate,
sed etiam cum laude pietatis accipit a populo dispensanda, et fideliter dispensat accepta: ut unde pauperibus
subministrat, inde et ipse tanquam pauper voluntarius vivat. Patet ergo quod pauper voluntarius qui omnia sua
propter Christum reliquit, potest vivere de eleemosynis quae a populo pauperibus ministrantur.
Item. Potius debet homo bonum praetermittere quod sine peccato praetermitti potest, quam aliquod peccatum
committere.
Si ergo illi qui sunt validi corpore, peccant eleemosynas recipiendo, potius debent omnes alias occupationes
quantumcumque bonas dimittere, quam eleemosynas accipere. Hoc autem apparet esse falsum, per hoc quod
dicit Augustinus in Lib. De operibus monach., quod illi servi Dei qui etiam manibus operantur, ad ea discenda
quae memoriter recolant, debent habere seposita tempora, quibus scilicet a labore manuum vacent.
Ad hoc enim et illa bona opera fidelium subsidio supplendorum necessariorum deesse non debent, ut horae
quibus ad erudiendum animum ita vacatur, ut illa corporalia opera geri non possint, non opprimant egestate.
Ex quo etiam patet quod Augustinus non intendit quod monachi laborent manibus ad victum quaerendum totum
ex labore manuum: quia si hoc facerent, non relinqueretur aliquod tempus vacuum ad spiritualia opera.
Item. Augustinus in eodem lib.
48

