Dicitur: nolite audire verba prophetarum qui prophetant vobis, et decipiunt vos: visionem cordis sui loquuntur
non de ore Domini. Et Ez. XIII, 6, haec duo tanguntur: vident, inquit, vana, et divinant mendacium, dicentes, ait
Dominus, cum Dominus non miserit eos. Et additur tertium, quod ad pertinaciam falsitatis pertinet, cum
subditur: et perseveraverunt confirmare sermonem.
Unde, cum ieremias quasi falsus propheta condemnaretur, haec duo a se removit, Ier. XXVI, 15, inquiens: in
veritate misit me Dominus ad vos, quantum ad primum: ut loquerer in auribus vestris omnia verba haec,
quantum ad secundum.
Et haec duo in novo testamento pseudoapostolos constituunt: videlicet quod non mittuntur a Domino, et quod
falsam doctrinam disseminant. Intelliguntur autem a Domino mitti, etiam qui a praelatis ecclesiae mittuntur:
unde Augustinus ad Orosium: apostolus interpretatur missus. Apostolorum quatuor sunt genera: a Deo; a Deo
per hominem; et per hominem tantum; et ex se. A Deo, sicut Moyses; a Deo per hominem, sicut Iesus Nave; per
hominem tantum, sicut nostris temporibus multi favore vulgi in sacerdotium subrogati sunt; ex se, sunt ipsi
pseudoprophetae.
Et postea subiungit: illum cognosce missum a Deo quem non paucorum hominum laudatio, vel potius adulatio
eligit; sed illum quem vita et mores optimi, et apostolicorum exactio commendat sacerdotum.
Quod etiam pseudoapostoli dicantur illi qui doctrinam haereticam disseminabant, patet ex hoc quod habetur in
Glossa ad Gal. I, 7, super illud, nisi sint aliqui qui vos conturbent. Glossa: hi erant pseudoapostoli, qui dicebant
aliud evangelium esse, et aliud legem Moysi: et Marc. XIII, 22, super illud, exurgent pseudochristi et
pseudoprophetae etc. Dicit Glossa: de haereticis accipiendum est, qui contra ecclesiam venientes, se christos esse
mentiuntur: quorum primus est simon magus, extremus Antichristus.
Ad hoc autem quod aliquis non missus praedicet, vel falsam doctrinam proponat, ex aliqua mala radice movetur:
utpote vel ex avaritia lucrum quaerens, vel ex superbia seu inani gloria. Contingit etiam huiusmodi homines
gratia Dei desertos per multa vitia diffluere et magna et parva. Non tamen ex omnibus his radicibus vel
huiusmodi vitiis dicuntur pseudoapostoli vel pseudoprophetae: quia non omnis qui propter lucrum praedicat vel
propter favorem mundi, pseudoapostolus est; alias non esset differentia inter mercenarium et pseudoapostolum.
Qui enim aliud quam fructum animarum et honorem Dei per praedicationem quaerunt, mercenarii dicuntur, sive
vera sive falsa annuntient, et sive missi et sive non missi; sed pseudoapostoli vel pseudoprophetae dici non
possunt nisi quando non sunt missi, vel falsa annuntiant. Similiter etiam non omnes peccatores qui verbum Dei
annuntiant, vel sacramenta ministrant, sunt pseudoapostoli vel pseudoprophetae.
Veri enim praelati sunt veri apostoli, qui tamen peccatis exigentibus interdum peccatores inveniuntur.
In hoc ergo detractorum, contra quos agimus, insipientia sive malitia ostenditur, quia religiosos pseudoapostolos
vel pseudoprophetas nominare praesumunt ex quibusdam signis, quorum quaedam peccata levia sunt, quaedam
vero gravia, non tamen ad duo praedicta pertinentia: utpote quia quaerunt honorem proprium, quia quaerunt de
inimicis vindictam, et quaedam alia huiusmodi: quae etiam si omnia congregata essent in aliquo homine
praedicante, non tamen eum pseudoapostolum constituerent vel ostenderent, dummodo vera praedicaret, et
missus.
De falsitate autem praedicationis nihil proponere audent. Sed de hoc quod dicunt eos praedicare non missos,
quod ad rem pertinet, quam inaniter dicant, patet ex his quae supra dicta sunt, cum de eorum praedicatione
ageretur. Unde relinquitur in hoc eos esse mendaces, quod eis tantum crimen imponere praesumunt, religiosos,
pseudoapostolos nominando.
Possent autem eadem astutia vel ipsimet vel quilibet alii de simili crimine infamari.
Cum enim pseudoapostoli multa egerint quae etiam alii peccatores agunt, et interdum etiam iusti, licet ex alia
causa, in promptu esset arguere: pseudoapostoli leguntur hoc vel illud fecisse; unde et illi qui hoc vel illud
faciunt, sunt pseudoapostoli reputandi. Sed in hoc argumento manifeste vanitas inveniretur, ut ex dictis patet.
|+4 Capitulus 4: Quomodo dicunt religiosos esse lupos latrones et penetrantes domos.
CO
Nunc videndum est quomodo religiosis crimina imponant quae ecclesia toto temporis sui processu patitur: utpote
quod dicunt eos esse lupos, latrones, et penetrantes domos.
Quod enim sint fures et latrones, per hoc ostendere volunt, quia, ut dicunt, non intrant per Ostium in ovile ovium,
dum confessiones audiunt, et praedicant et docent aliunde quam per Ostium.
Ex quo manifeste insipientiae convinci possunt. Quia Ostium Christus est, ut per Glossam ibidem patet: nec
praelatus Ostium dici potest: unde Glossa ibidem dicit, quod Ostium est sibi soli Christus retinuit. Non ergo
intelligitur intrare non per Ostium qui non intrat per praelatum, sed qui non intrat per Christum, sicut Iudaei,
gentiles, Philosophi, Pharisaei et haeretici, ut ibidem Glossa exponit. Isti ergo fures dicuntur, quia quod alienum
est, suum dicunt; idest oves Dei suas faciunt, non convertendo ad doctrinam Christi, sed ad suam.
Latrones, quia quod furantur, occidunt, retrahendo a fide, ut ex verbis Glossarum ibi accipi potest.
Et tamen, dato quod fures et latrones dici deberent qui Christum annuntiant secundum veram doctrinam, non per
praelatos ecclesiae; quam hoc sit a religiosis alienum, ex praedictis manifeste apparet; nisi illum errorem aliquis
sapiat, quod episcopus vel Papa non sit immediatus praelatus cuiuslibet qui parochiali subditur sacerdoti.
85

