Item. Praelati recipientes a plebibus decimas et oblationes, tenentur eis in spiritualibus providere. Si ergo ab
episcopis alii dirigantur ad spiritualia ministrandum, iniuria fit plebi, si a plebe victum suscipiant, cum magis
episcopi eis teneantur providere.
AG32
Item. Praelati mittentes aliquos ad praedicandum, tenentur eis in necessariis providere, ut habetur extra. De offic.
Ordin.
Inter cetera. Si ergo praedicatores ab episcopis missi ab aliis sumptum requirant, hoc in illorum gravamen cedit,
et ita non debent ab aliis sumptus accipere.
AG33
Item. Dominus Matth. XXIII, 14, contra Pharisaeos dicit: vae vobis Scribae et Pharisaei hypocritae, qui
comeditis domos viduarum, orationes longas orantes. Ergo et illi similiter videntur esse reprehensibiles qui sub
praetextu orationis aut praedicationis aut alicuius huiusmodi eleemosynas petunt.
AG34
Item. Matth. X, 11, Dominus discipulis ad praedicandum Missis dicit: in quamcumque civitatem aut castellum
intraveritis, interrogate quis in ea sit dignus: Glossa: testimonio vicinorum eligendus est hospes, ne eius infamia
praedicator laedatur: et alia Glossa dicit: ille est dignus qui scit se magis accipere gratiam quam dare.
Ergo ad minus in talibus reprehensibile videtur quod quandoque ad divites peccatores declinant, et ad eos qui
sibi hoc pro gratia non computant.
AG35
Item. Quicunque pro re spirituali aliquid accipit, simoniae crimen incurrit, sive petat sicut Giezi, sive recipiat
absque petitione oblatum, sicut eliseus a Naaman recipere noluit, IV Reg. IV, et sive ante accipiat sive post, ut
patet per id quod habetur I, quaest. I, cap. Eos.
Sed ille qui praedicat populo, spiritualia ministrat. Ergo non licet ei accipere temporalia ab eis ante vel post,
neque petendo, neque oblata recipiendo.
AG36
Item. I ad Thess. Ult.: ab omni specie mala abstinete vos. Glossa: si quis speciem mali praetendit, etsi non sit
malum, nolite praecipitanter agere. Sed quod praedicator temporalia quaerat ab his quibus praedicat, speciem
mali praetendit: unde II ad Cor. Ult., super illud, non quaero quae vestra sunt, sed vos, dicit Glossa: non
quaerebat apostolus datum, sed fructum, ne quasi venditor evangelii putaretur.
Ergo praedicatores non debent ab his quibus praedicant mendicando, victum quaerere.
AG37
Ulterius nituntur ostendere, quod talibus etiam eleemosynae non sunt dandae.
Quia Luc. XIV, 13, dicitur: cum facis convivium, voca pauperes, debiles, claudos et caecos. Glossa: a quibus in
praesenti nihil potes expectare. Sed a talibus mendicis, qui sunt validi et fortes, potes in praesenti multa
expectare, cum frequenter sint familiares potentum. Ergo talibus eleemosynae non sunt dandae.
AG38
Item. Augustinus ad vincentium donatistam: utilius esurienti panis tollitur, si de cibo securus iustitiam negligat,
quam eidem panis frangatur, ut iniustitiae seductus acquiescat. Sed qui non vult operari corporaliter ad victum
quaerendum, cum possit; vel qui potest aliunde victum habere sine peccato, si petat victum, iniuste agit, ut potest
probari per multa quae superius sunt inducta.
Ergo talibus debet panis subtrahi.
AG39
Item. Luc. VI, 30, super illud, omni petenti te tribue, Glossa: rem, vel correctionem; et similiter Matth. V, 42, qui
petit a te, da ei, dicit Glossa: da ei, ita scilicet ut nec tibi noceat, nec alii. Pensanda est enim iustitia. Ita enim
omni petenti dabis, etsi non id quod petit, sed melius, cum iniuste petentem correxeris. Sed ille qui potest
manibus laborare, si petat sibi eleemosynam dari, iniuste petit, ut probatum est. Ergo magis debet sibi dari
correctio quam res petita, ut scilicet ab iniusta petitione avertatur.
AG40
Donatistam: saepe mali persecuti sunt bonos, et boni malos; illi nocendo per iniustitiam, et illi consulendo per
disciplinam. Ergo boni possunt persequi malos causa disciplinae.
Sed quaedam persecutio est ut panis alicui subtrahatur. Ergo aliquibus qui sunt mali, debet panis subtrahi, ut
corrigantur; et praecipue si in pane petendo peccent. Sed validi mendicantes peccant, etiam si praedicent, ut
probatum est. Ergo talibus panis debet subtrahi.
AG41
Item. Ambrosius in I Lib. De offic.: consideranda est in largiendo debilitas, scilicet eius cui datur; nonnunquam
et verecundia, quae ingenuos prodit natales; ut senibus plus largiaris, qui sibi iam victum nequeunt quaerere.
Similiter etiam et debilitas corporis propensius est iuvanda, et etiam si quis ex divitiis cecidit in egestatem; et
maxime si sine suo vitio, sed aut latrocinio, aut proscriptione, aut calumniis, quae habebat amisit. Ex quo patet
quod in his quibus dantur eleemosynae, considerandum est, si sunt debiles corpore, aut verecundi, cum bona sua

47

