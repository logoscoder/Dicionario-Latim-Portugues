elegi, et unus ex vobis diabolus est? unde etiam Cant. II, 2, dicitur: sicut lilium inter spinas, sic amica mea inter
filias. Glossa Gregorii: nec mali sine bonis, nec boni sine malis esse possunt.
Sed tamen de his dici potest quod dicitur Ioan. III: ex nobis prodierunt, sed ex nobis non erant.
Tertio extendunt religiosorum mala secundum quantitatem, videlicet eorum peccata levia ultra modum
aggravando.
Non enim possunt in hoc mundo sine peccato vivere, secundum illud I ioan. I, 8: si dixerimus quia peccatum non
habemus, nos ipsos seducimus. Sed tamen peccata levia, quae etiam in quantumcumque perfectis inveniuntur,
quasi gravia exaggerant, contra illud Prov. XXIV, 15: ne insidieris, et quaeras iniquitatem in domo iusti.
Et ad hoc pertinet quod religiosos pseudoapostolos esse dicunt his signis, quod quaerunt opulentiora hospitia, in
quibus melius procurentur; quod procurant aliena negotia, ut sic mereantur hospitia; quod cupiunt bona
temporalia illorum quibus praedicant, et alia huiusmodi: quae etsi in vitium sonent, non tamen sunt tam gravia,
ut pro eis dici possint peccatores qui haec committunt, nedum pro eis possint dici pseudoapostoli: unde super
illud Gal. II, 15: nos natura Iudaei, et non ex gentibus peccatores, dicit Glossa: hoc nomen non est usitatum in
Scriptura de illis qui, cum iuste et laudabiliter vivant, non sunt sine peccato. Et sic eis contingit quod dicitur
Matth. VII, 3 quod scilicet vident festucam in oculo fratris sui, et trabem in oculo suo non vident: ubi dicit
Glossa: multi praeventi maioribus, leviora in fratre malunt vituperare et damnare quam emendare, pleni odio et
invidia et malitia. Implent etiam quod dicitur Matth. XXIII, 24: colantes culicem, camelum autem glutientes,
minima religiosorum peccata mordaciter arguentes, sua gravia non curantes.
|+2 Capitulus 2: Quomodo dubia asserunt in religiosorum infamiam.
CO
Nunc videndum est, quomodo dubia asserunt in religiosorum infamiam.
Dubia autem maxime sunt futura, et occulta cordis, de quibus etiam iudicare praesumunt. De futuris quidem,
cum dicunt, quod erunt finaliter in moribus reprobi, et tandem in fide erunt corrupti.
De occultis vero cordium, dum dicunt, quod quaerunt favorem mundi, quod quaerunt suam gloriam et non
Christi, et multa huiusmodi, in quibus manifeste temerarii iudices convincuntur, ut patet per hoc quod habetur
Rom. XIV, 13: non amplius iudicemus: Glossa: in his duobus temerarium est iudicium: scilicet cum incertum est
quo animo quid factum sit, vel cum incertum est qualis futurus sit qui nunc bonus vel malus manifeste apparet.
Vel superbia vel invidentia est de his iudicare: quod maxime faciunt qui magis amant clamare et vituperare,
quam corrigere et emendare. In hoc etiam sibi quod solius Dei est, usurpant, scilicet scire futura, et secreta
cordium: unde dicitur Isai. XLI, 23: annuntiate quae futura sunt et dicemus quia dii estis vos; et Ier. XVII, 9:
pravum est cor hominis et inscrutabile: quis cognoscet illud? ego Dominus scrutans renes et corda; unde I Cor.
IV, 5: nolite ante tempus iudicare etc. Glossa: aliter enim iniuria iudici fit, si ante sententiam eius a servo
procedat sententia: quod intelligendum est in illis quorum sibi Dominus iudicium reservavit.
|+3
Capitulus 3: Quomodo falsa confingunt in diffamationem religiosorum et primo eos dicendo
pseudoapostolos.
CO
Iam restat videre, quomodo in diffamationem religiosorum falsa confingunt.
Et quia, ut diximus, ad conterendum est cor eorum, ut dicitur Isai. X, 7, non sunt contenti quaelibet mala
confingere, sed gravissima, quibus eos suspectos reddant, et hominum societate indignos et omnibus odiosos, et
ut eos sua detractione plenius opprimant; eis imponunt mala illa quae in ecclesia pessima inveniri possunt et
secundum eius initium, ut in primitiva ecclesia, et secundum eius progressum, sicut secundum tempus quod nunc
agitur, et secundum eius terminum, sicut erit temporibus Antichristi. Dicunt enim, eos esse pseudoapostolos, qui
in primitiva ecclesia vituperantur. Dicunt eos esse fures et latrones et penetrantes domos, quales per totum
tempus ecclesiae sunt cavendi.
Dicunt eos nuntios Antichristi, novissimorum temporum pericula procurantes, quales in finali ecclesia sunt
timendi.
A quibus tribus eos per ordinem defendamus.
Et primo quantum ad hoc quod pseudoapostoli dicuntur. Ut ergo appareat quam fallaciter hoc nomen religiosis
imponant; quid hoc nomine significetur, videamus.
Inveniuntur enim in sacra Scriptura multa quae ad idem pertinent, sicut pseudoprophetae et pseudoapostoli et
pseudochristi; quae omnia in falsitatem sonant, et ad idem pertinent, unde de eis idem est iudicium: quod patet
ex hoc quod habetur II Petr. II, 1: fuerunt et pseudoprophetae in populo, sicut et in vobis erunt Magistri
mendaces.
Prophetae autem et apostoli officium est ut sit mediator inter Deum et populum, verba Dei populo annuntiando,
sicut habetur II Cor. V, 20: pro Christo legatione fungimur tanquam Deo exhortante per nos.
Unde ex duobus dicitur aliquis falsus propheta vel falsus apostolus. Primo ex hoc quod a Deo non est missus,
prout dicitur Ier. XXIII, 21: non mittebam prophetas, et ipsi currebant; non loquebar ad eos, et ipsi prophetabant.
Secundo ex hoc quod verba Domini non proponunt, sed falsa de suo corde confingunt: unde in eodem cap.
84

