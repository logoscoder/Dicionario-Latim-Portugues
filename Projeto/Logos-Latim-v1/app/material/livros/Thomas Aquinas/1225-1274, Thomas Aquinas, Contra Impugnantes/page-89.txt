alii huiusmodi? nec in hoc tamen illorum caritas refrigescere ostenditur, quod etsi praedictam doctrinam non
sequantur, tamen non persequuntur.
Non enim persecutione indiget in quo defensor non invenitur; immo hoc esset errores extirpatos sub specie
correctionis suscitare, et auribus populi inculcare: quod est maxime periculosum: unde Gregorius dicit in 14
Moral., quod mortuo eutychio haeretico, quia fere nullus erat qui eius dicta sequeretur, dissimulavit eius dicta
persequi, ne in favillas videretur verba iaculare.
Octavum signum sumunt ex hoc quod ibi subditur: praedicabitur hoc evangelium regni in universo orbe: quod
nunc impleri dicunt per se ipsos, qui haec signa et pericula annuntiant, quae ab omnibus annuntiari volunt,
secundum illud II tim. IV, 2: praedica verbum, insta opportune, importune; intantum quod eos qui huiusmodi
signa non praedicant, dicunt esse pseudoapostolos, quia non habent oculos ante et retro, idest ad cognoscendum
praeterita et futura, sicut animalia de quibus legitur Apoc. IV, 6. Sed hoc etiam eorum signum omnino nullum
est. Quidam enim eorum vanitati similes, etiam a tempore primitivae ecclesiae huiusmodi signa conficta
annuntiabant, qui ab aliis catholicis et gravibus reprimebantur, ut habetur in ecclesiastica historia: et Marc. XIII,
6, in Glossa super illud, multi venient in nomine meo etc., quae sic dicit: imminente excidio multi venerunt qui
se esse christos dicerent, et iam tempus libertatis adesse mentirentur. Multi etiam in ecclesia temporibus
apostolorum inter cetera diem Domini instare minati sunt.
Sic ergo illi qui huiusmodi signa praenuntiant, non computantur in numero illorum qui evangelium annuntiant,
sed in numero eorum qui seducent multos. Unde quod Dominus dicit: praedicabitur hoc evangelium regni etc.,
non refertur ad praedicationem horum vanorum signorum, sed ad praedicationem fidei christianae, quae in
universo orbe ante Christi adventum debet annuntiari. Unde etiam Augustinus in epistola ad Hesychium probat
non instare adhuc diem Domini, cum adhuc suo tempore essent gentes, in quibus certissimum erat evangelium
Christi nondum esse praedicatum.
Patet etiam quod in hoc signo incidunt etiam in foveam quam fecerunt, dum imponunt aliis quod quandam
novam doctrinam evangelium regni nominant, et ipsi hic manifeste haec signa quae annuntiant, evangelium regni
dicant.
Haec etiam quinque ultima signa vana et nulla esse, patet per Augustinum in epistola ad Hesychium, ubi sic
dicit: fortasse omnia quae a tribus evangelistis dicta sunt de Christi adventu, diligentius inter se collata atque
discussa, inveniantur ad hoc pertinere quod quotidie venit in corpore suo, quod est ecclesia: de quo adventu suo
dixit: amodo videbitis filium hominis sedentem etc..
|+6 Capitulus 6: Quomodo probare nituntur quod nuntii Antichristi sunt specialiter religiosi qui praedicant.
CO
Nunc videamus quomodo nituntur investigare qui sunt illi per quos pericula novissimorum temporum
imminebunt, quos appellant nuntios Antichristi.
Et procedunt tali deductione. Certum est, inquiunt, quod isti seductores non erunt de barbaris, gentilibus et
Iudaeis.
Hoc autem est contra id quod habetur Apoc. XX, 7: seducet gentes quae sunt super quatuor angulos terrae, Gog
et Magog: Glossa: has duas gentes ad litteram prius seducet, et per has ad alias procedet. Vel secundum aliam
expositionem, ibidem per Magog intelliguntur omnes persecutores diabolum intra se tegentes, et tandem ad
apertam persecutionem procedentes. Non ergo barbari a persecutione Antichristi excluduntur, ut dicunt.
Procedunt autem ulterius ostendendo quod erunt christiani, per hoc quod dicitur II Tim. III, 5: habentes speciem
pietatis: Glossa: idest christianae religionis. Et loquitur de illis per quos pericula novissimorum temporum
imminebunt.
Sed in hoc errare noscuntur, quia illa vitia quae ibi enumerantur ab apostolo, non sunt ita accipienda, quasi
omnia eisdem oporteat inesse, sed quaedam his, quaedam aliis. Unde non oportet quod omnes illi per quos
imminent illa pericula, habeant speciem pietatis, sed eorum aliqui: sicut etiam in primitiva ecclesia patiebantur
apostoli persecutionem et a fidelibus et ab infidelibus, ut patet II Cor. XI, 26: periculis ex gentibus, periculis ex
falsis fratribus.
Ulterius procedunt, quod isti nuntii Antichristi non reperientur inter aperte malos. Hoc autem est expresse contra
Glossam super illud Psalmum: Deus quis similis erit tibi? quae totum illum Psalmum exponit, de persecutione
Antichristi; et inter ceteros Antichristi ministros per Philistiin dicit significari illos qui sunt ebrii luxuria
saecularium. Gregorius etiam in moralibus exponens illud iob XXX, 1: nunc autem derident me iuniores, dicit
haec esse verba ecclesiae ab adversariis suis extremis temporibus pressae: et postea subiungit: quorum virtus
manuum erat mihi pro nihilo, et vita ipsa putabantur indigni: quae postea et multa sequentia de aperte malis et
carnaliter viventibus exponit.
Dicunt etiam, quod tales Antichristi ministri inter eos qui videntur boni, invenientur: quod probant per illud quod
dicitur Matth. VII, 15: attendite a falsis prophetis, et per aliquas alias huiusmodi auctoritates. Sed quamvis tales
aliqui sint futuri, per quos Antichristus seducet; nihilominus et alii non excluduntur, sicut etiam in primitiva
ecclesia fideles per utrosque persecutiones patiebantur.

89

