in evangelio de eleemosynis Dominus disputaret, et ut nobis amicos de terrenis lucris faceremus moneret, addidit
Scriptura, dicens: audiebant haec omnia Pharisaei, qui erant avari, et deridebant eum: quales in ecclesia quosdam
videmus, quorum praeclusae aures et corda caecata nullum de spiritualibus ac salutaribus monitis lumen
admittunt: de quibus non oportet mirari, quod contemnant in talibus servos, quando a talibus videmus ipsum
Dominum esse contemptum.
Et sic patet quod sacrilegium est dicere, quod illi qui omnia propter Christum dant, se periculo homicidii
committant.
RA12
Ad duodecimum dicendum, quod, sicut iam ex dictis patet, ille qui dimittit omnia propter Christum, non se
exponit fami quae ipsum interimat, quia nunquam a Deo ita deseritur quod fame moriatur: quod patet Hebr. Ult.,
5, super illud, non te deseram, neque derelinquam: Glossa: ne forte dicerent: quid facturi erimus, si suffragia
nobis necessaria defecerint? protinus subdit consolationem, adhibens testimonium de Lib. Iesu Nave: non te
deseram, quin dem necessaria, neque derelinquam. Derelinqueretur ille qui fame periret. Sed quia hoc non est,
non sit homo cupidus. Et infra: hoc autem dicit omni speranti in se, sicut iosue. Hoc enim nobis promittit, si in
illo spem nostram ponimus: non tenacibus, non cupidis fit ista promissio; sed sperantibus in Deo.
Et tamen hoc quod assumit, est falsum: quia homo posset se exponere periculo gladii propter Christum
laudabiliter, etiam si haberet aliud quod faceret: sicut legitur de multis martyribus qui tempore persecutionis,
ultro se offerebant in medium nomen Christi publice confitentes: alias non liceret militibus ire ultra mare, et
exponere se multis periculis propter Christi honorem.
RA13
Ad decimumtertium dicendum, quod homo rerum suarum est Dominus, non autem rerum alterius; et ideo
iniuriam alteri faceret, si possessiones ei auferret; non autem si possessiones sibi aufert, sibi iniuriam facit:
propter quod Philosophus dicit in 5 ethic., quod non est iniustitia hominis ad se ipsum, proprie loquendo de
iniustitia. Et praeterea, qui alteri sua aufert, inducit eum in paupertatem involuntariam, quae est periculosa; qui
autem sua dimittit, inducit se in voluntariam paupertatem, quae est meritoria, si sit propter Christum suscepta.
RA14
Ad decimumquartum dicendum, quod, sicut supra dictum est, Dominus pecuniam reservari fecit ad necessarios
usus, ut infirmis condescenderet: et ideo non est reputandum pro superstitione, si aliqui perfecti viri pecunias
reservare nolint. Sicut etiam ut infirmis condescenderet, cum publicanis comedebat vinum bibens, et aliis cibariis
communiter utens: nec tamen reputandi sunt superstitiosi sancti patres in eremo, qui a vino et aliis delicatis
cibariis abstinebant. Et tamen Dominus quamvis pecuniam reservari fecerit, non tamen eam de aliquibus propriis
possessionibus habebat, sed magis ei a fidelibus per modum eleemosynae ministrabatur: unde dicitur Luc. VIII,
3, quod mulieres quaedam sequebantur Dominum ministrantes ei de facultatibus suis.
RA15
Ad decimumquintum dicendum, quod apostoli reservabant pecunias, et etiam colligebant, ut sanctis pauperibus,
qui praedia sua vendiderant propter Christum, necessaria ministrarent; nec tamen illas pecunias habebant de
aliquibus possessionibus, sed ex eleemosynis fidelium.
Quod etiam dicitur, quod nullus erat egens inter eos; non est intelligendum quin apostoli et primitivae ecclesiae
discipuli multas penurias et egestates sustinuerint propter Christum, cum dicatur I Cor. IV, 11: usque in hanc
horam esurimus et sitimus etc.: et II Cor. VI, 4: in multa patientia, in tribulationibus, in necessitatibus: Glossa
victus et vestitus; sed quia de his quae habere poterant, unicuique secundum quod opus erat, tribuebant, ut
quantum eis facultas suppeteret, omnium indigentias relevarent.
RA16
Ad decimumsextum dicendum, quod quamvis illud praeceptum, in viam gentium ne abieritis, fuerit post
resurrectionem totaliter revocatum, eo quod primum oportebat Iudaeis verbum Dei loqui et sic transire ad gentes,
ut dicitur Act. XIII, 46; tamen hoc quod Dominus dixerat apostolis, quod non secum necessaria ferrent, non
totaliter revocavit in coena; sed solum tempore persecutionis, quando a persecutoribus necessaria habere non
potuissent: unde Luc. XXII, 35: quando misi vos etc. Dicit Glossa: non eadem vivendi regula persecutionis
tempore, qua pacis, discipulos informat. Missis siquidem discipulis ad praedicandum, ne quid tollerent in via
praecepit, ordinans scilicet ut qui evangelium nuntiat, de evangelio vivat.
Instante vero mortis articulo, et tota illa gente pastorem simul et gregem persequente, congruam tempori regulam
decernit, permittens ut tollant victui necessaria, donec sopita insania persecutorum, tempus evangelizandi redeat.
Et alia Glossa dicit: in hoc quoque nobis datur exemplum, quod nonnunquam causa instante, quaedam de nostri
propositi rigore sine culpa intermittere possumus. Verbi gratia: si per inhospitales regiones iter agimus, plura
viatici causa licet portare quam domi habeamus.
Sed quia quidam haeretici, quorum est ista obiectio, Glossas non recipiunt, ex ipso textu ostendimus quod
multiplicatis fidelibus discipuli Christi secum in via necessaria non portabant. Dicitur enim in ult.
Can. Ioan.: carissime, fideliter facis quidquid operaris in fratres, et hoc in peregrinos; et infra (v. 7-8): pro
nomine enim eius profecti sunt, nihil accipientes a gentibus. Nos ergo debemus huiusmodi suscipere.

42

