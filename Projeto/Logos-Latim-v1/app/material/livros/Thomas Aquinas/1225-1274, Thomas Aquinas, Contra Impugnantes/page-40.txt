Sed ridiculum est dicere quod spiritualis perfectio, quae in paupertate consistit, ad laborem corporalem ordinetur;
sic enim labor corporalis spirituali perfectioni praeferetur. Similiter non potest dici quod intentio eorum debet
ordinari ad laborem manuum propter victum quaerendum: tum quia victum habere poterant ex rebus quas
dimiserunt: tum quia labor manuum pauperibus Christi, qui orationibus et aliis spiritualibus bonis vacant, ad
victum non sufficit de facili: unde etiamsi manibus laborent, indigent a fidelibus sustentari, ut dicit Augustinus in
Lib. De opere monach..
Similiter non potest dici quod labori manuum debeant intendere propter eleemosynas exinde faciendas: quia
multo largiores eleemosynas ex rebus possessis prius facere potuissent; et sic non oportebat propter hoc eos sua
relinquere, ut ex labore manuum eleemosynas facerent.
Ergo non oportet quod illi qui sua relinquentes, possessiones communes non habent, laborare manibus intendant.
Ad hoc autem faciunt illa quae supra de labore manuum dicta sunt.
RA1
Nunc restat respondere his quae ab adversariis in contrarium obiiciuntur.
Ad illud quod primo obiicitur, mendicitatem et divitias ne dederis mihi, dicendum, quod sicut divitiae non sunt
in culpa, sed divitiarum abusus; ita mendicitas sive paupertas non est in culpa, sed paupertatis abusus: quando
scilicet aliquis paupertatem invitus et impatienter sustinet: tunc enim desiderio divitiarum in multa peccata
quandoque incidit. I ad Tim. VI, 9: qui volunt divites fieri, incidunt in tentationem et in laqueum diaboli etc.: et
hoc est quod dicit chrysostomus super Matth.: audite quicumque pauperes estis, magis autem et quicumque ditari
concupiscitis: non pauperem esse malum est, sed non velle pauperem esse.
Patet ergo quod coacta paupertas aliquando pericula habet annexa, quae a voluntaria paupertate sunt procul. Qui
enim sunt in voluntaria paupertate, divites fieri non volunt. Quod ergo dicit Salomon, mendicitatem et divitias
etc., intelligitur de paupertate involuntaria: quod patet ex hoc quod sequitur: et egestate compulsus etc., et etiam
ex Glossa quae dicit, quod vir cum quo est Deus, petit ne copia, vel inopia transeuntium rerum in oblivionem
decidat aeternorum. Ex quo patet quod abusum divitiarum et paupertatis sapiens fugiendum docet, non ipsas
divitias vel paupertatem.
RA2
Ad illud quod secundo obiicitur, quod utilior est sapientia cum divitiis etc., dicendum, quod verbum illud
Salomonis procedit secundum regulam quam Philosophus docet in I Lib. Ethic., quod maximum bonum, sicut
felicitas, connumeratum minimo bonorum est eligibilius: unde etsi sapientia quae inter maxima computatur
bona, connumeretur cum divitiis, quae sunt de minimis bonis, est eligibilior.
Sed secundum hanc regulam, maximum bonum connumeratum alteri maximo bono, est eligibilius quam si
connumeretur minimo bono, vel per se ipsum accipiatur. Unde sapientia cum perfectione evangelica, quae in
paupertate consistit, quae est de maximis bonis, est eligibilior quam sapientia per se accepta, vel sapientia cum
divitiis.
RA3
Ad illud quod tertio obiicitur, propter inopiam multi perierunt, dicendum, quod loquitur de inopia involuntaria,
quae habet de necessitate desiderium divitiarum annexum: unde ibi sequitur: qui quaerit locupletari, Glossa, in
mundo, avertit oculum suum, Glossa, interiorem a timore Dei.
RA4
Ad illud quod quarto obiicitur, dicendum, quod Glossa illa truncate proponitur, et contra intentionem glossatoris:
quod patet per hoc quod post inducta verba subiungitur in Glossa: non hoc ideo dixit quin melius esset scilicet
dare omnia et pauperem fieri; sed infirmis timet, quos sic monet dare, ut egestatem non patiantur.
RA5
Ad quintum dicendum, quod hoc quod dicitur, quod egestas a iustitia declinat, intelligendum est de egestate
coacta, quae habet desiderium divitiarum annexum: quod patet per hoc quod dicit, dum saturari quaerit. Saturitas
enim copiam quandam importat, quam quaerunt qui non sunt modicis contenti, secundum illud I ad Tim. VI, 8:
habentes alimenta et quibus tegamur, his contenti simus: unde subiungit: nam qui volunt divites fieri etc., quia
desiderium praedictae copiae frequenter a iustitia declinare facit.
RA6
Ad sextum dicendum, quod illud quod dicitur, quod temporalia non sunt omnino abiicienda, intelligendum est,
quin eis utamur ad sustentationem vitae in cibo et potu et vestitu: quod patet ex hoc quod dicitur: habentes autem
alimenta et quibus tegamur, his contenti simus: non tamen intelligit quin homo possit omnium temporalium
proprietatem a se abiicere.
RA7
Ad illud quod septimo obiicitur, dicendum, quod in rebus temporalibus quaedam sunt quae sunt necessaria ad
sustentationem vitae praesentialiter, sicut vestis qua induor, et cibus et potus, quibus uti debeo ad praesens. De
huiusmodi autem si tantum mihi suppetat quod et alii sufficiat, debeo indigenti providere; et alias non debeo
mihi totum eripere, ut scilicet nudus remaneam, vel absque cibo et potu tempore comestionis: et de his loquitur
Glossa. Quaedam autem sunt temporalia quae reservantur ad providendum necessitati corporis in futurum, sicut
pecunia, possessiones et huiusmodi; et ista possunt a perfectis viris totaliter aliis dari: quia interim antequam
40

