secundum hoc tertio modo possunt comparari religiones, ut illa dicatur perfectior quae maiores austeritates
habet, vel in ieiunio vel in paupertate, vel in aliis huiusmodi: quia opera satisfactoria debent esse poenalia.
Sed primae comparationes sunt magis religioni essentiales: et ideo secundum eas est magis perfectio religionis
iudicanda: et praecipue cum perfectio vitae magis consistat in interiori iustitia quam in exteriori abstinentia.
Sic ergo patet quid sit religio, et in quo perfectio religionis consistat.

|+Pars_2
PR
His igitur visis procedendum est ad ea excludenda quibus adversarii religionis religionem opprimere conantur,
hoc modo procedentes.
PR1
Primo enim inquiremus, utrum alicui religioso docere liceat.
PR2
Secundo, utrum religiosus possit esse de collegio saecularium licite.
PR3
Tertio, utrum religioso liceat praedicare et confessiones audire, si curam non habeat animarum.
PR4
Quarto, utrum religiosus teneatur propriis manibus laborare.
PR5
Quinto, utrum liceat religioso omnia sua relinquere, ita quod nihil sibi possidendum remaneat nec in proprio, nec
in communi.
PR6
Sexto, utrum possit vivere de eleemosynis, et de mendicatis praecipue.
|+1 Capitulus 1: Utrum alicui religioso docere liceat.
AG1
Doctrinam autem religiosorum, ne scilicet docere possint, multipliciter excludere nituntur.
Primo auctoritate Domini dicentis, Matth. XXIII, 8: vos autem nolite vocari Rabbi: quod quidem consilium esse
dicunt a perfectis observandum unde cum omnes religiosi perfectionem profiteantur, a Magisterio abstinere
debent.
AG2
Secundo auctoritate Hieronymi in epistola contra vigilantium, et 16, qu. I: monachus non docentis sed plangentis
habet officium: et 7, qu. I, cap hoc nequaquam dicitur: monachi vita subiectionis habet verbum et discipulatus:
non docendi, vel praesidendi, vel pascendi alios. Et ita, cum canonici regulares et alii religiosi monachorum iure
censeantur, ut dicitur extra, de postulando, ex parte, et de statu monachorum, quod Dei timorem; relinquitur quod
nulli religioso docere liceat.
AG3
Ad idem etiam addunt quod docere est contra religionis votum. Per votum enim religionis mundo abrenuntiatur.
Omne autem quod est in mundo, est concupiscentia carnis, concupiscentia oculorum, et superbia vitae; per quae
tria intelligunt divitias, delicias et honores. Magisterium autem honorem esse dicunt: quod probant per Glossam,
quae est Matth. IV, 5 super illud statuit eum supra pinnaculum templi etc., in palestina plana desuper erant tecta,
et ibi erat sedes doctorum, unde populo loquerentur: ubi multos cepit diabolus vanagloria, honore Magisterii
inflatos. Unde concludunt, quod docere est contra religionis votum.
AG4
Item. Religiosi tenentur ad perfectam humilitatem, sicut ad perfectam paupertatem. Sed ita tenentur ad
paupertatem, quod non licet eis aliquid proprium possidere. Ergo ita debent humilitatem servare quod nullo
honore potiantur.
Magisterium autem est honor, ut probatum est. Ergo Magisterium est eis illicitum.
AG5
Item. Dionysius, 4 cap. Eccl. Hierar., distinguit nostram hierarchiam in tria: scilicet in sacras actiones, et in
communicantes eas, et in eos qui eas tantum recipiunt.
Actiones autem sacras dividit in tria scilicet purgationem, illuminationem et perfectionem.
Communicantes etiam divinas actiones dividit in tria in 5 cap.: scilicet in purgantes quod est diaconorum, in
illuminantes quod est sacerdotum, in perficientes quod est episcoporum. Recipientes etiam divinas actiones
dividit in tria in 6 capitulo, scilicet in immundos, qui purgantur per diaconos; in sacrum populum, qui illuminatur
per sacerdotes; in monachos, qui sunt altioris gradus, qui perficiuntur per episcopos.
Ergo patet quod monachorum non est sacra aliis communicare, sed ab aliis recipere.
Sed quicunque docet, sacra aliis communicat. Ergo monachus non debet docere.
AG6
4

