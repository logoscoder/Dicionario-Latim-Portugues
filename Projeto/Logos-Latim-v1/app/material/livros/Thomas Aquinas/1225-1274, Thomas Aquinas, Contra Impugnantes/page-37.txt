Sed quia rerum cognitiones interdum ex sua pensantur origine, praedictae positionis ortum et processum
investigemus.
Sciendum est igitur, haereticum quendam fuisse Romae antiquis temporibus, Iovinianum nomine, qui in hunc
errorem lapsus est ut diceret, omnium baptizatorum qui baptisma servaverunt, unam in regno caelorum esse
remunerationem, ut Hieronymus narrat in Lib. Quem contra eum scribit: ex quo intantum processit ut diceret,
virgines, viduas et maritatas, quae semel in Christo sunt lotae, si non discrepent ceteris operibus, eiusdem meriti
esse: et quod inter abstinentiam ciborum et perceptionem eorum cum gratiarum actione nulla esset differentia,
matrimonium per hoc virginitati adaequans: in quo consilium de virginitate servanda enervabat, quod habetur a
Domino, Matth. XIX, 11: non omnes capiunt verbum hoc, scilicet ut a nuptiis abstineant, sed qui potest capere
capiat: et ab apostolo I Cor. VII, 25: de virginibus autem praeceptum Domini non habeo, consilium autem do.
Unde eius positio pro haeresi est condemnata, ut Augustinus narrat.
Huius Ioviniani error in vigilantio surrexit, ut Hieronymus dicit in epistola contra vigilantium, qui veritatem fidei
impugnabat, ut ibidem dicitur, pudicitiam odio habens, et in convivio saecularium, contra ieiunia sanctorum
declamans, ut Hieronymus in eadem epistola dicit.
Nec solum contentus fuit Iovinianum imitari, consilium de virginitate evacuans; sed superaddere ausus est, ut
etiam consilium de paupertate servanda omnino destrueret: unde Hieronymus de eo dicit: quod autem asserit, eos
melius facere qui utuntur rebus suis, et paulatim fructus possessionum pauperibus dividunt, quam illos qui
possessionibus venumdatis simul omnia largiuntur; non a me ei sed a Deo respondebitur: si vis esse perfectus,
vade, et vende omnia quae habes, et da pauperibus, et veni sequere me: Matth. XIX, 21.
Hic autem error per successiones errantium usque ad hodierna tempora pervenit; et in haereticis quibusdam qui
cathari nominantur, permansit, et adhuc permanet, sicut patet in quodam tractatu cuiusdam desiderii
haeresiarchae Lombardi nostri temporis, quem edidit contra catholicam veritatem: in quo inter cetera condemnat
statum eorum qui relictis omnibus egere volunt cum Christo.
Nuper autem, quod est horribilius, antiquus error renovatus est ab his qui fidem defendere videbantur; et more
errantium in peius procedentes, non sunt contenti divitias paupertati aequare, ut Iovinianus; vel divitias
paupertati praeferre, ut vigilantius; sed paupertatem totaliter condemnare; dicentes non esse licitum sua omnia
pro Christo relinquere, nisi talem religionem intret quae possessiones habeat, vel nisi talis de labore manuum
vivere intendat. Asserunt etiam paupertatem laudari in Scripturis non actualem, qua aliquis rebus temporalibus se
expoliat, sed habitualem, qua aliquis rem temporalem contemnit corde, etsi re possideat.
Ad destructionem ergo huius erroris hoc modo procedemus.
Primo ostendemus, ad perfectionem evangelicam pertinere non solum paupertatem habitualem, sed etiam
actualem, quae fit per abiectionem rerum temporalium.
Secundo ostendemus, quod haec perfectio manet, etiamsi possessiones in communi non habeantur.
Tertio, quod haec perfectio etiam in his qui possessionibus carent, non semper requirit manuum laborem.
Quarto solvemus ad ea quae pro se inducunt.
Ad ostendendum autem paupertatem actualem ad evangelicam perfectionem pertinere, assumatur primo illud
quod dicitur Matth. XIX, 21: si vis perfectus esse, vade, et vende omnia quae habes, et da pauperibus. Sed ille
qui sua vendit et pauperibus tribuit, non solum habitualem paupertatem eligit, sed etiam actualem.
Ergo actualis paupertas ad evangelicam perfectionem pertinet.
Item. Perfectio evangelica consistit in imitatione Christi. Sed Christus non solum voluntate, sed etiam realiter
pauper fuit: unde dicitur Matth. XVII, 26, super illud, vade ad mare, Glossa: Dominus tantae paupertatis fuit, ut
unde tributum solveret, non haberet; et Luc. IX, 58, vulpes foveas habent etc. Dicit Glossa: ego sum tantae
paupertatis, ut nec hospitium quidem habeam, nec meo utar tecto; et per multas alias auctoritates de facili hoc
probari potest. Ergo actualis paupertas ad perfectionem evangelicam pertinet.
Item. Evangelica perfectio maxime in apostolis claruit. Sed ipsi actualem paupertatem habuerunt, sua omnia
relinquentes; unde Petrus dixit, Matth. XIX, 27: ecce nos reliquimus omnia etc.: et Hieronymus dicit ad edibiam:
si vis esse perfecta, et in primo stare fastigio dignitatis, fac quod fecerunt apostoli: vende omnia quae habes, et
da pauperibus, et nudam solamque crucem virtute nuda sequaris et sola. Ergo actualis paupertas ad evangelicam
perfectionem pertinet.
Item. Marc. X, 23, super illud, quam difficile qui pecunias habent etc., Glossa: aliud est pecuniam habere, aliud
amare. Multi habent et non amant, multi non habent et amant, item alii habent et amant, alii vero nec habere nec
amare se gaudent: qui tutiores sunt, qui cum apostolo dicere possunt: mihi mundus crucifixus est, et ego mundo.
Ergo actualis paupertas et habitualis simul praeferenda est habituali paupertati.
Item. Idem potest haberi matth. XIX, 23, per Glossam super illud, dives difficile intrabit in regnum caelorum.
Glossa: de omnibus tutius est nec habere nec amare divitias.
Item. Iac. II, 5: nonne Deus elegit pauperes in hoc mundo? Glossa: inopes rerum temporalium. Hoc autem non
est nisi per actualem paupertatem. Ergo actualiter pauperes sunt electi a Deo.
Item. Luc. XIV, 33: nisi quis renuntiaverit omnibus quae possidet, Glossa: hoc distat inter renuntiare omnibus et
relinquere omnia: quia renuntiare convenit omnibus, qui ita licite utuntur mundanis quae possident, ut tamen
mente tendant ad aeterna: relinquere est tantummodo perfectorum, qui omnia temporalia postponunt, et solis
37

