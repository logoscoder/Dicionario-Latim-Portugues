Ad quartum dicendum, quod verbum Gregorii est intelligendum, quando aliquis ita hominibus placere quaerit ut
in hoc finis constituatur; ut scilicet eo modo ametur quo Deus amari debet, ne scilicet aliquid quocunque modo
contra Deum fiat: quod patet ex hoc quod immediate praemittit: hostis, inquit, redemptoris est qui per recta opera
quae facit eius vice, ab ecclesia amari concupiscit.
RA5
Ad quintum dicendum, quod verbum Gregorii est intelligendum de inordinato sui amore, ex quo procedit ut
aliquis propter se hominibus placere quaerat.
RA6
Ad sextum dicendum, quod placidus secundum Philosophum non dicitur qui qualitercumque hominibus placere
quaerit, sed qui in hoc excedit; dum scilicet placere quaerit plusquam oportet, vel in quibus non oportet: eum
enim qui secundum quod oportet aliis placere studet, amicum ibidem vocat.
|+6 Capitulus 6: De hoc quod religiosi gaudent in his quae Deus per eos magnifice facit.
AG1
Sexto videamus quomodo nituntur ostendere, quod religiosi non debent gaudere de his quae Deus per eos
magnifice operatur.
Luc. Enim X, 20, dicitur: in hoc nolite gaudere, quia spiritus vobis subiiciuntur.
Ergo eadem ratione nec de aliis magnifice per eos factis gaudere debent.
AG2
Item. Iob XXXI, 25-27, dicitur: si laetatus sum super divitiis meis multis, et quia plurima reperit manus mea. Si
vidi solem cum fulgeret, et lunam incedentem clare, et laetatum est in abscondito cor meum; quasi dicat, male
mihi accidat: quod exponens Gregorius dicit: quia sanctum virum intelligentiae scientia non corrupit, de multis
divitiis gaudere despexit.
Quia vero eum magnitudo operis non inflavit, solem fulgentem non vidit. Quia autem illum nec fama laudabilis
extulit, clare incedentem lunam minime attendit. Ergo patet quod non debent nec de scientia nec de fama nec de
operibus gaudere.
AG3
Item. Gaudio alicuius rei gloria circa rem illam adiungitur. Sed homo non debet gloriari de bonis propriis,
secundum illud Ier. IX, 23: non glorietur sapiens in sapientia sua, et non glorietur fortis in fortitudine sua, et non
glorietur dives in divitiis suis. Ergo nec de bonis quae per eum fiunt, aliquis gaudere debet: et sic videtur ostendi,
quod nullo modo aliquis gaudere debeat de bonis quae Deus per eum facit.
CO
Sed quod hoc sit falsum, manifeste ostenditur per illud Act. XI, 21-23, ubi dicitur, quod multus numerus
credentium conversus est ad Dominum, scilicet ad praedicationem quorundam fidelium. Pervenit autem sermo
ad aures ecclesiae super istis; et miserunt barnabam usque ad Antiochiam: qui cum pervenisset, et vidisset
gratiam Domini, gavisus est. Gaudebant ergo apostoli de hoc quod per eorum fratres et socios fructus in ecclesia
fiebat.
Item. Act. XV, 3, dicitur de Paulo et barnaba, quod deducti ab ecclesia pertransibant per Phoenicem et
Samariam, narrantes conversionem gentium; et faciebant gaudium magnum omnibus fratribus. Ex hoc etiam
habetur idem quod prius.
Item. Phil. IV, 1: itaque fratres mei carissimi et desideratissimi, gaudium meum et corona mea. Ergo patet quod
apostolus gaudebat de illis quos ad Christum converterat. Ergo religiosi et alii perfecti viri gaudere possunt in
illis quae Deus per eos magnifice facit, praecipue in conversione aliorum.
Item. Nullus gratias agit de hoc in quo non credit sibi gratiam esse factam.
Sed nullus reputat sibi gratiam fieri de hoc de quo non gaudet. Si ergo non est gaudendum de his quae Deus per
eum magnifice operatur, non sunt de hoc gratiae agendae: quod est omnino absurdum.
Item. Secundum Philosophum in I ethic., nullus est iustus qui non gaudet iustis operationibus: et huic concordat
quod dicitur in Psalmo: servite Domino in laetitia. Sed nihil magnificentius Deus per aliquem facit, quam opus
iustitiae, quo ei servitur. Ergo sancti viri gaudere debent de his quae Deus per eos magnifice operatur.
Ad horum ergo evidentiam sciendum est, quod gaudium non est nisi de bono: unde secundum ordinem bonorum
est de eis gaudendum: et ideo finis laetitiae in solo summo bono ponendus est, quo proprie dicimur frui; aliis
autem rebus hoc modo gaudere debemus, ut in tali gaudio finis non ponatur, sed referatur ad ultimum finem.
Qui ergo gaudet de bonis quae Deus per eum operatur, hoc gaudium in Deum referens, recte gaudet: quod
contingit dum aliquis propter hoc gaudet de his quae Deus per eum facit: quia videt hoc in gloriam Dei cedere, et
suam et aliorum salutem.
Si autem aliter gaudeat, suis operibus fruitur, et peccat. Unde et Gregorius in moralibus exponens praefata verba
iob, sic dicit: nonnunquam etiam sancti viri de bona sua opinione gaudent. Sed cum per hanc ad meliora
proficere audientes pensant, non iam de opinione sua, sed de proximorum utilitate gaudent: quia aliud est favores
quaerere, et aliud de profectibus exultare.
RA1
80

