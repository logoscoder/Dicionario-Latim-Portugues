Quod etiam dicunt, quod nullus potest seducere nisi sit apparens bonus, patet esse falsum; cum multo plures
seducantur deliciis huius mundi et terroribus quam etiam specie honestatis.
Procedunt ulterius, quod nuntii Antichristi invenientur inter eos qui vacant studio litterarum: quod probare
nituntur per hoc quod habetur II Tim. III, 7: semper discentes, et nunquam ad scientiam veritatis pervenientes.
Quae probatio quam sit inepta, apparet cum hoc referatur ad mulierculas seductas, ut ipse textus ostendit, magis
quam ad homines seducentes.
Dato etiam quod ad seductores esset referendum, ad illos pertineret qui studio vacantes, deviant a fidei veritate;
cum de haereticis verba illa sint exponenda, ut supra dictum est.
Hoc idem probare nituntur per hoc quod dicit Gregorius in Lib. 13 Moral., super illud iob XVI, 10: hostis meus
terribilibus oculis etc.. Sicut, inquit, incarnata veritas in praedicatione sua pauperes idiotas et simplices elegit; sic
e contrario Antichristus ad praedicandum falsitatem suam astutos ac duplices, atque huius mundi scientiam
habentes electurus est. Sed qui sunt isti praedicatores litterati quos Antichristus mittet, Gregorius infra statim
exponit, utens auctoritate Isai. XVIII, 2: qui mittit in mari legatos in vasis papyri, super aquas: quod exponens
dicit: mittit in mari legatos, quia praedicatores suos in saeculo spargit. In vasis papyri super aquas. Vasa papyri
sunt corda saecularium doctorum. In vasis igitur papyri super aquas legatos mittere, est praedicationem suam in
carnalium sapientium sensibus ponere, et defluentes ad culpam populos vocare.
Illi ergo litterati sunt praedicatores Antichristi qui saeculariter viventes, populos ad lascivias inducunt. Nec
tamen si per litteratos Antichristus pericula inducet, sequitur quod solum per eos.
Procedunt ulterius deducendo, quod inter illos litteratos inveniuntur nuntii Antichristi, quorum consilium
reputatur pretiosum, maximum et optimum, quasi si quis consulat Deum, ut dicitur de Achitophel II Reg. XVI,
23. Et quod seductores finalis ecclesiae per Achitophel significantur, probant per hoc quod Achitophel prius fuit
cum David, et postea cum Absalon: sic isti prius erunt cum Christo, postea cum Antichristo: unde dicitur II Tim.
III, 5: habentes speciem pietatis: et postea sequitur: homines reprobi mente corrupti circa fidem: et per illud quod
dicitur ioan.
III: ex nobis prodierunt: Glossa: nobiscum in sacramentis communicant.
Sed ista probatio non est efficax: quia non est intentio apostoli in verbis praemissis, quod prius habeant speciem
pietatis, et postea eam deponant ad infidelitatem conversi; sed simul dum speciem habent pietatis superficie
tenus, virtutem eius abnegant, infideles existentes. Multi etiam haeretici nobiscum in sacramentis conveniunt:
aliqui enim sacramenta ecclesiae recipiunt, ad minus ad apparentiam.
Dato etiam quod quantum ad hoc per Achitophel significarentur, non tamen oporteret quod quantum ad hoc quod
Achitophel in consiliis fuit famosus. Hic etiam eorum processus ex coniectura humana procedere apparet, sicut
in illis qui per plagas Aegypti futuras persecutiones ecclesiae praedicere voluerunt, ut supra dictum est.
Adhuc procedunt ulterius, et ostendere volunt quod tales nuntii Antichristi inter eos invenientur qui sunt ad
consilia obligati, per hoc quod dicit Gregorius super illud iob XXX, 12: ad dexteram orientis etc., ad dexteram
inquit orientis calamitates insurgunt; quia ad persecutionem ecclesiae prosiliunt qui electa membra redemptoris
esse credebantur.
Sed per hoc non potest probari quod inveniantur inter ligatos ad consilia: quia electa membra, quae per dexteram
significantur, omnes bonos intelligit: unde ibidem dicit: in hoc loco dexterae vocabulo fidelis populus ecclesiae
sanctae designatur.
Si etiam per membra electa non significantur nisi perfecti, adhuc probatio non est efficax: quia etiam aliqui sunt
perfecti propter gradum caritatis, etiam si sint matrimonio coniuncti: praelati etiam sunt perfecti quantum ad
statum. Unde per electa membra non possunt soli religiosi intelligi.
Sed in processu eius plane apparet fallacia consequentis.
Probare etiam nituntur hoc idem per hoc quod dicitur Matth. II, 13: futurum est ut Herodes quaerat puerum ad
perdendum eum: Glossa: quam cito Christus in mundo apparuit, incepit in eum persecutio, quae praefiguravit
persecutionem sanctorum. Et ideo concludunt, quod sicut in adventu Christi se opposuerunt Christo qui
sapientiores et sanctiores videbantur, scilicet Scribae et Pharisaei; ita etiam se opponent fidelibus Christi in fine
qui sapientes et sancti videntur, scilicet litterati et religiosi.
Sed haec probatio non est efficax: quia etiam Christum non solum persecuti sunt Scribae et Pharisaei, sed etiam
principes sacerdotum, ut Anna et caiphas; et principes saeculares, ut Herodes et Pilatus. Nec illi qui Christum
persecuti sunt, erant simul omnes Scribae et Pharisaei, sed quidam Scribae tantum, quidam Pharisaei tantum.
Unde ex hoc non potest haberi quod intendunt: quia haec ratio non magis tangit religiosos litteratos quam
illitteratos; nec eos magis quam praelatos et principes et doctores saeculares.
Ex his autem omnibus praedictis sic colligendo concludunt. Patet ergo quod nuntii Antichristi erunt christiani
apparentes boni, studiis litterarum dediti, in consiliis dandis famosi, religiosi, ad consilia obligati: in qua
conclusione quid intendant, ostendunt. Eos enim quos infamare nituntur, ita notificant, ac si eos exprimerent
nominatim. Nihil enim differt dicere socratem et sophronisci filium, si solus sit sophronisci filius socrates. In
quo eorum excusatio tollitur, et simul ostenditur quod ad personas descendunt.
Sed in hoc eorum processu multipliciter errare convincuntur.

90

