|+5 Capitulus 5: Utrum liceat religioso omnia sua relinquere, ita quod nihil sibi possidendum remaneat, nec in
proprio nec in communi.
AG1
Praedictis autem non contenti adversarii veritatis, religionum omnium fundamentum ab ipso Domino firmiter
collocatum nituntur evertere, videlicet paupertatem, dicentes illicitum fore, omnibus suis dimissis, pauperem
religionem ingredi, quae possessionem aut reditus non habeat, nisi forte sub proposito manibus laborandi,
inducentes ad confirmationem sui erroris hoc quod dicitur Prov. XXX, 8-9: mendicitatem et divitias ne dederis
mihi: tribue tantum victui meo necessaria; ne forte satiatus etc., et infra: et egestate compulsus furer, et periurer
nomen Dei mei.
Sed ille qui dimissis omnibus suis pauperem religionem intrat, quae possessiones non habet, victui necessaria
sibi aufert, mendicitati se exponens; praecipue si non habeat propositum labore manuum victum quaerendi. Ergo
committit se periculo furti et periurii; in quo reprehensibilis esse videtur.
AG2
Item. Eccle. VII, 12, dicitur: utilior est sapientia cum divitiis: Glossa, quam sola. Ergo reprehensibiliter agit qui
sapientiam sine divitiis praeeligit, divitias relinquens, ut sapientiae vacet.
AG3
Item. Eccli. XXVII, 1, dicitur: propter inopiam multi deliquerunt: Glossa: propter inopiam cordis vel corporis.
Sed illud quod est causa periculi, est fugiendum. Ergo non debet aliquis se inopem facere, omnia sua relinquens.
AG4
Item. II ad Cor. VIII, 12, apostolus dat formam fidelibus eleemosynas faciendi, sic dicens: si voluntas prompta
est, secundum id quod habet,: Glossa: ut necessaria retineat tantum, accepta est, non secundum id quod non
habet, idest ultra vires; non enim volo ut aliis sit remissio, vobis autem tribulatio: Glossa, idest paupertas. Sed
ille qui omnia dat, non retinet sibi necessaria, sed ultra vires dans paupertatem patitur. Ergo inordinate dat, et
contra formam ab apostolo traditam.
AG5
Item. I Thess. V, 12, super illud, rogamus autem vos, fratres, ut noveritis eos, dicit Glossa: sicut divitiae
negligentiam pariunt salutis, ita egestas, dum saturari quaerit, a iustitia declinat. Sed illi qui relictis omnibus
pauperem religionem intrant, se egestati subiiciunt. Ergo ponunt se in periculo declinandi a iustitia; quod videtur
reprehensibile.
AG6
Item. I ad Tim. VI, 8, super illud, habentes alimenta, et quibus tegamur, dicit Glossa: etsi nihil intulerimus vel
ablaturi sumus, non tamen omnino abiicienda sunt haec temporalia. Sed ille qui omnibus dimissis religionem
intrat quae temporalibus possessionibus caret, omnia temporalia abiicit. Ergo inordinate agit.
AG7
Item. Super illud Luc. III, 11: qui habet duas tunicas, det non habenti, Glossa: de duabus tunicis dividendis datur
praeceptum: quia si una dividitur, neuter vestitur.
Misericordiae enim ipsius secundum possibilitatem humanae conditionis servatur mensura, ut non sibi
unusquisque totum eripiat, sed quod habet cum paupere partiatur.
Ergo qui omnia pauperibus dat, nihil sibi reservans, ultra mensuram et immoderate dat, et ita peccat.
AG8
Item. Luc. X super illud: nolite quaerere quid manducetis, Glossa: non praecipitur ut nihil pecuniae ad usus
necessarios reservetur a sanctis; cum et ipse Dominus loculos habuisse legatur. Sed nisi esset bonum reservare
aliquid sibi, reservatio prohibita esset, nec Dominus aliquid reservasset. Ergo bonum et expediens est aliquid sibi
reservare, et non omnia relinquere.
AG9
Item. Dare danda et non danda est actus prodigalitatis. Sed ille qui dat omnia, dat danda et non danda; cum nihil
non dandum sibi reservet. Ergo talis peccat vitio prodigalitatis.
AG10
Item. Rom. XII, 1: rationabile obsequium vestrum: Glossa: ne quid nimis sit. Sed dare omnia est dare nimis, quia
excedit medium, quod tenet liberalitas in dando, quae dat aliqua, et reservat quaedam.
Ergo qui omnia dans religionem intrat, non praestat Deo rationabile obsequium.
AG11
Item. Exod. XX, 13, dicitur: non occides: Glossa: subtrahendo consilium vitae cui debes dare. Sed consilium
vitae conservandae adhibetur per bona temporalia.
Ergo qui omnia bona temporalia subtrahit sibi, cui maxime debet vitae consilium adhibere, venit contra illud
praeceptum Decalogi, non occides, sibi manus iniiciendo.
AG12

35

