in gentibus; seorsum autem his qui videbantur aliquid esse: ne forte in vacuum currerem aut cucurrissem. Et
propter hoc, distinct. 15, cap. Canones, dicitur quod a temporibus Constantini Concilia incoeperunt.
In praecedentibus namque annis persecutione fervente docendarum plebium minime dabatur facultas: inde
christianitas in diversas haereses scissa est, quia non erat episcopis licentia conveniendi in unum. Patet ergo quod
periculum fidei divisionis inducit qui doctores fidei in unam societatem congregari non permittit et sic patet
multipliciter praedictam sententiam esse damnosam.
Est etiam eadem sententia falsa: quod multipliciter patet: primo quia est contraria doctrinae apostolicae, quae
falsa esse non potest. Dicitur enim I petr. IV, 10: unusquisque gratiam quam accepit, in alterutrum illam
administrantes sicut boni dispensatores multiformis gratiae Dei: Glossa: gratiam dicit, idest quodlibet donum
spiritus sancti ad subserviendum aliis, tam in saecularibus quam in spiritualibus. Et exemplificat de dono
scientiae, dicens: si quis loquitur, quasi sermones Dei: Glossa: si quis habet scientiam loquendi, non sibi, sed
Deo tribuat. Nec praeter voluntatem Dei aut praeter auctoritatem sanctarum Scripturarum, vel praeter utilitatem
fratrum doceat; nec etiam quod docendum est, taceat.
Qui ergo dicit, quod religiosi et saeculares in alterutrum donum scientiae non communicent, manifeste auctoritati
apostolicae contradicit.
Item ex ore sapientiae dicitur eccli. XXIV, 47: videte quod non solum mihi laboravi, sed omnibus exquirentibus
veritatem: quod ad ecclesiasticum doctorem pertinet, ut Glossa ibidem dicit: qui non solum sibi, sed et aliis
docendo et scribendo proficit. Qui omnes dicit, nullum excipit. Ergo tam religiosi quam saeculares doctores
omnibus communiter et saecularibus et religiosis proficere docendo debent.
Item officia diversa sunt in ecclesia, sicut diversa membra in corpore, ut patet in I ad Cor. XII, 12, in textu et in
Glossa.
Sicut autem oculus est in corpore, ita doctores sunt in ecclesia. Unde matth. XVIII, 9, per hoc quod dicitur: si
oculus tuus scandalizat te, doctores et consiliarii intelliguntur, ut per Glossam patet. In corpore autem humano ita
est quod oculus omnibus membris videt indifferenter; et similiter quodlibet aliud membrum alteri subservit in
suo officio. I Cor. XII, 21: non potest oculus dicere manui, opera tua non indigeo: aut iterum caput pedibus, non
estis mihi necessarii. Ergo et quicumque sumuntur ad officium doctrinae, debent omnibus, cuiuscumque
conditionis fuerint, docendo proficere: et religiosi saecularibus, et saeculares religiosis.
Item quibuscumque competit aliquis actus, competit admitti ad societatem illorum qui ordinantur ad actum
illum; cum societas nihil aliud esse videatur quam adunatio hominum ad unum aliquid communiter agendum.
Unde et omnes quibus pugnare licet, possunt connumerari in eodem exercitu, qui est societas ordinata ad
pugnandum: non enim videmus quod milites religiosi repellant milites saeculares a suo exercitu, nec e converso.
Sed societas studii est ordinata ad actum docendi et discendi. Cum ergo non solum saecularibus, sed etiam
religiosis liceat docere et discere, ut ex praedictis patet; non est dubium quod religiosi et saeculares in una
societate studii esse possunt.
Est etiam praedicta sententia frivola: quia rationes quibus innititur, nullius momenti sunt, et ostendunt
ignorantiam eorum qui eas inducunt, vel veram vel fictam.
Est enim societas, ut dictum est, adunatio hominum ad aliquid unum perficiendum.
Et ideo secundum diversa ad quae perficienda societas ordinatur, oportet societates distingui, et de eis iudicari:
cum iudicium uniuscuiusque rei praecipue sumatur ex fine. Et inde est quod Philosophus in 8 ethic., diversas
communicationes distinguit; quae nihil aliud sunt quam societates quaedam, secundum diversa officia in quibus
homines sibi invicem communicant: et secundum has diversas communicationes amicitias distinguit; sicut eorum
qui simul nutriuntur, vel qui simul negotiantur, aut aliquod aliud negotium exercent.
Exinde etiam venit distinctio societatis, qua distinguitur in publicam et privatam.
Publica quidem societas dicitur secundum quam homines sibi communicant in una republica constituenda; sicut
omnes homines unius civitatis vel unius regni in una republica sociantur. Privata autem societas est quae ad
aliquod negotium privatum exercendum coniungitur: sicut quod duo vel tres societatem ineunt ut simul
negotientur.
Utraque autem dictarum societatum distinguitur per perpetuum et temporale.
Illud enim ad quod aliqua multitudo, vel etiam duo aut tres colligantur, quandoque est perpetuum; sicut illi qui
efficiuntur alicuius civitatis cives, perpetuam societatem ineunt, quia mansio civitatum eligitur ad totum tempus
vitae hominis: et haec est societas politica. Similiter etiam societas privata quae est inter virum et uxorem, et
Dominum et servum, perpetuo manet propter perpetuitatem vinculi qua colligantur; et haec societas vocatur
oeconomica.
Quando vero negotium ad quod multitudo congregatur, temporaliter exercendum eligitur, non est societas
perpetua, sed temporalis; sicut quod multi negotiatores ad nundinas conveniunt, non ut ibidem perpetuo
morentur, sed, donec negotia sua expleant; et haec est societas publica sed temporalis.
Similiter quod duo socii qui idem hospitium conducunt, non ineunt perpetuam societatem, sed temporalem: et
haec est societas privata et temporalis. De his ergo societatibus diversimode iudicandum est.
Unde qui indistincte nomine societatis vel collegii utitur, ignorantiam suam ostendit.
RA1
12

