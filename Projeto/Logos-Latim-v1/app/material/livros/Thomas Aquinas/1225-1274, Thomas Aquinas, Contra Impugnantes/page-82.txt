Narrat, quod in terreno palatio excubabat, ubi multi ex monasterio fratres germana caritate devicti secuti sunt
eum.
Non est ergo illicitum viris perfectis, et viris religiosis in curiis regum commorari.
Ut ergo appareat quid in hac controversia sit tenendum, sciendum, quod sancti viri aliquid propter se quaerunt,
aliquid propter alios. Propter se quidem quaerunt Christo semper per contemplationem inhaerere vel in hoc
mundo, quantum praesentis vitae infirmitas patitur, vel in futura vita, ubi eum plenissime contemplentur.
Sed propter alios interdum coguntur a desiderata contemplatione discedere, et se actionum tumultibus implicare.
Sic ergo et in desiderio habent quietem contemplationis; et tamen propter salutem proximorum patienter
sustinent laborem actionis.
Unde Paulus Phil. I, 23: coarctor e duobus, desiderium habens dissolvi et esse cum Christo; permanere autem in
carne necessarium propter vos. Gregorius etiam in homil. 4 secundae partis super Ezech. Ait: menti sponsum
suum fortiter amanti una solet esse consolatio, si per hoc quod ipsa a visione differtur, aliorum animae per eius
verba proficiant, et ad caelestem sponsum amoris facibus inardescant.
Et hac necessitate convenit quod sancti quandoque multitudinibus se ingerant, et magnatum gratiam et consortia
quaerunt, non favore humano vel potentia delectati, sed ut plures ad viam salutis trahere possint: quia, ut dicit
Augustinus 8 confess., qui multis sunt noti, multis sunt auctoritati ad salutem, et multis praeeunt assecuturis:
quia, ut ipse infra dicit, plus hostis vincitur in eo quem plus tenet, et de quo plures tenet. Plus autem tenet
superbos nomine nobilitatis, et de his plures nomine auctoritatis: et ideo urgente caritate, nobilium et
auctoritatem habentium sancti consortia quaerunt, ut per eos pluribus possint proficere ad salutem; et nisi hoc
facerent, essent merito arguendi.
Unde dicit Gregorius in pastoral.: qua mente is qui proximis profuturus enitesceret, utilitati ceterorum secretum
praeponit suum, quando ipse summi patris unigenitus, de sinu patris egressus est ad publicum nostrum.
RA1
His visis, facile est respondere ad obiecta.
Quod enim dicitur matth. XI, 8: qui mollibus vestiuntur etc., satis aperte ostenditur, de his loqui qui in curiis
regum morantur ut ibi suas perficiant voluptates.
RA3
Similiter quod dicit Glossa Luc. IX, 11: non otiosis etc., intelligitur de illis qui in civitate vel saeculari dignitate
resident, ibi quietem habentes.
Sed sancti quietem suam in Deo solo habent, et in ipso resident; quod autem eos oporteat in dignitatibus vel cum
multitudine commorari, magis laborem reputant quam quietem.
RA4
Quod autem dicit Hieronymus, multitudines hominum etc., patet quod loquitur de frequentantibus multitudines
et huiusmodi, non ad fructificandum, sed ad delectandum: quod patet ex hoc quod sequitur: quasi catenas fugias
voluptatum.
RA5
Similiter quod boetius dicit, illi qui in potentia etc., manifeste apparet verum esse. Non tamen sequitur, si illi qui
in potentia gloriantur, volunt potentibus adhaerere, quod e converso omnes qui potentibus adhaerere volunt, in
potentia delectentur; cum hoc possit fieri propter aliam causam, ut dictum est.
RA6
Similiter etiam quamvis praedicare multitudini sit honorificum, non tamen sancti in hoc gloriam suam quaerunt,
sed Dei; imitantes eum qui dicit Ioan. VII: ego gloriam meam non quaero, sed eius qui misit me.

|+Pars_5
|+PR Prologus
Quomodo religiosos infamant mala si qua in eis sunt extendendo. Viso igitur quomodo blasphemando perversi
homines iudicium de rebus pervertunt; nunc videndum est quomodo pervertunt iudicium de personis.
Forte autem posset alicui videri quod detractiones quae personis irrogantur, essent tolerandae sine
contradictione: tum quia, ut Gregorius dicit 9 Hom. Primae partis super Ezech., perversorum derogatio vitae
nostrae approbatio est: quia iam ostenditur nos aliquid iustitiae habere, si illis displicere incipimus qui non
placent Deo: iuxta illud quod dicitur Ioan. XV, 18: si mundus vos odit etc.; tum etiam quia humana iudicia sunt
parvipendenda, secundum apostolum I Cor. IV, 3: mihi pro minimo est ut a vobis iudicer, aut ab humano die: et
praecipue cum nostrae conscientiae Deum testem habeamus, secundum illud iob XVI, 20: ecce in coelo testis
meus etc..
Sed interius considerantibus apparet huiusmodi detrahentium linguas esse efficaciter reprimendas propter tria.
PR1

82

