assumpserit, ex quocumque peccato commisso hypocrita diceretur, hypocrisi existente tam gravi peccato, ut
dicunt. Sed hoc removet Gregorius 31 Lib. Mor. Super illud iob XXXIX, 16, frustra laboravit nullo timore
cogente: ubi sic dicit: sciendum vero quia sunt nonnulli quos caritatis gremio nutriens mater ecclesia tolerat, quo
usque ad spiritualis aetatis incrementa perducat: qui nonnunquam et sanctitatis habitum tenent, et perfectionis
meritum exequi non valent; et infra: hos nequaquam credendum est in hypocritarum numerum currere: quia aliud
est infirmitate, aliud malitia peccare.
Illi ergo soli sunt hypocritae dicendi ex sententia beati Gregorii, qui ea intentione opera perfectionis assumunt, ut
malitiam suam occultius exerceant, et magis nocere possint; non autem illi quos contingit ex infirmitate peccare
etiam post habitum perfectionis assumptum.
Epilogus.
Sic igitur divina auxiliante gratia malignorum detractionibus repressis, evidenter apparet quod nihil damnationis
est his qui sunt in Christo Iesu, qui non secundum carnem ambulant, sed crucem Domini baiulantes, operibus
spiritualibus insistunt, carnalia desideria contemnentes.
Pateret siquidem locus multa replicandi contra praedictos detractores; sed eos divino iudicio reservamus, cum
eorum nequitia possit esse omnibus manifesta ex his quae ex corde suo nequissime protulerunt, secundum
sententiam Domini dicentis, Matth. XII, 34: quomodo potestis bona loqui, cum sitis mali? ex abundantia enim
cordis os loquitur. Si quis ergo emundaverit se ab istis, ut habetur II Tim. II, 21, scilicet eorum iniquitati non
consentiat, erit vas in honorem sanctificatum, et utile Domino, ad omne opus bonum paratum. Qui vero eis
consentiunt, caeci caecos sequentes, simul cum eis in foveam cadent: a qua ut liberemur, haec dicta sufficiant,
Deo adiuvante, cui sit honor et gratiarum actio in saecula saeculorum. Amen.

92

