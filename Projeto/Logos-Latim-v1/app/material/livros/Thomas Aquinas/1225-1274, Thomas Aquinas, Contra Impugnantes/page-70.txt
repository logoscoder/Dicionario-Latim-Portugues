|+1 Capitulus 1
AG1
Quod autem se ipsos commendare non debeant, probare nituntur primo per hoc quod habetur Rom. Ult. Super
illud, per dulces sermones et benedictiones etc., Glossa: compositis verbis suam traditionem commendabant
pseudoapostoli, quibus simplicium corda decipiebant. Unde, cum religiosi suum ordinem commendent, et per
hoc aliquos ad suum ordinem attrahant, se pseudoapostolos ostendunt, et similes Pharisaeis, de quibus dicitur
matth. XXIII, 15: vae vobis, Scribae et Pharisaei hypocritae, qui circuitis mare et aridam, ut faciatis unum
proselytum.
AG2
Item II Cor. III, 1: incipimus iterum nosmetipsos commendare: Glossa: quasi, est aliquis qui hoc imponat nobis.
Absit ut hoc faciamus. Et sic idem quod prius.
AG3
Item ibidem subditur: aut nunquid egemus commendatitiis epistolis ad vos aut ex vobis, sicut quidam? Glossa:
idest pseudoapostoli, quos nulla virtus commendat.
Utique non egemus. In quo videtur quod illi qui commendatitias litteras procurant, sint pseudoapostoli.
AG4
Item. II Cor. IV, 2: in manifestatione veritatis commendantes nosmetipsos: Glossa: sine comparatione
adversariorum.
Ergo religiosi qui se commendantes religionem suam aliis religionibus praeferunt, non sunt veri apostoli.
AG5
Item. II Cor. IV, 5: non enim nosmetipsos praedicamus, sed Iesum Christum. Sed illi qui se ipsos commendant,
se ipsos praedicant.
Ergo tales non sunt verorum apostolorum imitatores.
AG6
Item. II Cor. X, 12: non enim audemus inserere aut comparare nos quibusdam qui se ipsos commendant: Glossa,
idest pseudo. Ergo illi qui se ipsos commendant, videntur esse pseudoapostoli.
AG7
Item. II Cor. X, 18: non enim qui se ipsum commendat, ille probatus est, sed quem Deus commendat. Ergo illi
qui se ipsos commendant, non sunt a Deo approbati.
AG8
Item. Prov. XXVII, 2: laudet te alienus, et non os tuum; extraneus, et non labia tua.
AG9
Item Prov. XXVIII, 25: qui se iactat et dilatat, iurgia concitat. Ex quibus patet quam reprobabile sit quod aliquis
se ipsum commendet.
AG10
Item. Ioan. VIII, 54: si ego glorifico me ipsum, gloria mea nihil est. Ergo multo fortius qui se ipsos commendant,
ostendunt gloriam suam nihil esse. Et sic ex omnibus praedictis ostendere nituntur, quod non liceat alicui se
ipsum aut suum statum commendare.
CO
Sed quod aliquando sancti se ipsos commendant, hoc manifeste probatur tam ex veteri quam ex novo testamento.
Dicitur enim nehem. V, 18, quod ipse in sui ipsius commendationem dixit: insuper annonas ducatus mei non
quaesivi: valde enim erat attenuatus populus. Memento mei, Deus in bonum, secundum omnia quae feci populo
huic.
Item. Iob XXXI, 1: pepigi foedus cum oculis meis ut ne cogitarem quidem de virgine: et XXIX, 14: iustitia
indutus sum, et vestivit me sicut vestimentum, et multa alia in utroque capitulo dicit manifeste ad sui
commendationem.
Item. Apostolus Rom. XV, 18: non enim audeo aliquid loqui eorum quae per me non efficit Christus; et infra: ab
ierusalem per circuitum usque ad illyricum mare replevi evangelium Christi. Item I Cor. XV, 10, abundantius
illis omnibus laboravi: et II Cor. XI, 21: in quo quis audet... Audeo et ego: et multa alia quae ibi in sui
commendationem dicit. Item Gal. I, 16: non acquievi carni et sanguini: et multa alia in eodem et sequenti cap.
Dicit, quae ad suam commendationem pertinent.
Quod etiam statum suum commendaverit, expresse patet II Cor. III, 6: qui et idoneos nos fecit ministros novi
testamenti, non littera, sed spiritu: et ibi multa subiungit ad commendationem apostolicae dignitatis. Et ita patet
quod religioso licet suam religionem commendare, et per hoc alios ad suam religionem adducere.
Item. Apostolus I Cor. VII, 7, virginitatis perfectionem commendans, alios ad virginitatis statum in quo ipse erat
hortabatur, dicens: volo omnes homines esse sicut me ipsum. Ergo et religiosi qui sunt in statu perfectionis
possunt suam religionem commendare.
Quia ergo commendare se ipsum aliquando quidem est laudabile, aliquando vero reprehenditur; qualiter boni se
ipsos commendare possint, Gregorius ostendit in homil. 9 primae partis super Ezech., sic dicens: iusti atque
perfecti aliquando suas virtutes praedicant, bona quae divinitus acceperunt, narrant, non ut ipsi apud homines sua
70

