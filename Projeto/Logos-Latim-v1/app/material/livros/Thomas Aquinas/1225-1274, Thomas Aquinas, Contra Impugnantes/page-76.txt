Hoc autem tertium, ut Glossa exponit ibidem, intelligendum est non tam ut cum eo pedibus vadas, quia hoc nec
in Christo nec in aliis sanctis historialiter legimus esse completum; sed ut parato animo sis ire, cum oporteret.
Similiter et primum praeceptum, ut Augustinus dicit in Lib. De mendacio, sic est intelligendum ut homo cor
paratum habeat non solum ad alias alapas accipiendas, sed etiam quaelibet tormenta pro veritate patienda cum
eorum dilectione a quibus illa pateretur. Nec intelligitur quod ad litteram aliquis debeat maxillam praebere se
percutienti; cum nec Dominus hoc etiam percussus impleverit, nec apostolus Paulus.
Unde patet quod medium praeceptum secundum eandem formam est exponendum: ut scilicet aliquis habeat cor
paratum ad quaelibet damna temporalia sustinenda potius quam caritatem vel veritatem relinquat. Potest autem
sine praeiudicio veritatis vel caritatis contingere quod aliquis sua in iudicio repetat, ut ex praedictis patet: et
propter hoc non sequitur ratio.
RA3
Et similiter dicendum est ad tertium.
RA4
Ad quartum dicendum, quod Dominus praecepit ut apostoli pedes a pulvere excutiant in testimonium eorum qui
eos non recipiunt: unde mar. VI, 11, dicitur: excutite pulverem de pedibus vestris in testimonium illis: unde et
glosa luc. X dicit: excutite pulverem, ad contestationem terreni laboris, quem pro eis inaniter susceperant. Et hoc
testimonium ordinatur ad divinum iudicium: unde sequitur amen dico vobis, tolerabilius erit etc.. Ab illis ergo
Dominus discipulis suis mandat ut non recepti recedant, qui finali iudicio pro suis sceleribus reservantur, sicut
sunt infideles; de quibus dicitur I cor. V, 13: eos qui foris sunt, iudicabit Deus. Sed de his qui intus sunt, scilicet
fidelibus, iudicium ecclesiae committitur. Unde si aliquis in societatem fidelium recipi velit, et ipsi iniuste
contradicant; non debet hoc divino iudicio reservari, sed ad iudicium ecclesiae corrigendum deducere.
RA5
Ad quintum dicendum, quod iudicium cum contentione omnibus etiam infirmis est prohibitum, ut patet per
Glossam I Cor. VI, 7, super illud, iam quidem omnino delictum est etc.. Est enim contentio impugnatio veritatis
per confidentiam clamoris, ut habetur in Glossa Rom. I, 29, super illud, homicidiis, contentione etc..
Unde illi qui cum veritate in iudicio stant, non confidentes in clamore, non propter hoc sunt contentiosi.
RA6
Ad sextum dicendum, quod non est intelligendum quod salva caritate nullo modo possit aliquis ablata repetere;
sed quia caritas non inducit ad repetendum ablata ex cupiditate: unde Glossa: non quaerit quae sua sunt, idest
ablata non repetit, quia non est amatrix pecuniae.
Quandoque tamen aliquis ex caritate sua repetere potest zelo fraternae correctionis motus, ut patet per
auctoritatem Gregorii inductam.
RA7
Ad septimum dicendum, quod non semper quando aliquis rem suam repetit in iudicio, pacem quam cum proximo
debet habere, a corde suo repellit.
Unde quamvis pax cordis nullo modo sit perdenda pro terrena re recuperanda, non sequitur quod aliquis non
possit in iudicio terrenam rem repetere. In ipso enim tumultu iudicii plerumque est salva pax pectoris, cum etiam
a bonis viris nec in bellorum tumultibus amittatur: alias omnia bella essent illicita.
RA8
Ad octavum dicendum, quod si aliquis iuste sua in iudicio repetit, ipse non scandalizat, scandalum active faciens;
sed si aliquis scandalizatur, est scandalum passivum tantum. In quo distinguendum videtur: quod aut est
scandalum Pharisaeorum, cum scilicet quis ex malitia scandalizatur, et scandalum in aliis suscitat; et tale
scandalum est contemnendum exemplo Domini, qui audito Pharisaeorum scandalo, dicit Matth. XV, 14: sinite
eos: caeci sunt, et duces caecorum. Aut est scandalum infirmorum, quod scilicet procedit ex infirmitate vel
ignorantia; et huic scandalo occurrendum est iuxta posse, ita tamen, ut pro hoc removendo, aliquod illicitum non
committamus. Esset autem illicitum, si aliquis bona ecclesiae sibi commissa perire permitteret a praedonibus
direpta. Et ideo, quamvis aliquis scandalo passivo scandalizetur; nihilominus ille cui committitur cura ecclesiae,
debet defendere iura ecclesiae sibi commissae: unde et b. Thomas cantuariensis contempto scandalo regis
angliae, bona suae ecclesiae defensavit usque ad mortem.
Sed si etiam posset sine peccato dimittere illius rei repetitionem, non oportet quod propter scandalum passivum
repetere dimittat.
Potest enim alio modo scandalo passivo obviare, si est scandalum infirmorum; scilicet pacificis verbis se iuste
agere ostendendo: et magis proximo prodesset, si eum ab iniusta deceptione eriperet, vel consuetudinem similia
praesumendi auferret, quam si ei rem suam dimitteret. Et praeterea, magis debet aliquis scandalo suo quam
proximi cavere: et ideo, si timeret se scandalum perpeti nisi sua repeteret, non deberet prohiberi a rei suae
repetitione.
RA9
Ad nonum dicendum, quod quamvis esca sit simpliciter maxime necessaria corpori, non tamen quaelibet esca. Si
enim aliquis ab una esca abstineat, potest alia sustentari: unde ab aliquo genere escae magis esset abstinendum

76

