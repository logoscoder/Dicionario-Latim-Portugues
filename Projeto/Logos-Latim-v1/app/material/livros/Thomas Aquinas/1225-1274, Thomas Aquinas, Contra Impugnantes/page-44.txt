Non solum autem praedicti adversarii Christi paupertatem ratione impugnare nituntur; sed eam totaliter eradicare
conantur quodammodo indirecte, dum victum pauperibus Christi crudeliter subtrahere nituntur, dicentes eos de
eleemosynis vivere non posse. Eccli. XXXIV, 25: panis egentium vita pauperis est: qui defraudat illum, homo
sanguinis est. Ad quod probandum multipliciter nituntur.
Primo enim illud inducunt quod dicitur deuter. XVI, 19: non accipies personam nec munera: quia munera
excaecant oculos sapientum, et mutant verba iustorum.
Sed eleemosynae munera quaedam sunt.
Ergo, cum religiosis maxime competat oculos spirituales illuminatos habere, non competit eis de eleemosynis
vivere.
AG2
Item. Prov. XXII, 7: qui accipit mutuum, servus est fenerantis. Multo magis ergo qui accipit datum, servus dantis
efficitur.
Sed religiosos maxime decet esse liberos a servitute saeculi, quia in libertatem spiritus sunt vocati: unde II Thess.
III, 9, super illud, ut nosmetipsos formam daremus etc. Dicit Glossa: religio nostra ad libertatem homines
advocat. Ergo non debent de eleemosynis vivere.
AG3
Item. Religiosi statum perfectionis profitentur. Sed perfectius est dare eleemosynas quam accipere: unde dicitur
act. XX, 35: beatius est magis dare quam accipere.
Ergo magis debent laborare manibus, ut habeant unde tribuant necessitatem patienti, quam eleemosynas accipere
de quibus vivant.
AG4
Item. Apostolus I ad Tim. V, 16, praecipit ut viduae quae possunt aliunde sustentari, non vivant de eleemosynis
ecclesiae, ne gravetur ecclesia, ut illis quae sunt vere viduae, sufficiat. Ergo et illi qui sunt validi et robusti,
debent de laboribus manuum vivere, non de eleemosynis quas accipiunt pauperes, qui aliunde quam de
eleemosynis vivere non possunt.
AG5
Item. I quaest., II cap. Clericos, dicit Hieronymus: qui bonis parentum et opibus sustentari possunt, si quod
pauperum est, accipiunt, sacrilegium profecto committunt, et per abusionem talium iudicium sibi manducant et
bibunt. Ergo si aliquis habebat in saeculo unde sustentaretur, quo relicto velit de eleemosynis vivere, sacrilegus
est reputandus.
AG6
Item. II Thess. Ult. Super illud, ut nosmetipsos formam daremus etc., Glossa: qui frequenter ad alienam mensam
convenit otio deditus, aduletur necesse est pascenti se. Sed illi qui de eleemosynis vivunt, frequenter ad mensas
aliorum conveniunt, immo magis semper de mensa aliorum vivunt.
Ergo de necessitate sunt adulatores.
Peccant ergo qui se in tali statu ponunt quod oporteat eos de eleemosynis vivere.
AG7
Item. Accipere non potest esse actus alicuius virtutis nisi liberalitatis, quae medium tenet in dando et accipiendo.
Sed liberalis accipit solum ut det, ut dicit Philosophus in 4 ethic.. Ergo illi qui ducunt vitam in semper
accipiendo, illiberaliter et reprehensibiliter vivunt.
AG8
Item. Augustinus in Lib. De opere monach. Reprehendit quosdam religiosos qui sine labore manuum volebant de
eleemosynis vivere: de quibus inter cetera dicit: isti fratres temere sibi arrogant, quantum existimo, quod
eiusmodi habeant potestatem, scilicet vivendi de evangelio sine labore manuum; et tamen illi contra quos
loquitur, sua propter Christum reliquerant, et spiritualibus operibus vacabant, scilicet orationibus, Psalmis et
verbo Dei, ut in Lib. Illo dicitur. Ergo illi qui sua dimittunt propter Christum, etiamsi operibus spiritualibus
vacent, non debent de eleemosynis vivere.
AG9
Item. Marc. VI, 8, dicitur: praecepit eis ne quid tollerent in via nisi virgam tantum. Glossa: per virgam
potestatem accipiendi necessaria a subditis intelligit. Sed habere subditos est tantum praelatorum.
Ergo illi religiosi qui praelati non sunt, non possunt a fidelibus necessaria sumptus sui accipere.
AG10
Item. Illud quod est provisum in solatium laboris, non laborantibus non debetur.
Sed vivere de sumptibus fidelium est a Domino provisum ad solatium eorum qui in evangelio laborant, ut patet I
cor. IX, 14, et II ad Tim. II, 6: laborantem agricolam etc.; ergo saltem illi qui non laborant in evangelio, non
possunt de eleemosynis vivere.
AG11
Item. Apostolus nolebat accipere sumptus a Corinthiis de quibus viveret, ut occasionem auferret pseudoapostolis,
ut patet II ad Cor. XI, 12. Sed nunc etiam multi sunt qui turpiter de eleemosynis vivunt.
Ergo saltem ad auferendum eis occasionem debent viri religiosi ab eleemosynis abstinere.
44

