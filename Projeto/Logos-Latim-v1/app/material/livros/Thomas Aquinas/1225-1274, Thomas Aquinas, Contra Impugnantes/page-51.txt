mendicus sum et pauper. Glossa: hoc dicit Christus de se ex forma servi; et infra: mendicus est qui ab alio petit;
et pauper qui sibi non sufficit.
Item. In alio Psalmo: ego vere egenus et pauper sum. Glossa: sum egenus, idest petens; et pauper sum, idest
insufficiens mihi: quia et mundanas copias non habet, et intus ubi dives semper ambit, accipit.
Item. In alio Psalmo: persecutus est hominem inopem et mendicum.
Glossa: scilicet Christum, pauperes persequi sola saevitia est: alii vero pro divitiis vel honoribus interdum
huiusmodi patiuntur. Istae duae ultimae Glossae manifeste ostendunt, quod de mendicitate rerum temporalium
praedicta verba intelligere oportet.
Item. II ad Cor. VIII, 9: scitis gratiam Domini nostri Iesu Christi, quoniam cum dives esset pro vobis egenus
factus est. Glossa: in mundo. Et quod in hoc Christus sit imitandus, patet per Glossam, quae ibidem dicit: nemo
se contemnat. Pauper in cella, dives in conscientia, securior dormit in terra quam dives in purpura. Non ergo
expavescas cum tua mendicitate ad illum accedere qui indutus est tua paupertate.
Item. Quod Dominus victum petierit, expresse habetur Luc. XIX, 5, ubi Dominus dixit ad zachaeum: zachaee,
festinans descende, quia hodie in domo tua oportet me manere. Glossa: non invitatus invitat: qui etsi nondum
audierat vocem invitantis, audierat affectum.
Item. Marc. XI, 11: circumspectis omnibus, cum iam vespera esset etc.. Glossa: circumspectis omnibus, si quis
hospitio susciperet. Tantae paupertatis fuit, et ita nulli adulatus, ut in tanta urbe nullum hospitium inveniret. Ex
quo patet quod Christus ita pauper erat ut hospitium conducere non posset; sed ab aliis hospitium petebat et
expectabat. Unde blasphemum est dicere, quod non liceat mendicare.
Item, Ieronymus ad furiam de viduitate servanda: quotiescumque manum extendis Christum cogita, cave ne
mendicante Domino tuo alienas divitias augeas; ex quo patet quod Christus mendicavit.
Item. Hoc probatur exemplo apostolorum, qui iussi sunt a Domino necessaria ad victum in via non ferre, ut patet
Matth. X, Marc. VI, et Luc. IX et X. Constat autem quod ipsi imperiose non poterant accipere. Ergo satis evidens
est quod necessaria victus humiliter petebant, quod est mendicare.
Item. Hoc etiam patet de discipulis apostolorum post resurrectionem Christi. Dicitur enim in III can. Ioan.: pro
nomine eius profecti sunt. Glossa: pro nomine Christi ampliando: profecti sunt alieni a rebus propriis. Ergo sine
necessariis viae ibant: ex quo patet quod necesse habebant petere.
Item. Homo magis debet sibi providere quam aliis. Sed apostolus petebat eleemosynas pro aliis, scilicet pro
pauperibus sanctorum qui erant in ierusalem.
Ergo et licet alicui eleemosynas petere pro fratribus suis, vel etiam pro se ipso.
Item. Quod mendicare liceat, patet per exemplum beati Alexii, qui omnibus suis propter Christum dimissis, sine
labore manuum vivebat de eleemosynis quas mendicando quaerebat, ita etiam quod a servis sui patris qui eum
quaerebant, eleemosynas peteret, et de hoc gratias Deo ageret, quod a servis suis eleemosynas accepisset.
Cuius sanctitatis indicium fuit vox caelitus delapsa, audientibus Papa et imperatoribus Honorio et arcadio, et
universo populo Romano in ecclesia beati Petri existentibus, quae testata est meritis eius Romam stare. Multis
etiam miraculis post mortem claruit: unde et canonizatus est, et eius festum a Romana ecclesia solemniter
celebratur.
Item. Hieronymus ad Oceanum in commendatione fabiolae dicit, quod optabat suis divitiis pariter effusis pro
Christo stipes accipere. In hoc autem non esset commendanda, si mendicare peccatum esset.
Item. Illud quod est illicitum ecclesia non iniungit alicui in poenitentia.
Sed pro gravibus peccatis alicui iniungitur quod extra terram suam sine expensis mendicando peregrinetur. Ergo
mendicare non est illicitum, sed potest esse poenitentiae opus; et ita assumere mendicationem propter Christum
ad perfectionem vitae pertinet, sicut et cetera poenitentiae opera, in quibus religiones fundantur.
Item. Sicut ea quibus maceratur corpus, ut ieiunium, vigiliae et huiusmodi, valent contra concupiscentiam carnis;
ita ea quae ad humiliationem hominis pertinent, valent contra superbiam spiritus quae non minus est fugienda
quam concupiscentia carnis, cum etiam peccata spiritualia sint maioris culpae, ut Gregorius dicit. Sed nihil potest
esse inter opera poenitentiae quod hominem magis humilem et abiectum reddat quam mendicatio: unde
naturaliter omnis homo mendicare erubescit. Ergo sicut ad statum perfectionis pertinet quod homo ieiunium et
vigilias assumit, ut carnis concupiscentiam domet; ita ad perfectionem vitae pertinet, si aliquis mendicationem
assumat propter Christum ut spiritum humiliet.
Item. Caritas Christi liberalior est quam amicitia saeculi. Sed licet ex amicitia saeculi aliquid petere ab amico suo
quo indigeat, et praecipue si ei in aliquo recompensare potest; nec differt utrum recompensatio fiat de eodem vel
de alio, ut dicitur in 5 ethic.. Ergo multo fortius licet alicui, quamvis sit validus, quod petat illa quibus indiget
propter caritatem Christi; et praecipue cum possit recompensare recipiens danti in orationibus et aliis
spiritualibus bonis.
Item. Licet petere ab aliquo illud ex cuius datione fit dantis conditio melior. Sed ex hoc quod aliquis dat
eleemosynam, fit eius conditio melior, quia per hoc meretur mercedem aeternam.
Ergo non est illicitum eleemosynas petere.
Item. Indigentiae pauperum subveniri non potest, nisi eorum indigentia sciatur. Sciri autem non potest omnino,
nisi necessitatem suam petendo exponant.
51

