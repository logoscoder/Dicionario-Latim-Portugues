Primo ex hoc quod nuntios Antichristi definiunt tanquam unum hominum genus, cum ex diversis statibus
hominum ministros Antichristi futuros Glossa ostendit super illum Psalmum: Deus, quis similis erit tibi?
secundo, quia etsi diversae auctoritates de singulis quae colligunt, loquuntur, non tamen potest haberi quod
omnes conditiones praedictae in eisdem congregentur; sed forte multi erunt seductores nuntii Antichristi, quorum
alii erunt religiosi, alii litterati, alii famosi in consiliis, et sic de aliis: et forte non erunt aliqui de numero eorum
in quibus omnia praedicta conveniunt.
Tertio, quia etsi inter istos invenirentur, non tamen inter eos solos, ut probatum est. Unde haec probatio non
magis procedit contra eos quam contra alios.
Quarto, quia etsi aliqui talium sint futuri nuntii Antichristi, non tamen omnes tales, sed aliqui forte pauci, sicut et
de singulis statibus forte aliquos ad se colliget Antichristus.
Quinto, quia istae conditiones sunt bonae: scilicet esse christianum, litteratum, famosum in consiliis, religiosum.
Unde ex his conditionibus non potest iudicari de aliquo quod sit nuntius Antichristi; sed magis ex aliquibus
malis, secundum doctrinam Domini, Matth. VII, 16-17: unaquaeque arbor ex fructu suo cognoscitur, scilicet
bona ex bonis, mala ex malis.
|+7 Capitulus 7: Quomodo bona religiosorum pervertere nituntur et suspecta ostendere.
CO
Nunc ultimo videamus, quomodo bona religiosorum, quae negare non possunt, nec mala esse asserere, utpote
orationes, ieiunia, miracula, et huiusmodi, pervertere nitantur et suspecta ostendere, occasione accepta ex hoc
quod in quibusdam Scripturae locis aliqui perversi homines huiusmodi operibus suam malitiam palliare dicuntur.
Dicitur enim Matth. VII, 15, de falsis prophetis, quod veniunt in vestimentis ovium: ubi dicit Glossa, quod in
conspectu hominum similes sunt ministris iustitiae, dum ieiunant, orant, eleemosynas dant; sed non sunt eorum
fructus, quia pro vitio eis reputantur; et infra super illud, multi dicent mihi etc., dicit Glossa: maxime cavendum
est ab his qui propter nomen Christi miracula habent: quae cum propter infideles Dominus fecerit, monuit tamen
ne a talibus decipiantur, putantes ibi esse invisibilem sapientiam ubi est visibile miraculum. Ex quibus ostendere
volunt, quod nec ex virtutum operibus nec ex miraculorum signis sunt aliqui acceptandi.
Sed haec eorum sententia quam manifeste sit divinae auctoritati contraria, facillimum est videre, cum Dominus
dicat Matth. V, 16: videant opera vestra bona, et glorificent patrem vestrum qui in caelis est; Matth. Etiam XII,
33, dicitur, quod arbor ex fructu cognoscitur, bona ex bono, mala ex malo; dicitur etiam I Petr. II, 12:
conversationem vestram inter gentes habentes bonam, ut in eo quod detractant de vobis tanquam de
malefactoribus, ex bonis operibus vos considerantes - Glossa, vestram dignitatem - glorificent Deum in die
visitationis. Ex quibus patet quod ex bonis operibus in aliquo visis est acceptandus.
Similiter et miracula per aliquem facta eum commendabilem reddunt, et doctrinam ipsius: unde Dominus dicit
ioan. V, 36: opera quae dedit mihi pater ut faciam sunt quae testimonium perhibent de me: et Marc. Ult. Dicitur,
quod apostoli praedicaverunt ubique, Domino cooperante, et sermonem confirmante sequentibus signis. Signa
ergo testimonium et homini perhibent et doctrinae. Hoc autem non pro tanto dicimus, quin ab aliquibus malis
aliqua virtutum indicia et miraculorum signa ostendantur; sed quia nobis tantum de manifestis iudicare
conceditur. Unde si in aliquo bona appareant, manifeste ex his iudicandus est bonus, nisi alia manifeste mala
ostendantur, ex quibus apparere possint illa bona indicia quae in eis apparent, non esse eorum fructus.
Unde Matth. VII, 16 super illud, a fructibus eorum cognoscetis eos, dicit Glossa: non a veste, sed ab operibus:
quod de manifestis accipit. Et Rom. XIV, 3 super illud, is qui manducat etc., dicit Glossa: manifesta sunt quae
non possunt bono animo fieri, ut sunt stupra, blasphemiae, furta et huiusmodi: de quibus iudicare permittitur
nobis; de quibus etiam dicitur: ex fructibus eorum cognoscetis eos. Sed ea quae dubia sunt quo animo fiant, in
meliorem partem interpretemur.
Auctoritates ergo quas inducunt, sic intelligendae sunt, ut quantumcumque in aliquo bona signa appareant, illis
decipi non debemus, ut ex illis signis vel ad malum vel ad errorem aliquem pertrahamur.
Sed si aliquis qui non invenitur ad errorem pertrahere vel malum suggerere, credatur esse bonus propter opera
bona quae ostendit, quamvis forte sit malus; non est in hoc periculosa deceptio, cum non sit hominum de occultis
cordis iudicare. Unde II Cor. XI, 14, super illud, ipse Satanas transfigurat se in Angelum lucis, dicit Glossa: cum
se bonum fingens, ea vel facit vel dicit quae bonis Angelis congruunt, etiam si credatur bonus, non est
periculosus error aut morbidus.
Cum vero per haec aliena ad sua incipit ducere, ne quis post eum eat, magna vigilantia opus est.
Addunt etiam huic suae nequitiae, ut opera bona quae in religiosis respiciunt, hypocrisim nominent; quam
gravissimum asserunt esse peccatum, in hoc Pharisaeis similes, qui Domino eiiciente Daemonium, dixerunt: in
beelzebub principe Daemoniorum eiicit Daemonia, ut habetur Matth. XII, 24 et Luc. XI, 15. Quibus similes sunt
qui bona opera quae in aliis vident, statim ad hypocrisim referunt: unde Dominus ad eos confutandos dicit si
quidem ex fructu arbor cognoscitur.
In hoc etiam quam sit periculosa eorum assertio, facile patet: quia sic homines a perfectionis operibus
retraherentur, si istud iudicium procederet; et in cordibus hominum confirmaretur quod propter opera
perfectionis exterius apparentia aliquis esset hypocrita iudicandus; vel si etiam postquam perfectionis statum
91

