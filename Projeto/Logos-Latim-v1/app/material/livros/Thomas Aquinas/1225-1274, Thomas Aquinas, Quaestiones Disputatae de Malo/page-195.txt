delectetur; et secundum hoc Philosophus dicit in II ethic., quod illi qui non possunt gaudere delectationibus
spiritualibus, ut plurimum transferunt se ad delectationes corporales; et secundum hoc ex tristitia quae concipitur
ex spiritualibus bonis, sequitur evagatio circa illicita, in quibus animus carnalis delectatur.
In fuga autem tristitiae talis processus attenditur quod primo quidem homo ea fugit, secundo etiam prosequitur.
Ad fugam autem spiritualium bonorum quae delectari possunt, pertinet et recessus a bono divino sperato, et haec
est desperatio; et iterum recessus a bono spirituali agendo; quae quidem quantum ad communia, quae sunt de
necessitate salutis, est torpor, circa praecepta; quantum autem ad ardua quae cadunt sub consiliis, est
pusillanimitas.
Ulterius autem contingit quod si aliquis invitus detineatur in spiritualibus bonis quae ipsum contristant, concipit
primo quidem indignationem ad praelatos vel ad quascumque personas in his detinentes, et hic est rancor;
secundo vero concipit indignationem et odium contra etiam ipsa spiritualia bona, et haec proprie est malitia.
RA1
Ad primum ergo dicendum, quod in virtutibus animi amor, ex quo oritur delectatio, ponitur principalis virtus,
quae est caritas: quia bonum divinum et bonum proximi est secundum se amabile; non autem est secundum se
odibile, sed solum secundum quod ex aliquo accidente contristat; et ideo magis accipiuntur capitalia vitia
secundum tristitiam quam secundum odium.
RA2
Ad secundum dicendum, quod accidia immobilitat quidem ab his de quibus contristatur; sed ad contraria
promptum reddit.
RA3
Ad tertium dicendum, quod malitia hic non accipitur secundum quod est communis omni peccato, sed secundum
quod importat quamdam impugnationem spiritualium bonorum.
Nihil enim prohibet quin rancor ex ira et ex accidia generetur: idem enim potest ex diversis causis secundum
diversas rationes causari.
Quod autem pusillanimitas et desperatio pertinent ad irascibilem, non impedit quin ex accidia causentur; quia
passiones irascibilis omnes causantur ex passionibus concupiscibilis.
Torpor autem circa ipsa agenda, non est ipsa tristitia, sed tristitiae effectus. Unde ex accidia oritur tristitia, sicut
ex hoc ipso quod constringit, gravat cor; et ideo huiusmodi gravedinem fugiens ad alia evagatur.
|q12 Quaestio 12
Prologus
PR1
Et primo quaeritur utrum omnis ira sit mala; vel aliqua ira sit bona.
PR2
Secundo utrum ira possit esse peccatum vel non.
PR3
Tertio utrum ira sit peccatum mortale.
PR4
Quarto utrum ira sit levius peccatum odio et invidia.
PR5
Quinto utrum ira sit vitium capitale.
|a1 Articulus 1
TTA
Mala, vel aliqua ira sit bona.
TTB
Et videtur quod omnis ira sit mala.
AG1
Hieronymus enim exponens illud Matth., cap. V, 22: qui irascitur fratri suo, sic dicit: in aliquibus codicibus
additur, sine causa; ceterum in veris definita sententia est, et ira penitus tollitur. Si enim iubemur orare pro
persequentibus, omnis irae occasio tollitur; et hoc omnino est et sine causa, quia ira viri iustitiam Dei non
operatur. Ergo omnis ira est mala et prohibita.
AG2
Praeterea, sicut dionysius dicit in c. IV de div. Nomin., ira est naturalis cani, innaturalis autem homini. Sed id
quod est contra naturam hominis, est malum et peccatum, ut patet per Damascenum in III Lib..
Ergo omnis ira est peccatum.
AG3
Praeterea, malum animae humanae est praeter rationem, ut ibidem dionysius dicit.
Sed ira est semper praeter rationem; dicit enim Philosophus in VII ethic.: videtur ira audire secundum quid
rationem; obaudire autem idest non perfecte audire, ut postea exponit. Ergo ira semper est mala.
195

