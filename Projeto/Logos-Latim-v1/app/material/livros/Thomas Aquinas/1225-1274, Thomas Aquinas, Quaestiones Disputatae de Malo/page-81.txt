Dicitur enim Apoc. III, 15-16: utinam calidus esses, aut frigidus: sed quia tepidus es, incipiam te evomere ex ore
meo. Calidus enim videtur esse qui bonum operatur; tepidus autem qui ex infirmitate peccat, sicut incontinens;
omnino autem frigidus qui ex malitia peccat sicut intemperatus. Ergo periculosius est ex infirmitate quam ex
malitia peccare.
AG2
Praeterea, Eccli. XLII, 14, dicitur: melior est iniquitas viri quam mulier benefaciens; quod a quibusdam sic
intelligitur ut per virum intelligatur aliquis strenuus ad aliquid fortiter operandum, per mulierem autem aliquis
remissus et tepidus in operando. Primum autem videtur competere intemperato, qui ex malitia operatur, ut
dictum est; secundum autem incontinenti, qui peccat ex infirmitate.
Ergo peius est ex infirmitate quam ex malitia peccare.
AG3
Praeterea, in collationibus patrum dicitur, quod facilius ad fervorem perfectionis pervenit peccator quam
monachus remissus et tepidus. Sed peccator maxime est qui ex malitia operatur, remissus autem est aliquis qui
infirmatur in operando. Ergo peius est ex infirmitate peccare quam ex malitia.
AG4
Praeterea, ille periculosissime infirmatur cui nec cibus nec medicina quae alios iuvat, potest prodesse. Sed
incontinenti qui ex infirmitate peccat non prosunt neque scientia neque bonum propositum, quia avertitur per
passionem. Ergo periculosissime peccat.
AG5
Praeterea, quanto aliquis maiori passione impellitur ad peccandum, tanto levius peccat. Sed maior est impulsio
quae est per habitum, quam quae est per passionem. Ergo minus peccat ille qui ex habitu inclinatur ad
peccandum, qui dicitur ex malitia peccare, ut dictum est, quam qui inclinatur ex passione, qui dicitur ex
infirmitate peccare.
AG6
Praeterea, ille qui peccat ex malitia movetur ad malum ex forma sibi inhaerente, quae movet per modum naturae.
Quod autem naturaliter movetur ad aliquid, ex necessitate movetur ad illud, et non voluntarie.
Ergo ille qui peccat ex malitia certa, non peccat voluntarie; ergo vel nihil vel minimum peccat.
SC
Sed contra, illud quod inclinat ad misericordiam, alleviat peccatum. Sed infirmitas inclinat ad misericordiam,
secundum illud psal.
Cii, 13-14: misertus est Dominus timentibus se, quoniam ipse cognovit figmentum nostrum.
Ergo peccatum ex infirmitate est levius quam peccatum quod committitur ex malitia.
CO
Respondeo. Dicendum quod peccatum ex malitia commissum, ceteris paribus, est gravius peccato quod
committitur ex infirmitate.
Cuius ratio ex tribus apparet: primo quidem, quia cum voluntarium dicatur cuius principium est in ipso, quanto
magis principium actus est in ipso agente, tanto magis est voluntarium, et per consequens tanto magis est
peccatum, si actus sit malus. Manifestum est autem ex praemissis, quod cum aliquis ex passione peccat,
principium peccati est passio quae est in appetitu sensitivo, et sic huiusmodi principium est extrinsecum a
voluntate; sed quando peccat ex habitu (quod est ex malitia peccare) tunc voluntas per se ipsam tendit in actum
peccati, quasi iam totaliter inclinata ex habitu per modum naturalis inclinationis in actum peccati; unde peccatum
est magis voluntarium, et per consequens gravius.
Secundo, quia in eo qui peccat ex infirmitate seu ex passione, voluntas inclinatur ad actum peccati quamdiu
passio durat; sed statim abeunte passione, quae cito transit, voluntas recedit ab illa inclinatione, et redit ad
propositum bonum, poenitens de peccato commisso; sed in eo qui peccat ex malitia, voluntas inclinatur in actum
peccati manente habitu, qui non transit, sed perseverat, ut forma quaedam iam immanens et connaturalis facta.
Unde qui sic peccant, perseverant in voluntate peccandi, et non de facili poenitent; et ideo Philosophus in VII
ethic., intemperatum comparat ei qui continue ab infirmitate gravatur, puta phthysico vel hydropico;
incontinentem autem ei qui certis temporibus affligitur et non continue; sicut epileptico. Et sic manifestum est
quod gravius et periculosius peccat qui peccat ex malitia, quam qui peccat ex infirmitate.
Tertio, quia ille qui peccat ex infirmitate, habet voluntatem ordinatam in bonum finem; bonum enim proponit et
quaerit, sed interdum recedit a proposito propter passionem; sed ille qui peccat ex malitia, habet voluntatem
ordinatam in malum finem; habet enim firmatum propositum ad peccandum. Manifestum est autem quod finis in
appetibilibus et operabilibus se habet sicut principium in speculativis ut Philosophus dicit in II physic..
Ille autem gravissime ignorat et periculosissime, qui errat circa principia, quia talis non potest reduci per aliqua
principia priora. Ille autem qui errat tantum circa conclusiones, potest reduci per principia, in quibus non errat.
Sic ergo gravissime et periculose peccat qui peccat ex malitia, et non potest de facili revocari, sicut revocatur ille
qui peccat ex infirmitate, in quo ad minus manet bonum propositum.
RA1

81

