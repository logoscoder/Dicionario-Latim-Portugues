Ad ultimum dicendum, quod licet in his quae sunt diversarum rationum, sit proportio finita; tamen id quod
imperfectius est, quantumcumque perficiatur, non potest aequari ei quod est perfectius; nigredo enim,
quantumcumque intendatur, semper est imperfectior albedine. Poena autem proprie debita peccato mortali est
privatio divinae visionis, qualis poena non correspondet peccato veniali; et ideo impossibile est poenam debitam
peccato veniali aequari poenae quae peccato mortali debetur.
Vel dicendum, quod poena sensus quae infertur in inferno pro peccato mortali et veniali, non distant in infinitum,
cum ambae sint finitae, et correspondeant conversioni ad bonum commutabile, quae etiam in peccato mortali est
finita; quamvis forte remorsus conscientiae, qui dicitur vermis, incomparabiliter sit maior in uno quam in alio;
distantia autem infinita peccati mortalis a veniali est ex aversione a Deo, quae tantum est in mortali, ex qua
perpetuo privatur divina visione; non autem per peccatum veniale, nisi per accidens, ut dictum est. Nec tamen
sequitur quod ex multiplicatione venialium fiat poena secundum intensionem aequalis poenae peccati mortalis,
sed secundum extensionem, quia pluribus modis punietur; et sic ratio non sequitur.
|a11 Articulus 11
TTA
Undecimo quaeritur utrum peccata venialia post hanc vitam remittantur in Purgatorio.
TTB
Et videtur quod non.
AG1
Dicitur enim Eccle. XI, 3: si lignum fuerit praecisum, ubicumque ceciderit, ibi erit, sive ad Austrum, sive ad
Aquilonem.
Sed praecisio hominis fit per mortem. Ergo post mortem in illo statu remanebit semper in quo moritur. Non ergo
post mortem remittitur homini aliquod peccatum.
AG2
Praeterea, peccatum non immutatur nisi mutata voluntate peccandi, quae erat causa ipsius peccati; non enim
tollitur effectus causa manente. Sed voluntas post mortem non potest mutari, sicut nec Angelus post casum; hoc
enim hominibus mors est quod Angelis casus, ut Damascenus dicit.
Ergo peccatum veniale non potest remitti post hanc vitam.
AG3
Sed diceretur, quod peccatum mortale, quia simpliciter est voluntarium, requirit ad sui remissionem actualem
mutationem voluntatis; non autem peccatum originale, quia non est peccatum voluntarium voluntate personae;
neque peccatum veniale, quia non est simpliciter voluntarium, eo quod non potest homo vitare quia venialiter
peccet; potest tamen vitare hoc vel illud veniale peccatum.
Sed contra, Augustinus dicit in Lib. De poenitentia, quod homo non potest inchoare novam vitam nisi poeniteat
eum veteris vitae. Sed remissio peccati pertinet ad inchoationem novae vitae. Omne autem peccatum, etiam
originale et veniale, pertinet ad vetustatem vitae. Cum ergo poenitentia dicat mutationem actualis voluntatis;
videtur quod neque peccatum originale neque veniale possit remitti sine actuali immutatione voluntatis.
AG4
Praeterea, eodem habitu alicui placet unum oppositorum et displicet alterum; sicut per habitum liberalitatis placet
nobis liberaliter dare, et displicet nobis illiberaliter retinere. Sed per habitum caritatis placet nobis bonum gratiae.
Ergo per habitum caritatis displicet nobis malum culpae. Si ergo habitualis displicentia sufficeret ad remissionem
peccati venialis, nunquam peccatum veniale esset simul cum caritate.
AG5
Praeterea, remissio peccati venialis pertinet ad profectum spiritualis vitae. Sed profectus spiritualis vitae cum
competat statui viatoris, non potest esse post mortem, quae terminat viatoris statum. Ergo peccatum veniale non
potest remitti post hanc vitam.
AG6
Praeterea, eiusdem rationis esse videtur quod aliquis mereatur praemium essentiale vel accidentale, et quod ei
remittatur peccatum, quia eadem ratione qua aliquis accedit ad unum oppositorum, recedit ab altero. Sed homo
post mortem non potest mereri neque praemium essentiale neque accidentale. Ergo pari ratione non potest
percipere remissionem peccati neque venialis neque mortalis.
AG7
Praeterea, facilius homo in peccatum cadit quam ei remittatur peccatum, quia homo est spiritus per se vadens in
peccatum, sed non rediens. Sed post mortem non potest homo peccare venialiter. Ergo neque potest ei remitti
peccatum veniale.
AG8
Praeterea, nullum peccatum quod meretur poenam aeternam, remittitur post hanc vitam. Sed peccatum veniale
videtur mereri poenam aeternam: si enim pro vitatione peccati venialis homo potest mereri vitam aeternam, e
contrario pro commissione peccati venialis potest homo mereri poenam aeternam.
Ergo peccatum veniale non potest remitti post hanc vitam.
157

