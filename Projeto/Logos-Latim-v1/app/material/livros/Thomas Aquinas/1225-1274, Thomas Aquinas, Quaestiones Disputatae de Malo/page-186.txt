AG3
Praeterea, sicut bona ex genere possunt male fieri; ea autem quae sunt mala ex genere, non possunt bene fieri; ut
Augustinus dicit in libro contra mendacium, ita ea quae sunt ex genere venialia, possunt fieri mortalia; ea autem
quae sunt ex genere mortalia, nullo modo possunt esse venialia, sicut patet de homicidio et adulterio. Sed non
omnis invidia est peccatum mortale. Ergo invidia non est peccatum mortale ex genere.
AG4
Praeterea, peccatum operis in eodem genere est gravius peccato cordis. Sed impedire opere bonum proximi, non
semper est peccatum mortale. Ergo non semper est peccatum mortale dolere de bono proximi, quod est invidere.
AG5
Praeterea, in viris perfectis non potest esse peccatum mortale. Sed in eis potest esse aliquis motus invidiae ex
surreptione. Ergo invidia non est peccatum mortale.
AG6
Praeterea, in pueris nondum loquentibus non potest esse peccatum mortale: quia nondum habent usum rationis,
in qua sola est peccatum mortale. Sed in pueris potest esse invidia: dicit enim Augustinus in I confess.: vidi ego
et expertus sum zelantem puerum; nondum loquebatur, et intuebatur pallidus amaro aspectu collactaneum suum.
Ergo invidia non est peccatum mortale.
AG7
Praeterea, omne peccatum mortale contrariatur ordini caritatis. Sed invidia, quae tristatur de bono alterius, in
quantum redundat in nocumentum proprium, non repugnat ordini caritatis, secundum quem quilibet debet se plus
diligere quam alium, et proximos plus quam extraneos, ut Ambrosius dicit.
Ergo invidia non est peccatum mortale.
AG8
Praeterea, omne peccatum mortale alicui virtuti contrariatur. Sed invidia non contrariatur alicui virtuti, sed
cuidam passioni, quam Philosophus in II ethic. Nemesim vocat.
Ergo invidia non est peccatum mortale.
SC1
Sed contra. Est quod Gregorius dicit in V Moral., exponens id quod habetur Prov. XIV, 30: putredo ossium
invidia.
Per livoris (inquit) vitium ante Dei oculos pereunt bene acta virtutum. Sed hoc non facit nisi peccatum mortale.
Ergo invidia est peccatum mortale.
SC2
Praeterea, in itinerario clementis narratur quod Petrus dixit, quod tria peccata aequaliter poenam merentur: cum
aliquis manu occidit, cum lingua detrahit, et cum corde invidet vel odit. Sed homicidium est peccatum mortale.
Ergo et invidia.
SC3
Praeterea, Isidorus dicit in Lib. De summo bono: nulla virtus est cui non contrarietur invidia: sola enim miseria
caret invidia. Sed nihil contrariatur omni virtuti nisi peccatum mortale. Ergo invidia est peccatum mortale.
SC4
Praeterea, sicut Augustinus dicit super illud psalm. Civ, 25: convertit cor eorum ut odiret populum eius, invidia
est odium felicitatis alienae. Odium autem est ira inveterata, ut ipse dicit XI super genes. Ad litteram.
Ergo omnis invidia est aliquid inveteratum; et ita non potest esse veniale peccatum quasi subreptitia.
SC5
Praeterea, nihil interficit spiritualiter nisi peccatum mortale. Sed invidia occidit spiritualiter, secundum illud iob
V, 2: parvulum occidit invidia. Et super illud II ad Cor. II, V. 15: Christi bonus odor sumus, dicit Glossa: odor
vegetat diligentes, necat invidentes. Ergo invidia est peccatum mortale.
CO
Respondeo. Dicendum quod, sicut dictum est, genus sive species actus moralis attenditur secundum materiam
vel obiectum; unde etiam actus moralis dicitur bonus vel malus secundum suum genus. Vita autem animae est
per caritatem, quae coniungit nos Deo, per quem anima vivit, unde dicitur I Ioan., III, 14: qui non diligit, manet
in morte; mors enim est privatio vitae.
Quando ergo ex comparatione actus ad suam materiam intelligitur aliquid oppositum caritati, oportet quod actus
ille sit peccatum mortale ex suo genere; sicut occidere hominem importat aliquid repugnans caritati, per quam
diligimus proximum, et volumus eum vivere et esse et alia bona habere; hoc enim est de ratione amicitiae, ut
Philosophus dicit in IX ethic.; et ideo homicidium est peccatum mortale ex genere suo.
Si vero ex comparatione actus ad suum obiectum non appareat aliquid contrarium caritati, non est peccatum
mortale ex suo genere; sicut dicere verbum otiosum, et alia huiusmodi; quae tamen possunt fieri peccata mortalia
per aliquid aliud superveniens, sicut supra, habitum est. Invidere autem importat aliquid caritati repugnans ex
ipsa comparatione actus ad suum obiectum; est enim de ratione amicitiae ut eis velimus bona, sicut et nobis ipsis,
ut dicitur in IX ethic., eo quod amicus est quodammodo alter ipse. Unde quod aliquis de felicitate alterius
tristetur, hoc manifeste repugnat caritati, in quantum per eam diligitur proximus; unde Augustinus dicit in libro
186

