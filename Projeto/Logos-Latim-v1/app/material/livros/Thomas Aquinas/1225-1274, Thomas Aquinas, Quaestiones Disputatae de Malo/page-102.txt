Si ergo animam generantis non inficit culpa originali, neque anima prolis genitae culpa inficietur originali.
AG11
Praeterea, Anselmus dicit in libro de conceptu virginali, quod peccatum non est magis in semine quam in sputo.
Sed nihil potest conferre alteri quod non habet.
Ergo generatio quae sit ex semine Adae, non causat peccatum originale in prole.
AG12
Praeterea, Augustinus dicit in libro de perfectione iustitiae: quod ex necessitate naturae fit, culpa caret. Sed
quidquid causatur ex semine in prole, causatur ex necessitate naturae. Ergo culpa caret. Non ergo qui ex Adam
seminaliter generantur, peccatum originale contrahunt.
AG13
Praeterea, semen est quoddam corpus.
Sed actio corporis non est in momento, sed in tempore: anima autem per culpam inficitur in momento. Non ergo
talis infectio causatur ex semine.
AG14
Praeterea, Philosophus dicit in XV de animalibus, quod semen est superfluum alimenti; et sic semen ex quo iste
homo generatur, non fuit in Adam. Sed peccatum originale contrahitur ab aliquibus secundum quod in Adam
peccaverunt, ut apostolus dicit, Rom. V, 12. Non ergo per seminalem generationem peccatum originale derivatur
ab Adam in omnes homines.
AG15
Praeterea, agens proximum plus imprimit quam remotum; cuius signum est quod agens proximum generat sibi
simile in specie, non autem agens remotum; sicut homo generatus est similis in specie homini generanti, non
autem soli. Sed infectio naturae sicut fuit in Adam, ita etiam est in proximo parente.
Ergo non debet dici, quod illi qui nunc generantur, contrahunt peccatum originale ab Adam, sed a proximis
parentibus.
AG16
Praeterea, Augustinus dicit in libro de nupt. Et concupisc., quod peccatum transmittit in prolem non propago, sed
libido; et sic videtur quod si generatio esset sine libidine, peccatum non traduceretur in prolem. Sed generatio
sine libidine et cum libidine non facit diversam dispositionem in semine, nisi secundum maiorem et minorem
intensionem caloris. Cum enim semen sit quoddam corpus elementatum, diversa dispositio eius in agendo
reducitur ad qualitates activas elementorum. Sed a causa differenti solum secundum intensionem et remissionem
non producitur effectus diversus secundum speciem. Sicut ergo propagatio sine libidine non traduceret peccatum
originale, ita nec propagatio cum libidine.
AG17
Praeterea, caritas libidinem diminuit. Caritas autem potest augeri in infinitum. Cum ergo libido non sit infinita,
videtur quod libido possit totaliter tolli per caritatem; et sic non est necessarium quod omnes cum originali
peccato nascantur.
AG18
Praeterea, libido vel pertinet ad inordinationem sensualitatis, vel ad improbam voluntatem.
Sed neutrum horum invenitur in iustis generantibus. Ergo illi qui ex eis generantur, non contrahunt originale
peccatum.
AG19
Praeterea, sicut bonum est diffusivum, ut dicit dionysius, ita malum est constrictivum. Sed bonum Adae, puta
poenitentia eius, non diffunditur in omnes.
Ergo multo minus malum ipsius.
AG20
Praeterea, peccatum ex Adam traducitur in alios, in quantum in Adam peccaverunt.
Sed Adam peccavit comedendo vetitum pomum; non autem potest dici quod omnes comederint vetitum pomum
Adam comedente.
Ergo neque quod peccaverunt eo peccante; et sic peccatum originale non transit ab Adam in omnes homines.
SC1
Sed contra. Est quod apostolus dicit Rom. V, 12: per unum hominem peccatum in hunc mundum intravit, et per
peccatum mors; et ita mors in omnes transivit, in quo omnes peccaverunt.
SC2
Praeterea, Augustinus dicit in libro de fide ad Petrum, quod sicut non potest esse in hominibus sine libidine
concubitus, ita non potest esse sine peccato conceptus.
CO
Respondeo. Dicendum quod erroneum est dicere quod aliqui seminaliter ab Adam deriventur absque originali
peccato; sic enim aliqui homines essent qui non indigerent redemptione facta per Christum. Unde simpliciter
concedendum est, quod omnes qui seminaliter ab Adam propagantur, peccatum originale contrahunt mox in ipsa
sua animatione, quod ex his quae supra, dicta sunt, potest esse manifestum.
102

