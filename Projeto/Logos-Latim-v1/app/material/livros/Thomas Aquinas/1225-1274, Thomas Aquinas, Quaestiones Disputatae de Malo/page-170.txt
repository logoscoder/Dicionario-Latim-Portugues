Actus enim et habitus distinguuntur specie secundum formales obiectorum rationes: unde et Augustinus,
singillatim singulis peccatis propria obiecta attribuens, in quorum appetitu umbram quamdam divinae
similitudinis imitantur, de superbia sic dicit loquens ad Deum: super celsitudinem imitatur, cum tu sis unus super
omnia Deus excelsus.
Contingit tamen superbiam quodammodo esse generale peccatum dupliciter. Uno quidem modo per quamdam
diffusionem, alio modo secundum suum effectum.
Quantum ad primum considerandum est, quod, sicut Augustinus dicit XIV de civit.
Dei, sicut amor Dei facit civitatem Dei, ita amor inordinatus sui facit civitatem Babylonis; et sicut in amore Dei
ipse Deus est ultimus finis, ad quem omnia ordinantur quae recto amore diliguntur, ita in amore suae excellentiae
invenitur ultimus finis, ad quem omnia alia ordinantur. Nam qui quaerit abundare in divitiis vel in scientia vel
honoribus vel quibuscumque aliis rebus, per omnia huiusmodi quamdam excellentiam intendit. Est autem hoc
considerandum in omnibus actibus et habitibus operativis, quod ars vel habitus ad quem pertinet finis, per
imperium movet artes vel habitus versantes circa ea quae sunt ad finem; sicut ars gubernatoria, ad quam pertinet
usus navis, qui est finis eius, imperat navifactivae; et idem est videre in omnibus. Unde et caritas, quae est amor
Dei, imperat omnibus aliis virtutibus; et sic quamvis sit specialis virtus si consideretur proprium obiectum,
tamen secundum quamdam diffusionem sui imperii est communis omnibus virtutibus; unde dicitur forma et
mater omnium virtutum. Et similiter superbia, quamvis sit speciale peccatum secundum rationem proprii obiecti,
tamen secundum quamdam diffusionem proprii imperii est commune peccatum ad omnia; unde et dicitur radix et
regina omnium peccatorum, ut patet per Gregorium XXXI Moralium.
Quantum vero ad secundum considerandum est, quod unumquodque peccatum considerari potest et secundum
affectum et secundum effectum. Contingit enim quandoque esse aliquod peccatum secundum effectum, non
tamen secundum affectum; sicut si aliquis occidat patrem putans occidere hostem, committit quidem peccatum
patricidii secundum effectum, non autem secundum affectum; sicut et a quibusdam dictum est, quod milesii
quidem stulti non sunt, operantur autem qualia stulti.
Sic ergo si accipiatur peccatum superbiae secundum effectum, communiter invenitur in omni peccato; est enim
quidam effectus superbiae, non subdi regulae superioris: quod facit quicumque peccat, in quantum non subditur
legi Dei. Si vero consideretur quantum ad affectum, non semper in omni peccato est peccatum superbiae: quia
non semper hoc aliquid agitur ex actuali contemptu Dei vel legis ipsius: sed quandoque ex ignorantia, quandoque
vero ex infirmitate, sive ex aliqua passione; unde Augustinus in Lib. De natura et gratia, dicit, peccatum
superbiae esse ab aliis peccatis discretum.
RA1
Ad primum ergo dicendum, quod superbia extinguit omnes virtutes et corrumpit omnes potentias animae per
quamdam diffusionem sui imperii, ut dictum est.
RA2
Ad secundum dicendum, quod praeferre voluntatem suam voluntati superioris, est quidem actus superbiae: sed
non semper ex affectu superbiae procedit, ut dictum est.
RA3
Ad tertium dicendum, quod superbia habet propriam materiam si accipiatur formalis ratio sui obiecti, sicut
dictum est, licet illa formalis ratio in omnibus inveniri possit; sicut et magnanimitas, specialis virtus est, et tamen
intendit magnum in operibus virtutum, ut Philosophus dicit in IV ethic..
RA4
Ad quartum dicendum, quod superbia secundum quod importat Dei contemptum secundum affectum, non potest
esse peccatum generale; immo etiam est specialius quam superbia secundum quod significat appetitum perversae
excellentiae: potest enim esse appetitus perversae excellentiae non solum si contemnatur Deus, sed etiam si
contemnatur homo. Sed si accipiatur contemptus Dei secundum effectum, sic salvatur in omnibus peccatis, etiam
quae ex infirmitate vel ignorantia committuntur, ut patet ex dictis.
RA5
Ad quintum dicendum, quod sicut superbia per diffusionem et effectum invenitur in omnibus peccatis, quamvis
sit speciale peccatum, ita etiam timor eisdem modis potest inveniri in omnibus actibus virtutum, quamvis sit
speciale donum.
RA6
Ad sextum dicendum, quod superbia perficit omnia praedicta, ratione malitiae; non quia sit essentialiter omnis
malitia, sed duobus modis praedictis.
RA7
Ad septimum dicendum, quod invidia, inanis gloria et ira non habent idem obiectum cum superbia; sed obiecta
eorum ordinantur ad obiectum superbiae sicut ad finem; ideo enim invidia tristatur de bono proximi, et inanis
gloria appetit laudem, et ira vindictam, ut per huiusmodi quaedam excellentia habeatur. Ex quo non potest
concludi quod superbia sit idem cum eis, sed quod imperet eis, sicut patet ex dictis.
RA8

170

