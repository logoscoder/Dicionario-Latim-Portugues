SC1
Sed contra. Est quod I ad Cor. III, 12, super illud: si quis aedificaverit super hoc fundamentum etc. Dicit Glossa,
quod lignum, foenum et stipulam is superaedificat qui cogitat quae mundi sunt, quomodo mundo placeat; quod
ad peccatum avaritiae pertinet.
Sed per hoc non significatur peccatum mortale sed veniale; subditur enim quod salvus erit, sic quasi per ignem.
Ergo avaritia non est peccatum mortale.
SC2
Praeterea, avaritia prodigalitati opponitur.
Sed prodigalitas ex genere suo non est peccatum mortale. Ergo neque avaritia, cum contraria sint in eodem
genere.
SC3
Praeterea, ad avaritiam proprie pertinet superflue temporalia congregare. Hoc autem non semper est peccatum
mortale, cum non contrarietur alicui praecepto. Ergo avaritia non est peccatum mortale.
SC4
Praeterea, non accipere aliena videtur esse laudabile. Sed quandoque avari nolunt accipere aliena, ut Philosophus
dicit in IV ethic..
Ergo avaritia quandoque non est malum, et per consequens nec peccatum mortale.
CO
Respondeo. Dicendum quod, sicut dictum est, avaritia dicitur dupliciter. Quandoque enim sumitur secundum
quod est opposita iustitiae, et tunc semper est peccatum mortale; nisi forte propter imperfectionem actus, ut supra
de aliis vitiis dictum est; sic enim ad avaritiam pertinet accipere vel retinere aliena iniuste.
Et hoc semper est peccatum mortale; primi tamen motus in hoc genere non sunt peccata mortalia. Aliquando
vero sumitur avaritia secundum quod opponitur liberalitati, quam Philosophus, in IV ethic., illiberalitatem
nominat: et tunc ad avaritiam pertinet excedere in amore et desiderio pecuniarum et omnium quae per pecunias
acquiri possunt; et sic cum communiter loquimur de desiderio et amore, non semper est avaritia peccatum
mortale.
Si autem loquamur de amore et desiderio stricte, sic avaritia semper est peccatum mortale.
Cum enim amor et desiderium sit boni; bonum autem proprie et principaliter sit finis; id autem quod ad finem
ordinatur, non habeat per se rationem boni nisi propter ordinem finis; inde est quod amor et desiderium proprie et
principaliter est finis, secundario autem eorum quae sunt ad finem.
Si ergo avaritia dicatur amor et desiderium temporalium bonorum, ita quod in eis finis constituatur, avaritia
semper erit peccatum mortale; converti enim ad bonum creatum sicut ad finem, facit aversionem ab
incommutabili bono, quod debet esse ultimus finis, eo quod non possunt esse plures ultimi fines.
Si vero avaritia dicatur inordinatus amor vel desiderium rerum huius mundi communiter loquendo, sic non
semper avaritia est peccatum mortale: quia, ut habetur in Glossa I ad Cor., III, 12, super illud: si quis
superaedificat etc., quidam adhuc amant saecularia et negotiis terrenis implicati sunt; ita tamen ut cor eorum non
recedat a Christo, et nihil Christo praeponant.
RA1
Ad primum ergo dicendum, quod apostolus non dicit quod omnis avarus simpliciter non habeat partem in regno
Christi et Dei; sed addit, quod est idolorum servitus. Illa enim avaritia a regno Christi et Dei excludit quae
comparatur idololatriae, eo quod honorem Deo debitum exhibet creaturae, in quantum in temporalibus bonis
finem constituit, quod soli Deo debetur.
RA2
Ad secundum dicendum, quod cupiditas extinguens caritatem est illa quae finem constituit in temporalibus
bonis; illa autem quae in eis finem non constituit, quamvis superexcedat debitum modum, non extinguit
caritatem, sed impedit eam in suo actu.
RA3
Et per hoc patet solutio ad tertium.
RA4
Ad quartum dicendum, quod obiectio illa procedit de avaritia secundum quod opponitur iustitiae; non tamen
avaritia quae est idem quod illiberalitas, semper iustitiae opponitur; potest enim contingere quod aliquis
illiberalis est in hoc quod non dat quod laudabile esset dare, quod tamen dare non est debitum: vel quia etiam illa
quae dat, cum tristitia et parcitate dat. Basilius autem loquitur in casu illo quando aliquis tenetur bona sua
pauperibus erogare, puta cum ei superfluum sit, secundum illud Luc. XI, 14: quod superest, date eleemosynam;
et talis etiam avaritia contrariatur pietati, ut Glossa ibidem dicit.
RA5
Unde patet solutio ad quintum.
RA6
Ad sextum dicendum, quod ratio illa procedit de avaritia secundum quod finem in temporalibus bonis constituit.
RA7
209

