AG17
Praeterea, non potest esse idem causa infectionis peccati, et meriti. Sed actus generationis aliquando potest esse
meritorius; puta cum aliquis in gratia existens, ad uxorem accedit causa generandae prolis, vel debiti reddendi.
Non ergo ex hoc poterit causari infectio peccati in prole.
AG18
Praeterea, causa particularis non inducit effectum universalem. Sed peccatum Adae fuit quoddam particulare.
Non ergo potuit inficere totam humanam naturam aliquo peccato.
AG19
Praeterea, Dominus dicit Ezech. XVIII, V. 4: omnes animae meae sunt; et vers. 30: filius non portabit
iniquitatem patris. Portaret autem, si pro peccato primi hominis hi qui ab eo nascuntur, damnarentur. Non ergo
peccatum in posteros Adae traducitur propter eius peccatum.
SC1
Sed contra. Est quod dicitur, Rom. V, V. 12: per unum hominem peccatum in hunc mundum intravit. Sed non
per imitationem; quia sic per diabolum peccatum in mundum intravit, secundum illud Sap. II, 24-25: invidia
diaboli mors introivit in orbem terrarum.
Imitantur autem illum qui sunt ex parte eius. Ergo per originem vitiatam peccatum a primo homine in posteros
derivatur.
SC2
Praeterea, Augustinus dicit XIV de civitate Dei quod primus homo sponte depravatus genuit filios depravatos.
Sed depravatio non fit nisi per peccatum. Ergo filii Adam ex sua origine peccatum contrahunt.
CO
Respondeo. Dicendum quod pelagiani negaverunt aliquod peccatum per originem posse traduci.
Sed hoc ex magna parte excludit necessitatem redemptionis factae per Christum, quae maxime videtur necessaria
fuisse ad abolendam infectionem peccati, quae a primo parente in totam eius posteritatem derivata est, dicente
apostolo, Rom. V, 18, quod sicut per unius delictum processum est in omnes homines in condemnationem, sic et
per unius iustitiam in omnes homines in iustificationem vitae. Excluditur etiam necessitas pueros baptizandi,
quod tamen communis ecclesiae consuetudo habet ab apostolis derivata, ut dionysius dicit in ecclesiastica
hierar..
Et ideo simpliciter dicendum est, quod peccatum traducitur per originem a primo parente in posteros. Ad cuius
evidentiam considerandum est, quod aliquis homo singularis dupliciter potest considerari: uno modo secundum
quod est quaedam persona singularis; alio modo secundum quod est pars alicuius collegii, et utroque modo ad
eum potest aliquis actus pertinere. Pertinet enim ad eum in quantum est singularis persona, ille actus quem
proprio arbitrio et per se ipsum facit; sed in quantum est pars collegii, potest ad eum pertinere actus aliquis quem
per se ipsum non facit nec proprio arbitrio, sed qui fit a toto collegio vel a pluribus de collegio vel a principe
collegii; sicut illud quod princeps civitatis facit, dicitur civitas facere, ut Philosophus dicit. Huiusmodi enim
collegium hominum reputatur quasi unus homo, ita quod diversi homines in diversis officiis constituti sunt quasi
diversa membra unius corporis naturalis, ut apostolus inducit de membris ecclesiae, I Cor. XII, 12.
Sic ergo tota multitudo hominum a primo parente humanam naturam accipientium, quasi unum collegium, vel
potius sicut unum corpus unius hominis consideranda est; in qua quidem multitudo unusquisque homo, etiam
ipse Adam, potest considerari vel quasi singularis persona, vel quasi aliquod membrum huius multitudinis, quae
per naturalem originem derivatur ab uno.
Est autem considerandum quod primo homini in sua institutione datum fuerat divinitus quoddam supernaturale
donum, scilicet originalis iustitia, per quam ratio subdebatur Deo, et inferiores vires rationi, et corpus animae.
Hoc autem donum non fuerat datum primo homini ut singulari personae tantum, sed ut cuidam principio totius
humanae naturae, ut scilicet ab eo per originem derivaretur in posteros. Hoc autem donum acceptum primus
homo per liberum arbitrium peccans amisit eo tenore quo sibi datum fuerat, scilicet pro se et pro tota sua
posteritate. Defectus ergo huius doni totam eius posteritatem consequitur; et sic iste defectus eo modo traducitur
in posteros quo modo traducitur humana natura; quae quidem traducitur non quidem secundum se totam, sed
secundum aliquam sui partem, scilicet secundum carnem, cui Deus animam infundit; et sic sicut anima divinitus
infusa pertinet ad naturam humanam ab Adam derivatam, propter carnem cui coniungitur; ita et defectus
praedictus pertinet ad animam propter carnem, quae ab Adam propagatur non solum secundum corpulentam
substantiam, sed etiam secundum seminalem rationem, id est non solum materialiter, sed sicut ab activo
principio: sic enim filius accipit a patre naturam humanam.
Si ergo consideretur iste defectus hoc modo per originem in istum hominem derivatus, secundum illud quod iste
homo est quaedam persona singularis, sic huiusmodi defectus, non potest habere rationem culpae, ad cuius
rationem requiritur quod sit voluntaria. Sed si consideretur iste homo generatus sicut quoddam membrum totius
humanae naturae a primo parente propagatae, ac si omnes homines essent unus homo, sic habet rationem culpae
propter voluntarium eius principium, quod est actuale peccatum primi parentis; sicut si dicamus, quod motus
manus ad homicidium perpetrandum, secundum quod manus per se consideratur, non habet rationem culpae,
quia manus de necessitate movetur ab alio. Si autem consideretur ut est pars totius hominis, qui voluntate agit,
89

