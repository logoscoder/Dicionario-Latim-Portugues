Praeterea, Augustinus dicit IX de civit.
Dei, quod in disciplina Christiana non consideratur an aliquis irascatur, sed magis unde pius animus irascitur.
Sed nullum peccatum mortale potest esse simul cum pietate.
Ergo ira non est peccatum mortale.
SC4
Praeterea, est quaedam ira quae est virtuosa, ut supra, habitum est; et quaedam ira quae est peccatum mortale.
Ergo etiam est quaedam media, quae est peccatum veniale.
SC5
Praeterea, nullum peccatum mortale potest esse cum spiritu sancto. Sed ira potest esse cum spiritu sancto: legitur
enim IV Reg. II, 15, quod requievit spiritus eliae super eliseum, et tamen maledixit statim postea pueris; et
egressi duo ursi de saltu laceraverunt ex eis quadraginta duos pueros: quod videtur ad maximam iram pertinere.
Ergo ira non est peccatum mortale.
SC6
Praeterea, in lege nova nullum peccatum mortale permittitur. Sed ira permittitur, ut patet in Glossa ad Ephes., IV,
26, super illud: irascimini, et nolite peccare. Ergo ira non est peccatum mortale.
SC7
Praeterea, secundum Philosophum in VII ethic., concupiscentia est turpior quam ira. Sed concupiscentia non est
semper peccatum mortale. Ergo etiam neque ira.
SC8
Praeterea, peccatum mortale non est aliquis motus appetitus, praeveniens completam deliberationem rationis.
Sed ira semper praevenit completam deliberationem rationis: quia nunquam perfecte audit rationem, ut in VII
ethic. Dicitur. Ergo ira non est peccatum mortale.
CO
Respondeo. Dicendum quod cum actus morales ex obiectis speciem trahant, secundum eorum obiecta considerari
debent, utrum ex genere suo sint boni vel mali; et si mali, utrum mortalia vel venialia peccata. Dictum est autem,
quod obiectum irae, secundum quod est peccatum, est vindicta iniusta, quae nihil aliud est quam nocumentum
illatum proximo contra iustitiae debitum; hoc autem de sui ratione importat peccatum mortale.
Quia enim debitum iustitiae cadit sub praecepto, quidquid est contra rationem debiti iustitiae, contrariatur
praecepto; unde est peccatum mortale. Unde ira per vitium ex suo genere est peccatum mortale, cum nihil aliud
sit quam voluntas nocendi proximo iniuste propter aliquam offensam praecedentem.
Sed in aliis peccatis, sicut dictum est, contingit aliquod peccatum ex genere suo esse mortale quod tamen propter
imperfectionem actus est veniale. Dictum est autem supra, quod actus hominis potest esse imperfectus dupliciter.
Uno modo ex parte agentis; et sic imperfectus actus hominis est qui solius est sensualitatis, praeveniens iudicium
rationis, quae est proprium principium activum in homine; et secundum hoc motus sensualitatis ad quodcumque
peccatum mortale, etiam ad adulterium vel homicidium perpetrandum, est peccatum veniale. Alio modo dicitur
actus imperfectus ex parte obiecti, quod propter sui parvitatem quasi nihil habetur. Nam ratio id quod est
modicum, accipit quasi nihil, ut Philosophus dicit in III polit.: et secundum hoc quamvis accipere rem alienam sit
peccatum mortale ex genere suo, tamen accipere aliquid modicum, quod quasi nullius est pretii vel momenti, non
est peccatum mortale; puta, si aliquis acciperet unum modicum racemum de vinea alicuius.
Utroque autem modo contingit in genere peccati irae inveniri aliquod peccatum veniale.
Uno modo sicut subitus motus irae cui ratio non consentit, et est peccatum veniale; alio modo propter parvitatem
nocumenti: puta, si aliquis irascitur contra aliquem puerum, volens eum parum trahere per capillos, vel per
aurem, aut aliquid aliud leve facere in sui vindictam.
Sed quando aliquis appetit se vindicare non servata iustitia, inferendo aliquod grave nocumentum, cum consensu
deliberatae rationis, talis ira semper est peccatum mortale. Et quia quaedam ira est peccatum mortale, et quaedam
veniale, ad utrasque rationes respondendum est.
RA1
Ad primum ergo dicendum, quod Glossa illa loquitur de ira per vitium, quando motus irae est perfectus et ex
parte agentis et ex parte obiecti; sic enim est semper peccatum mortale, ut dictum est.
RA2
Et similiter dicendum ad secundum et ad tertium et ad quartum.
RA5
Ad quintum dicendum, quod circa vindictam Deus aliquid sibi soli retinuit. Inferre enim vindictam in manifestis
delictis, aliis commisit qui constituuntur in ordine alicuius potestatis: dicitur enim de homine pietatem habente,
Rom. XIII, 4, quod est vindex (Dei) in iram ei, qui malum agit. De occultis vero sibi soli iudicium et vindictam
reservavit, secundum illud I ad Cor. IV, 5: nolite ante tempus iudicare. Sibi etiam soli reservavit Deus, ut propter
seipsum vindicaretur: homo enim non debet vindicari propter seipsum sed propter culpam in seipso commissam,
quae est Dei offensa. Quando ergo aliquis quaerit vindictam propter seipsum, vel praeter ordinem iudiciariae
potestatis, usurpat sibi quod Dei est; et ideo peccat mortaliter, nisi sit actus imperfectus, ut dictum est.
RA6
202

