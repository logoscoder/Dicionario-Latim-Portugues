nec etiam peccata actualia quorumcumque parentum, etiam ipsius Adae, praeter primum eius peccatum,
traducuntur in posteros per modum originis.
Possunt autem peccata actualia proximorum parentum derivari ad filios per imitationem, propter conversationem
assiduam filiorum cum eis.
RA1
Ad primum ergo dicendum, quod peccatum originale in uno homine est unum tantum; sed dicitur pluraliter: in
peccatis concepit me mater mea, propter quatuor. Primo quidem secundum consuetudinem Scripturae in qua
ponitur plurale pro singulari, ut patet Matth. II, 20: mortui sunt qui quaerebant animam pueri; quod dicitur pro
solo Herode. Secundo, quia peccatum originale est quodammodo causa sequentium peccatorum; et ita virtute
continet in se multa peccata.
Tertio, quia in peccato actuali primi parentis, ex quo peccatum originale causatur, fuit multiplex peccati
deformitas: fuit enim ibi superbia, inobedientia, gula et furtum. Quarto, quia corruptio originalis peccati ad
diversas hominis partes pertinet: sed tamen propter hoc peccatum originale in homine non potest dici plura, nisi
secundum quid.
RA2
Ad secundum dicendum, quod Adam suo peccato actuali corrupit naturam humanam subtrahendo donum
gratuitum, quod poterat transire in posteros; quod non fit per actualia peccata proximorum parentum, ut ex dictis
patet; quamvis addant ad hanc corruptionem per subtractionem gratiae, vel aptitudinis ad ipsam gratiam, quae est
donum personale.
RA3
Et per hoc patet responsio ad tertium, quartum et quintum.
RA6
Ad sextum dicendum, quod hoc dicitur, quia peccatum transit a parentibus in posteros quantum ad poenam.
Verumtamen considerandum est quod duplex est poena.
Una spiritualis, quae pertinet ad animam; et tali poena filius nunquam punitur pro patre; et hoc ideo quia anima
filii non est ex anima patris, sed immediate causatur a Deo. Et haec ratio assignatur Ezech. XVIII, 4: sicut anima
patris mea est, ita et anima filii mea est; et vers. 20: filius non portabit iniquitatem patris. Alia poena est
corporalis, vel eorum quae ad corpus pertinent; et quantum ad hanc poenam filii pro parentibus puniuntur,
praesertim quando conformantur parentibus in culpa; quantum enim ad corpus quod a parente traducitur, filius
est aliquid patris.
RA7
Ad septimum dicendum, quod poena temporalis qua filius quandoque punitur, habet pro causa culpam in patre
praecedentem.
RA8
Ad octavum dicendum, quod in quantum filius est aliquid patris, sic in poena filii punitur etiam pater.
RA9
Ad nonum dicendum, quod sanguis Christi obligat filios Iudaeorum in quantum sunt imitatores paternae malitiae
ipsam approbando.
RA10
Ad decimum dicendum, quod in primo parente et in proximis parentibus fuimus secundum communicationem
naturae, non tamen secundum communicationem in persona: et ideo peccato subtrahente donum naturae
participamus, non autem peccato subtrahente donum personae.
RA11
Ad undecimum dicendum, quod hoc quod modo minus homines vivunt quam in principio mundi, non est propter
aggravationem originalis peccati, neque propter continuam debilitationem naturae, ut quidam dicunt; alioquin
per processum temporis semper magis et magis vita hominis breviaretur, quod patet esse falsum; cum modo
tantum homines vivant sicut et in tempore David, qui dicebat: dies annorum nostrorum in ipsis septuaginta anni.
Illa ergo diuturnitas vitae fuit ex virtute divina, ut genus humanum multiplicaretur.
RA12
Ad duodecimum dicendum, quod a principio humani generis remedium contra originale peccatum adhiberi non
potuit nisi per virtutem mediatoris Dei et hominis Jesu Christi. Fides ergo antiquorum cum aliqua protestatione
fidei valebat parvulis ad salutem, non prout erat quidam actus meritorius credentium,- unde non requirebatur
quod esset actus fidei formatae,- sed ex parte rei creditae, scilicet ipsius mediatoris. Sic enim et sacramenta, quae
postea sunt instituta, valent, in quantum sunt quaedam fidei protestationes; unde non sequitur quod infidelitas
parentum filiis noceret, nisi per accidens, sicut removens remedium peccati.
RA13
Ad decimumtertium dicendum, quod imaginatio est vis quaedam in organo corporali; unde ad speciem
imaginatam mutatur spiritus corporeus, in quo fundatur vis formativa, quae operatur in semine; et ideo interdum
aliqua imitatio fit in prole ex imaginatione parentis in ipso coitu, si sit fortis. Sed infectio peccati, maxime
actualis, totaliter manet in anima, et non pertinet ad corpus. Unde non est simile.
109

