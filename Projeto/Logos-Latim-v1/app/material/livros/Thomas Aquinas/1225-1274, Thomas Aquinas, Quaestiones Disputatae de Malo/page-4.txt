Tertio idem apparet ex hoc quod ipsum esse maxime habet rationem appetibilis; unde videmus quod
unumquodque naturaliter appetit conservare suum esse, et refugit destructiva sui esse, et eis pro posse resistit.
Sic ergo ipsum esse, in quantum est appetibile, est bonum. Oportet ergo quod malum, quod universaliter
opponitur bono, opponatur etiam ei quod est esse. Quod autem est oppositum ei quod est esse, non potest esse
aliquid.
Unde dico, quod id quod est malum, non est aliquid; sed id cui accidit esse malum, est aliquid, in quantum
malum privat nonnisi aliquod particulare bonum; sicut et hoc ipsum quod est caecum esse, non est aliquid; sed id
cui accidit caecum esse, est aliquid.
RA1
Ad primum ergo dicendum, quod aliquid dicitur esse malum dupliciter: uno quidem modo simpliciter, alio vero
modo secundum quid. Illud autem dicitur simpliciter malum quod est secundum se malum. Hoc autem est quod
privatur aliquo particulari bono quod est ex debito suae perfectionis, sicut aegritudo est malum animalis, quia
privat aequalitatem humorum, quae requiritur ad perfectum esse animalis. Sed secundum quid dicitur esse
malum quod non est malum secundum se, sed alicuius; quia scilicet non privatur aliquo bono quod sit de debito
suae perfectionis, sed quod est de debito perfectionis alterius rei, sicut in igne est privatio formae aquae, quae
non est de debito perfectionis ignis, sed de debito perfectionis aquae; unde ignis non est secundum se malus, sed
est malus aquae. Similiter autem ordo iustitiae habet adiunctam privationem particularis boni alicuius peccantis,
in quantum ordo iustitiae hoc requirit ut aliquis peccans privetur bono quod appetit. Sic ergo poena ipsa est bona
simpliciter, sed est mala huic; et hoc malum dicitur Deus creare, pacem autem facere; quia ad poenam non
cooperatur appetitus peccantis, ad pacem autem cooperatur appetitus pacem recipientis. Creare autem est aliquid
facere nullo praesupposito.
Et sic patet quod malum dicitur esse creatum, non in quantum est malum, sed in quantum est simpliciter bonum,
et secundum quid malum.
RA2
Ad secundum dicendum, quod bonum et malum proprie opponuntur ut privatio et habitus; quia, ut simplicius
dicit in commento praedicamentorum, illa proprie dicuntur contraria quorum utrumque est aliquid secundum
naturam, sicut calidum et frigidum, album et nigrum; sed alia quorum unum est secundum naturam et aliud
recessus a natura, non opponuntur proprie ut contraria, sed ut privatio et habitus. Sed duplex est privatio: una
quidem quae est in privatum esse, ut mors et caecitas; alia vero quae est in privari, ut aegritudo, quae est via in
mortem, et ophthalmia, quae est via in caecitatem: et huiusmodi privationes interdum dicuntur contrariae, in
quantum adhuc retinent aliquid de eo quod privatur; et hoc modo malum dicitur contrarium, quia non privat
totum bonum, sed aliquid de bono removet.
RA3
Ad tertium dicendum, quod nisi nigrum aliquid retineret de natura coloris, non posset esse contrarium albo, quia
contraria oportet esse in eodem genere. Licet ergo hoc in quo convenit album cum nigro non sufficiat ad
rationem contrarietatis, tamen sine hoc contrarietas esse non potest; et similiter licet id in quo convenit malum
cum bono non sufficiat ad rationem contrarietatis, tamen sine hoc contrarietas esse non potest.
RA4
Ad quartum dicendum, quod ideo in moralibus magis quam in naturalibus malum contrarium bono dicitur, quia
moralia ex voluntate dependent; voluntatis autem obiectum est bonum et malum. Omnis autem actus
denominatur et speciem recipit ab obiecto. Sic ergo actus voluntatis, in quantum fertur in malum, recipit
rationem et nomen mali; et hoc malum contrariatur proprie bono; et haec contrarietas ex actibus in habitus transit
in quantum actus et habitus similantur.
RA5
Ad quintum dicendum, quod tenebra non est contrarium lumini, sed privatio; sed Aristoteles frequenter utitur
nomine contrarii pro privatione, quia ipse dicit, quod privatio quodammodo est contrarium, et quod prima
contrarietas est privatio et forma.
RA6
Ad sextum dicendum, quod adveniente tenebra nihil remanet de lumine; sed remanet solum potentia ad lumen,
quae non est aliquid tenebrae, sed subiectum eius. Sic enim antequam illuminaretur aer, erat solum in potentia ad
lumen. Nec proprie loquendo lumen est aut fit aut corrumpitur, sed aer illuminatus esse aut fieri aut corrumpi
dicitur secundum lumen.
RA7
Ad septimum dicendum, quod sicut simplicius dicit in commento praedicamentorum inter malum et bonum,
secundum quod in moribus accipitur, invenitur aliquid medium; sicut actus indifferens est medium inter actum
vitiosum et virtuosum.
RA8
Ad octavum dicendum, quod malum abstracte accipiendo, idest hoc ipsum quod est malum, dicitur corrumpere,
non quidem active, sed formaliter, in quantum scilicet est ipsa corruptio boni; sicut et caecitas dicitur corrumpere
visum, in quantum est ipsa visus corruptio seu privatio; sed id quod est malum, si sit quidem malum simpliciter,
4

