Ad sextum dicendum, quod quando motus illicitus est in sensualitate, tripliciter se potest ad ipsum habere ratio.
Uno modo sicut resistens: et tunc nullum est peccatum, sed est meritum coronae. Aliquando autem se habet ut
imperans, puta cum ex proposito motum concupiscentiae illicitae excitat: et tunc si sit illicitum in genere peccati
mortalis, erit peccatum mortale. Aliquando autem se habet ut neque prohibens neque imperans, sed consentiens;
et tunc est peccatum veniale.
RA7
Ad septimum dicendum, quod Augustinus ibi loquitur de peccato mortali, quod est simpliciter peccatum: nam
peccatum veniale est secundum quid peccatum, ut supra dictum est.
RA8
Ad octavum dicendum, quod quia appetitus sensitivus movetur ab aliqua apprehensione, et tamen est virtus in
organo corporali, dupliciter potest motus eius insurgere: uno modo ex corporis dispositione; alio modo ex aliqua
apprehensione. Dispositio autem corporalis non subiacet imperio rationis; sed omnis apprehensio imperio
rationis subiacet; potest enim ratio prohibere usum cuiuslibet apprehensivae potentiae, maxime in absentia
sensibilis secundum tactum, quod quandoque removeri non potest. Quia ergo peccatum est in sensualitate,
secundum quod potest obedire rationi; primus motus sensualitatis, qui est ex dispositione corporali, non est
peccatum, et hunc appellant aliqui primo primum; secundus autem motus, qui excitatur ex aliqua apprehensione,
est peccatum. Primum enim ratio nullo modo vitare potest; secundum autem vitare potest quantum ad singulos,
non autem quantum ad omnes: quia dum avertit cogitationem suam ab uno, incurrit in aliud, ex quo potest
insurgere motus illicitus.
|a7 Articulus 7
TTA
Septimo quaeritur utrum homo in statu innocentiae potuerit peccare venialiter.
TTB
Et videtur quod sic.
AG1
Quia super illud I ad Tim., II, 14: Adam non est seductus, dicit Glossa: inexpertus divinae severitatis, in eo falli
potuit, ut crederet veniale esse commissum. Ex quo videtur quod Adam in statu innocentiae crediderit se posse
peccare venialiter, etiam antequam mortaliter. Sed ipse melius novit conditionem sui status quam nos. Non est
ergo nobis dicendum, quod non potuerit peccare venialiter.
AG2
Sed dicendum, quod veniale non sumitur ibi pro veniali ex genere, sicut verbum otiosum dicitur veniale
peccatum; sed dicitur veniale id est facile remissibile. Sed contra est, quod Gregorius dicit in IX moral.
Super illud, memento, quaeso, quod sicut lutum feceris me: venialis est in homine culpa, cum sit irremediabilis
in Angelo. Si ergo aestimasset peccatum suum esse veniale, idest remissibile, non fuisset seductus. Ergo Glossa
non est sic exponenda, ut accipiatur veniale pro remissibili.
AG3
Praeterea, peccatum veniale est dispositio ad mortale. Sed dispositio praecedit habitum.
Ergo veniale peccatum in homine praecessit mortale.
AG4
Praeterea, cum nos possimus peccare venialiter; si Adam venialiter peccare non potuit, hoc non fuit nisi propter
integritatem sui status. Sed minus opponitur integritati primi status peccatum veniale quam mortale, quod tamen
commisit. Ergo multo magis peccatum veniale committere potuit.
AG5
Praeterea, peccata opponuntur actibus virtuosis. Sed actus virtuosi non fuerunt alterius generis in statu
innocentiae quam sint modo. Ergo nec actus peccatorum. Si ergo quaedam peccata sunt modo venialia, et in statu
innocentiae fuissent.
AG6
Praeterea, prius acceditur ad minus distans quam ad magis distans. Sed peccatum mortale magis distat a
rectitudine primi status quam peccatum veniale. Ergo prius pervenit Adam ad peccatum veniale quam ad
peccatum mortale.
AG7
Praeterea, Adam potuit peccare et bene facere. Sed potuit facere bonum maius et minus. Ergo potuit facere
malum maius et minus, peccando mortaliter et venialiter.
AG8
Praeterea, invenitur aliquis status creaturae rationalis in quo potest quis peccare mortaliter et venialiter; sicut in
nobis accidit.
Invenitur etiam alius status in quo non potest quis peccare venialiter nec mortaliter, sicut in statu gloriae.
Invenitur etiam aliquis status in quo non potest peccari venialiter, sed mortaliter tantum. Ergo est aliquis status in

149

