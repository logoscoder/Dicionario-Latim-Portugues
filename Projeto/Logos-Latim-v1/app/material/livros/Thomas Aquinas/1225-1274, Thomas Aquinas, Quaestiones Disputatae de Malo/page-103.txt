Dictum enim est supra, quod peccatum originale hoc modo comparatur ad totam humanam naturam ex Adam
propagatam, sicut peccatum actuale comparatur ad unam personam hominis singularem; ac si omnes homines, in
quantum ab Adam derivantur, sint unus homo, cuius diversa membra sint diversae personae. Manifestum est
autem quod peccatum actuale primo invenitur in aliquo principio, scilicet in voluntate, quae primo est susceptiva
peccati, ut supra dictum est, et ab ea derivatur in alias potentias animae, et etiam in membra corporis, secundum
quod moventur a voluntate; sic enim actus sunt voluntarii, qui exiguntur ad rationem peccati. Sic ergo et
peccatum originale primo considerandum est in Adam ut in quodam principio, a quo derivatur ad omnes qui ab
eo moventur.
Sicut autem moventur partes unius hominis per imperium voluntatis, ita movetur filius a patre per vim
generativam; unde Philosophus dicit in II phys., quod pater est causa filii ut movens; et in libro de generat.
Animal., dicitur, quod in semine est quaedam motio ab anima patris, quae movet materiam ad formam concepti.
Sic ergo huiusmodi motio quae est per originem a primo parente derivatur in omnes qui seminaliter ab eo
procedunt; unde omnes qui seminaliter ab eo procedunt, contrahunt ab eo originale peccatum.
RA1
Ad primum ergo dicendum, quod Hieronymus non ponit hoc asserendo, sed secundum opinionem quorumdam,
ut patet in epistola quam scribit ad minervium de resurrectione carnis, in qua circa hoc plures opiniones ponit;
inter quas recitat, quosdam fuisse opinatos, quod illi qui in adventu Domini vivi invenientur, numquam
morientur, propter illud quod apostolus dicit I ad thessal.
Cap. IV, 16, ex persona eorum loquens: nos, qui vivimus, simul rapiemur in nubibus obviam Christo in aera:
quod alii exponunt, non quod non moriantur; sed quod parum in morte durabunt, statim resurgentes; et hoc
communius tenetur.
RA2
Ad secundum dicendum, quod dato quod illi qui vivi reperientur in adventu Domini, nunquam moriantur, non
sequitur ex necessitate quod peccatum originale non contraxerint.
Poena enim propria originalis peccati est necessitas moriendi, secundum illud apostoli, Rom. VIII, 10: corpus
quidem mortuum est propter peccatum, id est necessitati mortis addictum, ut Augustinus exponit.
Potest autem contingere quod aliqui necessitatem moriendi habeant, qui tamen nunquam morientur, divina
virtute mortem prohibente; sicut potest contingere quod grave generatum, Deorsum non feratur propter aliquod
impediens.
RA3
Ad tertium dicendum, quod hoc debitum generandi cum originali peccato in hac vita dimittitur non quantum ad
hoc quod aliquis generet sine peccato, sed quantum ad hoc quod aliqui cum peccato nati a peccato mundantur
virtute Christi. Nam per debita intelliguntur peccata, ut dicit Augustinus in libro de sermone Domini in monte.
RA4
Ad quartum dicendum, quod peccatum originale opponitur iustitiae originali, per quam superior pars animae et
Deo coniungebatur, et inferioribus viribus imperabat, et etiam corpus absque corruptione poterat conservare.
Per baptismum ergo tollitur peccatum originale quantum ad hoc quod datur gratia, per quam superior pars
animae Deo coniungitur; non autem datur animae virtus per quam possit conservare corpus absque corruptione,
aut per quam possit superior pars conservare inferiores absque omni rebellione; unde manet post baptismum et
necessitas moriendi et concupiscentia quae est materiale in originali peccato.
Et sic quantum ad superiorem partem animae participat novitatem Christi; sed quantum ad inferiores animae
vires, et etiam ipsum corpus, remanet adhuc vetustas quae est ex Adam. Manifestum est autem quod homo
baptizatus non generat secundum superiorem partem animae, sed secundum inferiores et secundum corpus; et
ideo homo baptizatus non transfundit in prolem novitatem Christi, sed vetustatem Adae. Et propter hoc, licet ipse
non habeat peccatum originale in quantum est culpa, transmittit tamen peccatum originale in prolem.
RA5
Et per hoc patet solutio ad quintum.
RA6
Ad sextum dicendum, quod modus ille arguendi tenet quantum ad id quod convenit opposito in quantum est
oppositum, non autem quantum ad id quod est commune utrique oppositorum. Sequitur enim, si nigrum
congregat visum, quod album disgregat; non autem sequitur quod album sit invisibile, si nigrum est visibile; quia
hoc convenit ei secundum colorem, qui est genus utriusque. Vetustas autem Adae, quantum ad inferiores vires et
ad ipsum corpus, est communis et iusto et peccatori; et secundum hoc peccator generat peccatorem. Unde non
sequitur quod iustus generet prolem sine peccato.
RA7
Ad septimum dicendum, quod donum Christi est potentius quam delictum Adae, quia restituit homines in
altiorem statum quam Adam ante peccatum habuit, scilicet statum gloriae, qui est absque periculo peccandi. Sed
hoc oportet quod agatur per conformitatem ad Christum, ut effectus sit similis causae.
Sic enim Christus assumpsit vetustatem poenae, ut per mortem nos a morte redimeret, et sic resurgendo vitam
repararet; ita quod homines per Christum primo quidem Christo conformantur per gratiam, manente vetustate
103

