RA14
Ad decimumquartum dicendum, quod quando unum peccatum ordinatur ad finem alterius peccati, idem et
secundum eamdem rationem est finis utriusque peccati, sed non eodem ordine; quia unius est finis proximus,
alterius remotus. Unde non sequitur quod ambo vitia sint unius speciei, quia moralia non recipiunt speciem a fine
remoto, sed a fine proximo.
RA15
Ad decimumquintum dicendum, quod aliquis non denominatur fur vel moechus ex actu vel passione, sed ex
habitu; sicut de iusto et iniusto Philosophus dicit in V ethic..
Intentio autem hominis provenit ex habitu; et ideo quando aliquis furatur ut moechetur, committit quidem actu
peccatum furti, sed tamen intentio procedit ab habitu; et ideo non denominatur fur, sed moechus.
RA16
Ad decimumsextum dicendum, quod sicut dictum est, superbia dupliciter accipi potest. Uno modo secundum
quod importat quamdam rebellionem ad legem Dei; et sic est universalis radix omnium peccatorum, ut Gregorius
dicit, unde non enumerat eam inter vitia capitalia, sed inanem gloriam. Alio modo potest accipi superbia
secundum quod est inordinatus appetitus cuiusdam excellentiae; et sic ponitur vitium capitale aliis condivisum.
Et quia ad huiusmodi excellentiam maxime videtur pertinere humana gloria, ideo Gregorius loco huius superbiae
specialis, inanem gloriam ponit.
RA17
Et similiter dicendum est ad decimumseptimum; quia etiam concupiscentia ibi accipitur secundum quod est radix
generalis.
RA18
Ad decimumoctavum dicendum, quod divitiae ex hoc quod habent rationem boni utilis, deficiunt quidem a
ratione principalis finis; sed hic defectus recompensatur propter generalem utilitatem divitiarum, quae
quodammodo virtute continent omnia appetibilia mundana.
RA19
Ad decimumnonum dicendum, quod sicut Philosophus dicit in II rhetor., amare est velle bonum alicui. In hoc
ergo quod homo appetit sibi quaecumque bona, videtur amare seipsum; et ideo amor sui ipsius non punitur
seorsum vel radix peccati, vel etiam vitium capitale, quia omnes radices et capita vitiorum includunt inordinatum
sui amorem.
RA20
Ad vicesimum dicendum, quod timor et spes sunt passiones irascibilis. Omnes autem passiones irascibilis
derivantur a passionibus concupiscibilis; et ideo prima capita vitiorum non sumuntur penes timorem et spem, sed
magis penes delectationem et tristitiam. Quamvis enim aliqua vitia ex timore et spe oriantur, tamen etiam ipse
timor et spes ex aliis oriuntur, scilicet ex amore vel cupiditate alicuius boni.
RA21
Ad vicesimumprimum dicendum, quod ira importat quemdam specialem motum, scilicet insurrectionem contra
aliquid; et ideo licet etiam iste motus ex aliis oriatur, tamen quia habet aliam specialem rationem praeter alios
motus, ponitur seorsum vitium capitale.
RA22
Ad vicesimumsecundum dicendum, quod vitium principale non dicitur per oppositionem ad virtutem
principalem; et ideo non oportet quod odium sit vitium principale, quamvis caritas sit virtus principalis.
RA23
Ad vicesimumtertium dicendum, quod per illa tria quae ioannes ponit, importantur primae quaedam origines et
radices peccatorum, scilicet superbia et cupiditas; nam sub cupiditate generali continetur et concupiscentia carnis
et concupiscentia oculorum.
RA24
Ad vicesimumquartum dicendum, quod Augustinus nominat capitalia vitia quae sunt plectenda poena capitis; sic
enim idem est vitium capitale quod peccatum mortale.
|a2 Articulus 2
TTA
Secundo quaeritur de superbia: utrum sit speciale peccatum.
TTB
Et videtur quod non.
AG1
Omne enim speciale peccatum, corrumpit determinatam virtutem et potentiam animae.
Sed superbia corrumpit omnes virtutes et omnes potentias animae; dicit enim Gregorius XXXIV Moralium:
superbia nequaquam unius virtutis extinctione contenta, per cuncta animae membra se erigit, et quasi generalis
ac pestifer morbus corpus omne corrumpit; et Isidorus dicit in libro de summo bono quod est ruina omnium
virtutum. Ergo superbia non est speciale peccatum.
167

