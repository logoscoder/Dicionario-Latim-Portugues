AG1
Dicit enim apostolus, Rom. I, 28: tradidit eos Deus in reprobum sensum, ut faciant quae non conveniunt; ubi
dicit Glossa Augustini sumpta ex Lib. De gratia et libero arbitrio: manifestum est Deum operari in cordibus
hominum inclinando voluntates eorum in quodcumque voluerit, sive ad bonum, sive ad malum. Sed inclinatio
voluntatis ad malum est peccatum. Ergo Deus est causa peccati.
AG2
Sed dicendum, quod inclinatio voluntatis ad malum dicitur esse a Deo in quantum est poena; unde ibidem de Dei
iudicio loquitur. Sed contra, non potest esse idem secundum idem poena et culpa, ut supra, dictum est; quia
poena, secundum suam rationem, repugnat voluntati, culpa autem secundum suam rationem, est voluntaria. Sed
inclinatio voluntatis pertinet ad rationem voluntarii. Si ergo Deus inclinat voluntatem in malum, videtur quod et
ipse sit causa culpae in quantum est culpa.
AG3
Praeterea, sicut culpa opponitur bono gratiae, ita poena opponitur bono naturae.
Sed non impeditur quin Deus sit causa poenae per hoc quod est causa naturae. Ergo neque impeditur esse causa
culpae per hoc quod est causa gratiae.
AG4
Praeterea, quidquid est causa causae, est causa causati. Sed liberum arbitrium est causa peccati, cuius causa est
Deus. Ergo Deus est causa peccati.
AG5
Praeterea, illud ad quod inclinat virtus data a Deo, est causatum a Deo. Sed virtutes quaedam datae a Deo
inclinant ad peccatum, sicut irascibilis ad homicidium, et concupiscibilis ad adulterium. Ergo Deus est causa
peccati.
AG6
Praeterea, quicumque inclinat voluntatem suam vel alterius ad malum, est causa peccati; puta, si homo faciendo
eleemosynam inclinet voluntatem suam ut intendat inanem gloriam. Sed Deus inclinat voluntatem hominis in
malum, ut iam dictum est. Ergo est causa peccati.
AG7
Praeterea, dionysius dicit IV cap., de div. Nom., quod apud Deum causae malorum sunt. Sed non sunt in Deo
otiosae.
Ergo Deus est causa malorum, inter quae computantur peccata.
AG8
Praeterea, Augustinus dicit in Lib. De natura et gratia, quod gratia in anima est sicut lux per quam homo bonum
operatur, et sine qua bonum operari non potest. Sic ergo gratia est causa meriti.
Ergo per oppositum subtractio gratiae est causa peccati. Sed Deus est qui subtrahit gratiam. Ergo Deus est causa
peccati.
AG9
Praeterea, Augustinus dicit II confess.: gratiae tuae deputo, quaecumque mala non feci. Non esset autem
imputandum gratiae quod homo male non faceret, si carens gratia posset non peccare.
Non ergo peccatum est causa quod aliquis privetur gratia, sed magis privatio gratiae est causa peccandi; et sic
sequitur, ut prius, quod Deus sit causa peccandi.
AG10
Praeterea, omnis laus creaturae praecipue Deo debet attribui. Sed in laudem viri iusti dicitur Eccli. XXXI, 10: qui
potuit transgredi, et non est transgressus. Ergo multo magis hoc competit Deo. Potest ergo Deus peccare et per
consequens esse causa peccati.
AG11
Praeterea, Philosophus dicit in IV topic.: potest Deus et studiosus prava facere. Hoc est autem peccare. Ergo
Deus potest peccare.
AG12
Praeterea, bene sequitur: socrates potest currere si vult; ergo simpliciter potest currere sed haec est vera: Deus
potest peccare, si vult, quia hoc ipsum quod est velle peccare, est peccare. Ergo Deus potest peccare simpliciter;
et sic idem quod prius.
AG13
Praeterea, qui occasionem damni dat, damnum dedisse videtur. Sed Deus dedit occasionem peccandi homini per
praeceptum quod dedit, ut dicitur, Rom. VII. Ergo Deus est causa peccati.
AG14
Praeterea, cum malum causetur a bono, videtur quod malum maximum causetur a maximo bono. Sed maximum
malum est culpa quae facit bonum hominem vel Angelum malum. Ergo causatur a maximo bono, quod est Deus.
AG15
Praeterea, eiusdem est dare dominium et auferre. Sed Dei est dare dominium animae super corpus. Ergo et eius
est auferre.
56

