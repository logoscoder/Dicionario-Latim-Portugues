Sed dicendum, quod licet non sit minus beatus quantum ad praemium essentiale, est tamen minus beatus
quantum ad praemium accidentale. Sed contra, praemium accidentale accidentaliter se habet ad beatitudinem.
Sed per intensionem accidentis non intenditur id cuius est accidens; non enim si homo est magis albus, propter
hoc fit magis homo. Ergo beatitudo, quae essentialiter consistit in fruitione summi boni, non intenditur per
quodcumque bonum creatum additum.
AG6
Praeterea, cum bonum increatum in infinitum excedat bonum creatum, comparatur bonum creatum ad bonum
increatum sicut punctus ad lineam. Sed linea non efficitur maior per adiectionem puncti. Ergo nec per
additionem boni creati fit maior beatitudo, quae consistit in fruitione boni increati.
AG7
Sed dicendum, quod quamvis Deus sit bonum infinitum, tamen visio Dei non est bonum infinitum, quia Deus ab
intellectu creato finite videtur; et ita qui privatur visione divina non privatur bono infinito.
Sed contra, cuicumque subtrahitur sua perfectio, privatur sua perfectione. Sed visio est perfectio videntis. Ergo
cuicumque subtrahitur visio, privatur ipso viso; et sic cum ipsum visum sit bonum infinitum, qui privatur Dei
visione privatur bono infinito.
AG8
Praeterea, ipse Deus est hominis merces, qui ad Abraham dixit: ego Dominus merces magna nimis, Gen. XV, 1.
Ergo qui privatur ultima mercede, quae consistit in divina visione, privatur ipso Deo qui est bonum infinitum.
AG9
Praeterea, peccato originali debetur minor poena quam peccato veniali; alioquin poena peccati originalis non
esset mitissima, ut dicit Augustinus. Sed peccato veniali debetur poena sensibilis, non autem carentia visionis
divinae. Cum ergo indubitanter carentia visionis divinae sine poena sensus sit maior quam poena sensus sine
carentia visionis divinae, videtur quod peccato originali non debeatur pro poena carentia visionis divinae.
AG10
Sed dicendum, quod peccato veniali debetur carentia divinae visionis ad tempus, sicut et poena sensus. Sed
contra, aeternitas addita plus aggravat poenam carentiae visionis divinae quam poena sensibilis temporalis; unde
nullus tam male dispositus est qui non vellet potius quamcumque poenam temporalem subire quam perpetua
visione divina carere. Si ergo peccatum originale punitur perpetua carentia visionis divinae, magis punitur quam
peccatum veniale; et ita non est mitissima eorum poena.
AG11
Praeterea, secundum leges dicimus: dignus est misericordia qui alieno vitio laboravit.
Sed ille qui punitur pro solo peccato originali, laboravit alieno vitio, scilicet primi parentis. Ergo dignus est
misericordia. Non ergo ei debetur poena gravissima, quae est carentia visionis divinae.
AG12
Praeterea, Augustinus dicit in libro de duabus animabus: reum tenere quemcumque quia non fecit quod facere
non potuit, summae iniustitiae et insaniae est. Sed nihil tale cadit in Deum. Cur ergo puer qui nascitur, vitare non
potuerit originale peccatum, videtur quod ex hoc non incurrat reatum alicuius poenae.
AG13
Praeterea, peccatum originale est privatio originalis iustitiae, ut Augustinus dicit. Sed habenti originalem
iustitiam, cum possit non habere gratiam, non debetur visio divina. Ergo nec peccato originali respondet perpetua
carentia visionis divinae.
AG14
Praeterea, ut legitur Gen. III, 12, Adam se excusavit dicens: mulier quam dedisti mihi, dedit mihi et comedi:
fuissetque sufficiens excusatio, et poenam non mereretur, si suggestioni mulieris resistere non potuisset. Sed
Deus dedit carnem animae, cuius infectioni resistere non potest. Ergo non videtur quod ex hoc obligetur ad
aliquam poenam.
AG15
Praeterea, homini in naturalibus constituto, etiam si nunquam peccasset deberetur ei carentia visionis divinae, ad
quam pervenire non potuit nisi per gratiam. Sed poena proprie debetur peccato. Ergo carentia visionis divinae
non potest dici poena peccati originalis.
SC1
Sed contra. Est quod Gregorius dicit in IV Moralium: peregrina mens lucem, ut est, videre non valet, quia hanc
ei captivitas suae damnationis abscondit.
SC2
Praeterea, innocentius III, dicit in decretalibus, quod originali peccato debetur pro poena carentia visionis
divinae.
CO
Respondeo. Dicendum quod conveniens poena originalis peccati est carentia visionis divinae.
Ad cuius evidentiam considerandum est, quod cum ad perfectionem alicuius rei duo pertinere videantur; quorum
primum est quod sit capax alicuius boni magni, vel actu habeat illud, aliud vero est quod exteriori auxilio non
111

