RA14
Ad decimumquartum dicendum, quod si bonum, in quantum bonum, esset causa mali, sequeretur quod
maximum bonum sit causa maximi mali; sed bonum est causa mali in quantum est deficiens. Unde quanto est
magis bonum, tanto minus est causa mali.
RA15
Ad decimumquintum dicendum, quod auferre spiritui dominium super carnem, est contra naturalem iustitiae
ordinem; et ideo hoc Deo convenire non potest qui est ipsa iustitia.
RA16
Ad decimumsextum dicendum, quod motus aversionis dicitur proprius et naturalis voluntatis secundum statum
naturae corruptae, non autem secundum statum naturae conditae.
RA17
Ad decimumseptimum dicendum, quod id quod dicitur, egredere et fac, non est intelligendum per modum
praecepti, sed per modum permissionis sicut et quod dicitur ad Iudam: quod facis, fac citius; eo modo loquendi
quo permissio Dei dicitur eius voluntas. Quod vero dicitur ad Oseam: accipe tibi mulierem fornicariam, etc.,
intelligitur secundum modum praecepti; sed praeceptum divinum facit ut non sit peccatum quod aliter esset
peccatum. Potest enim Deus, ut bernardus dicit, dispensare in praeceptis secundae tabulae, per quae homo
immediate ordinatur ad proximum: bonum enim proximi est quoddam bonum particulare. Non autem potest
dispensare in praeceptis primae tabulae, per quae homo ordinatur in Deum, qui a se ipso alios non potest
avertere, non enim potest negare se ipsum, ut dicitur II ad Tim. II, 13, quamvis quidam dicant, quod ea quae
dicuntur de Osea, sunt intelligenda contigisse in visione prophetiae.
RA18
Ad decimumoctavum dicendum, quod ex verbo illo Philosophi intelligitur quod idem est quod potest agere et
quod agit; non autem quod quidquid sit causa potentiae, sit etiam causa actus.
|a2 Articulus 2
TTA
Secundo quaeritur utrum actio peccati sit a Deo.
TTB
Et videtur quod non.
AG1
Homo enim non dicitur esse causa peccati nisi quia est causa actionis peccati; nihil enim ad malum intendens
operatur, ut dionysius dicit IV cap. De divin. Nomin.. Sed Deus non est auctor peccati, ut supra dictum est. Ergo
non est causa actionis peccati.
AG2
Praeterea, quidquid est causa alicuius, est causa eius quod convenit ei secundum rationem suae speciei: sicut si
aliquis est causa socratis, sequitur quod sit causa hominis.
Sed quidam actus sunt qui ex sua specie habent quod sint peccata. Si ergo actio peccati sit a Deo, sequitur quod
peccatum sit a Deo.
AG3
Praeterea, omne quod est a Deo, est res aliqua. Actus autem peccati non est res aliqua, ut Augustinus dicit in Lib.
De perfectione iustitiae. Ergo actus peccati non est a Deo.
AG4
Praeterea, actus peccati est actus liberi arbitrii, quod ideo dicitur liberum, quia se ipsum movet ad agendum. Sed
omne id cuius actio causatur ab alio, movetur ab illo; et sic non movetur a se ipso, nec est liberum.
Actus ergo peccati non est a Deo.
SC
Sed contra, est quod Augustinus dicit in III de trinitate, quod voluntas Dei est causa omnium specierum et
motionum.
Sed actus peccati est quidam motus liberi arbitrii. Ergo est a Deo.
CO
Respondeo. Dicendum quod apud antiquos circa hoc erat duplex opinio. Quidam enim dixerunt, antiquitus,
actionem peccati non esse a Deo, attendentes ad ipsam peccati deformitatem, quae a Deo non est. Quidam vero
dixerunt actionem peccati esse a Deo, attendentes ad ipsam essentiam actus quam oportet ponere a Deo esse,
duplici ratione: primo quidem ratione communi, quia cum ipse Deus sit ens per suam essentiam, quia sua
essentia est suum esse, oportet quod quocumque modo est, derivetur ab ipso, nihil enim aliud est quod sit suum
esse; sed omnia dicuntur entia per quamdam participationem.
Omne autem quod per participationem dicitur tale, derivatur ab eo quod est per essentiam; sicut omnia ignita
derivantur ab eo quod est per essentiam ignis. Manifestum est autem, quod actio peccati est quoddam ens, et in
praedicamento entis positum; unde necesse est dicere, quod sit a Deo. Secundo autem idem patet ratione speciali.
Necesse est enim omnes motus secundarum causarum causari a primo movente, sicut omnes motus inferiorum
59

