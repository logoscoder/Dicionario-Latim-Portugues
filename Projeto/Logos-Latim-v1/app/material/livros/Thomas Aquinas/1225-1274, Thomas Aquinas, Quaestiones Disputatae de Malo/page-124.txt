vult aliquis, nisi in quantum vult finem. Ergo est idem modus movendi; ut scilicet sicut aliquis ex necessitate vult
finem ultimum, ita ex necessitate vult ea quae sunt ad finem.
AG10
Praeterea, sicut intellectus est potentia separata a materia, ita et voluntas. Sed intellectus ex necessitate movetur a
suo obiecto: cogitur enim homo ex necessitate assentire alicui veritati per violentiam rationis.
Ergo eadem ratione et voluntas necessario movetur a suo obiecto.
AG11
Praeterea, dispositio primi moventis relinquitur in omnibus sequentibus: quia omnia secunda moventia movent in
quantum sunt mota a primo movente. Sed in ordine motuum voluntariorum, primum movens est appetibile
apprehensum. Cum ergo apprehensio appetibilis necessitatem patiatur, si per demonstrationem probetur aliquid
esse bonum, videtur quod necessitas derivetur ad omnes motus sequentes, et ita voluntas non libere, sed ex
necessitate movetur ad volendum.
AG12
Praeterea, res magis est motiva quam intentio. Sed secundum Philosophum in VI metaph., bonum est in rebus,
verum autem in mente; et sic bonum est res, verum autem intentio. Ergo magis habet rationem motivi bonum
quam verum. Sed verum ex necessitate movet intellectum, ut dictum est. Ergo bonum ex necessitate movet
voluntatem.
AG13
Praeterea, dilectio, quae pertinet ad voluntatem, est vehementior motus quam cognitio, quae pertinet ad
intellectum: quia cognitio assimilat, sed dilectio transformat, ut habetur per dionysium IV cap. De divin.
Nomin.. Ergo voluntas est magis mobilis quam intellectus. Si ergo intellectus ex necessitate movetur, videtur
quod multo magis voluntas.
AG14
Sed diceretur, quod actio intellectus est secundum motum ad animam; actus autem voluntatis est secundum
motum ab anima; et sic intellectus habet magis rationem passivi, voluntas autem magis rationem activi, unde non
necessitate patitur a suo obiecto. Sed contra, assentire pertinet ad intellectum, sicut consentire ad voluntatem.
Sed assentire significat motum in rem cui assentitur, sicut et consentire in rem cui consentitur. Ergo non magis
est motus voluntatis ab anima quam motus intellectus.
AG15
Praeterea, si voluntas respectu ad aliqua volita non ex necessitate moveatur, necesse est dicere, quod se habeat ad
opposita: quia quod non necesse est esse, possibile est non esse. Sed omne quod est in potentia ad opposita, non
reducitur in actum alicuius eorum nisi per aliquod ens actu, quod facit illud quod erat in potentia esse in actu.
Quod autem facit aliquid esse actu, dicimus esse causam eius. Oportebit ergo, si voluntas aliquid determinate
vult, quod sit aliqua causa quae faciat ipsam hoc velle. Causa autem posita, necesse est effectum poni, ut
Avicenna, probat, quia si causa posita, adhuc est possibile effectum non esse, indigebit adhuc alio reducente de
potentia in actum; et sic primum non erat sufficiens causa. Ergo voluntas ex necessitate movetur ad aliquid
volendum.
AG16
Praeterea, nulla virtus se habens ad contraria est activa; quia omnis virtus activa potest agere id cuius est activa.
Possibili autem posito non sequitur impossibile; sequeretur enim duo opposita esse simul, quod est impossibile.
Sed voluntas est potentia activa. Ergo non se habet ad opposita, sed de necessitate terminatur ad unum.
AG17
Praeterea, voluntas aliquando incipit eligere cum prius non eligeret. Aut ergo quia mutatur a dispositione in qua
prius erat, aut non. Si non, sequitur quod sicut prius non eligebat, ita nec modo: et sic non eligens eligeret, quod
est impossibile. Si autem mutatur eius dispositio, necesse est quod ab aliquo sit mutata; quia omne quod
movetur, ab alio movetur. Movens autem imponit necessitatem mobili, alias non sufficienter moveret ipsum.
Ergo voluntas ex necessitate movetur.
AG18
Sed dicendum, quod rationes istae concludunt de potentia materiali, quae est in materia, non autem de potentia
immateriali quae est voluntas. Sed contra, principium totius humanae cognitionis est sensus. Nihil ergo potest
cognosci ab homine nisi secundum quod cadit sub sensum, vel ipsum vel effectus eius. Sed ipsa virtus se habens
ad opposita, non cadit sub sensum: in effectibus enim eius qui sub sensum cadunt, non inveniuntur duo actus
contrarii simul existere; sed semper videmus quod determinate unum procedit in actum: ergo non possumus
iudicare esse in homine aliquam activam potentiam ad opposita se habentem.
AG19
Praeterea, cum potentia dicatur ad actum, sicut se habet actus ad actum, ita se habet potentia ad potentiam. Sed
duo actus oppositi non possunt esse simul. Ergo nec potest esse una potentia ad duo opposita.
AG20
Praeterea, secundum Augustinum in I de Trinit., nihil est sibi ipsi causa ut sit. Ergo pari ratione nihil est sibi ipsi
causa ut moveatur. Voluntas ergo non movet seipsam; sed necesse est quod ab aliquo moveatur: quia incipit
124

