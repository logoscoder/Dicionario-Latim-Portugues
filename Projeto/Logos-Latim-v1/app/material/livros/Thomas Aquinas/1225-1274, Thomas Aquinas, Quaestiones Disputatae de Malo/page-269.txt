apparentia habet aliquod indicium, per quod potest etiam a grossioribus deprehendi; sicut timentes pallescunt,
verecundati autem erubescunt, ut Philosophus dicit in IV ethic..
Sed etiam si sit levior passio, deprehendi potest a subtilibus medicis per cordis immutationem, quae ex pulsu
percipitur.
Huiusmodi autem exteriora et interiora signa corporalia, multo magis Daemon cognoscere potest quam
quicumque homo. Et ideo certum est quod Daemones aliquas cogitationes hominum cognoscere possunt,
secundum modum praedictum: unde Augustinus dicit in Lib. De divinatione Daemonum, quod aliquando
Daemones hominum dispositiones non solum voce prolatas, verum etiam cogitatione conceptas, cum signa
quaedam ex animo exprimuntur in corpore, tota facilitate perdiscunt.
Utrum autem per hunc modum possint eas videre in seipsis, Augustinus sub dubio dereliquit in Lib. Retract.,
dicens: pervenire ista ad notitiam Daemonum, per nonnulla experimenta compertum est: sed utrum signa
quaedam dentur ex corpore cogitantium, illis sensibilia, nos autem latentia, an alia VI spirituali eas cognoscant;
aut difficillime potest ab hominibus, aut omnino non potest inveniri.
Ad huius ergo difficultatis inquisitionem considerare oportet, quod in cogitatione duo sunt attendenda: ipsa
scilicet species et usus speciei, qui est intelligere, vel cogitare. Nam sicut in solo Deo non differt forma et ipsum
esse, ita in solo Deo non differt species intellecta et ipsum intelligere, quod est esse intelligentem.
Circa species autem intelligibiles considerandum est, quod unusquisque intellectus aliter se habet ad species
intelligibiles superioris intellectus, et aliter ad species intelligibiles intellectus inferioris. Nam species
intelligibiles superioris intellectus sunt universaliores; et ideo non possunt comprehendi per species intelligibiles
inferioris intellectus. Et ideo inferior intellectus non potest eas perfecte cognoscere, potest autem perfecte
cognoscere ea quae sunt in inferiori intellectu tanquam magis particulares, et secundum suas universaliores
species potest de eis iudicare. Et secundum hoc, cum intellectus angelicus sit superior ordine naturae nostro
intellectu possunt Angeli boni vel mali species in anima nostra existentes cognoscere.
Sed quantum ad usum, considerandum est, quod usus specierum intelligibilium, qui est actualis cogitatio
dependet ex voluntate; utimur enim speciebus habitualiter in nobis existentibus cum volumus; unde et in III de
anima, Commentator dicit, quod habitus est quo quis utitur cum voluerit. Motus autem voluntatis humanae
dependet ex summo ordine rerum, qui est summum bonum, quod etiam secundum Platonem et Aristotelem
ponitur altissima causa; voluntas enim non est alicuius boni particularis, ut proprii obiecti, sed boni universalis,
cuius radix est summum bonum. Id autem quod cadit sub ordine superioris causae, non potest cognoscere
inferior causa, sed solum superior causa movens, et ille qui movetur. Sicut si aliquis civis est sub praeposito
tanquam sub inferiori causa, et sub rege tanquam sub suprema, non poterit praepositus cognoscere circa civem, si
quid immediate rex circa ipsum ordinaverit, sed hoc sciet solum rex, et civis qui movetur secundum ordinem
regis.
Unde cum voluntas interius non possit ab alio nisi a Deo moveri, cuius ordini immediate subest motus voluntatis,
et per consequens voluntariae cogitationis non potest cognosci neque a Daemonibus, neque a quocumque alio,
nisi ab ipso Deo, et ab homine volente et cogitante.
RA1
Ad primum ergo dicendum, quod homo impeditur a cognitione cogitationum non solum ex ipsa natura
cogitationum, sicut Daemones, sed etiam ex ipsa grossitie luteorum corporum, quae sensus corporeus, ex quo
dependet nostra cogitatio, penetrare non potest; et secundum hoc loquitur Gregorius.
RA2
Ad secundum dicendum, quod sicut visus corporalis non potest omnem formam corporalem cognoscere, sed
solum sibi proportionatam (non enim noctua potest videre lumen solis), ita etiam visus spiritualis non potest
videre omnem speciem spiritualem, sed sibi proportionatam. Potest autem visus spiritualis Angeli boni vel mali
videre formas spirituales intellectus nostri; non tamen propter hoc vident qualiter eis utamur cogitando.
RA3
Ad tertium dicendum, quod in usu cognoscendi quamdiu in hac vita sumus, semper est nobis phantasma
necessarium, quantumcumque sit spiritualis cognitio, quia etiam Deus cognoscitur a nobis per phantasma sui
effectus in quantum cognoscimus Deum per negationem, vel per causalitatem, vel per excellentiam, ut dionysius
dicit in libro de divinis nominibus. Non tamen oportet quod omnis cognitio in nobis causetur ex phantasmatibus;
quaedam enim cognitio in nobis causatur ex revelatione.
RA4
Et per hoc etiam patet responsio ad quartum, quod procedit de usu cogitationis.
RA5
Ad quintum dicendum, quod ratio illa concludit quod Daemon cognoscat formam intelligibilem nostri
intellectus; non tamen ex hoc sequitur quod cognoscat cogitationem, ratione iam dicta.
RA6
Et similiter dicendum ad sextum. Quamvis etiam ad hoc dici possit quod intellectus nobis ipsis est intelligibilis
per speciem intelligibilem, in quantum scilicet per obiectum, cuius similitudo est forma intelligibilis,
cognoscimus actum, et per actum potentiam.
269

