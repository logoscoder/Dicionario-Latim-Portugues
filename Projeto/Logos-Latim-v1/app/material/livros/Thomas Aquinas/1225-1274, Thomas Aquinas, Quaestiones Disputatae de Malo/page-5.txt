id est secundum se ipsum, sic quidem corrumpit, id est corruptum ducit in actum et effectum, non agendo sed
deagendo, id est per defectum activae virtutis, sicut semen indigestum deficit in generando et producit partum
monstruosum, qui est corruptio naturalis ordinis. Sed id quod non est simpliciter et secundum se malum,
secundum virtutem activam, perfectam corruptionem facit, non simpliciter, sed alicuius.
RA9
Ad nonum dicendum, quod corrumpere formaliter non est movere nec agere, sed corruptum esse; corrumpere
autem active est movere et agere; ita tamen quod quidquid est ibi de actione vel motione pertinet ad virtutem
boni, quod autem est ibi de defectu, pertinet ad malum, qualitercumque accipiatur; sicut quidquid est in
claudicatione de motu est ex virtute gressiva; defectus autem rectitudinis est ex tibiae curvitate; et ignis generat
ignem in quantum habet talem formam, corrumpit tamen aquam, in quantum huic formae adiungitur talis
privatio.
RA10
Ad decimum dicendum, quod corruptio quae est ab eo quod est malum simpliciter et secundum se ipsum, non
potest esse naturalis, sed magis est casus a natura; sed corruptio quae est ab eo quod est malum alicui potest esse
secundum naturam, sicut quod ignis corrumpat aquam; et tunc id quod intendit, est bonum simpliciter, scilicet
forma ignis. Quod autem intenditur principaliter, est esse ignis generati, et secundario non esse aquae, in
quantum ad esse ignis requiritur.
RA11
Ad undecimum dicendum, quod verbum illud Philosophi difficultatem habet, quia si malum et bonum non sunt
in genere, sed sunt genera, cassatur decem praedicamentorum distinctio; et ideo, ut simplicius dicit in commento
praedicamentorum, quidam solventes dixerunt, quod verbum Philosophi sic est intelligendum, quod bonum et
malum sunt genera contrariorum, scilicet virtutis et vitii, non tamen sunt in genere contrario, sed in qualitate. Sed
expositio haec non videtur conveniens, quia istud tertium membrum non differt a primo quod ponit, scilicet quod
quaedam contraria sunt in uno genere. Unde Porphyrius dixit, quod contrariorum quaedam sunt univoca, et ista
sunt vel in uno genere proximo, ut album et nigrum in genere coloris, quod est primum membrum divisionis ab
Aristotele positum; vel in contrariis generibus proximis, sicut castitas et impudicitia, quae sunt sub virtute et
vitio, quod est secundum membrum; quaedam vero sunt aequivoca, sicut bonum quod circuit omnia genera, sicut
et ens, et similiter malum; et ideo bonum et malum dixit non esse nec in uno genere nec in pluribus, sed ipsa esse
genera, prout genus dici potest id quod genera transcendit, sicut ens et unum. Simplicius vero ponit duas alias
solutiones: quarum una est, quod bonum et malum dicuntur genera contrariorum, in quantum unum contrariorum
est defectivum respectu alterius, sicut nigrum respectu albi, et amarum respectu dulcis; et sic omnia contraria
quodammodo reducuntur ad bonum et malum, prout omnis defectus pertinet ad rationem mali. Unde et in I
physic., dicitur, quod semper contraria comparantur ad invicem ut melius et peius. Alia solutio est, quod
Aristoteles dixit hoc secundum opinionem Pythagorae qui posuit duos ordines rerum; quorum unus
comprehenditur sub bono, et alius sub malo. Multoties enim in logica utitur exemplis non veris secundum
opinionem propriam, sed probabilibus secundum aliorum opinionem. Et sic patet secundum praedicta quod non
oportet ponere quod malum sit aliquid.
RA12
Ad duodecimum dicendum, quod bonum et malum non sunt differentiae nisi in moralibus, in quibus malum
positive aliquid dicitur, secundum quod ipse actus voluntatis denominatur malus a volito; licet et ipsum malum
non possit esse volitum nisi sub ratione boni.
RA13
Ad decimumtertium dicendum, quod unumquodque est magis malum altero, non per accessum ad aliquid summe
malum, vel per participationem diversam alicuius formae, sicut dicitur aliquid magis vel minus album secundum
diversam participationem albedinis; sed dicitur aliquid magis vel minus malum, secundum quod magis vel minus
privatur de bono, non quidem effective, sed formaliter.
Homicidium enim dicitur maius peccatum quam adulterium, non quia magis corrumpat bonum naturale animae,
sed quia magis removet bonitatem ipsius actus: plus autem contrariantur caritatis bono, quo debet informari actus
virtuosus, homicidium, quam adulterium.
RA14
Ad decimumquartum dicendum, quod nihil prohibet malum habere loci positionem secundum id quod in eo de
bono retinetur, et quod commendet bonum sua oppositione in quantum est malum.
RA15
Ad decimumquintum dicendum, quod subiectum quod est affirmatione monstratum, non solum est contrarium,
sed etiam privatio.
Dicit enim Philosophus ibidem quod aliqua privatio affirmatione monstratur, ut nudum; et praeterea nihil
prohibet dicere mutationem de bono in malum quamdam corruptionem esse, ut sic possit dici mutatio de
subiecto in non subiectum; cum tamen homo de bonitate virtutis in malitiam mutatur, est motus de qualitate in
qualitatem, ut patet per praemissa.
RA16
5

