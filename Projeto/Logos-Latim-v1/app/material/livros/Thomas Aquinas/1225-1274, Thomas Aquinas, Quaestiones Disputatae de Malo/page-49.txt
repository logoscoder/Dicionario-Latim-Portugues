Ex parte autem actus est duo considerare: scilicet speciem actus, et accidens eius, quod, supra, circumstantiam
diximus. Actus autem speciem habet ex obiecto, sicut iam supra dictum est.
Gravitas ergo peccati quam habet ex specie sua, attenditur ex parte obiecti, sive materiae; et secundum hanc
considerationem gravius peccatum dicitur ex suo genere quod maiori bono virtutis opponitur.
Unde cum bonum virtutis consistat in ordinatione amoris, ut Augustinus dicit, Deum autem super omnia diligere
debeamus; peccata quae sunt in Deum, sicut idololatria, blasphemia et huiusmodi, secundum suum genus sunt
reputanda gravissima.
Inter peccata autem quae sunt in proximum, tanto aliqua sunt aliis graviora, quanto maiori bono proximi
opponuntur. Maximum autem bonum proximi est ipsa vita hominis, cui opponitur peccatum homicidii, quod
tollit actualem hominis vitam; et peccatum luxuriae, quod opponitur vitae hominis in potentia, quia est
inordinatio quaedam circa actum generationis humanae. Unde inter omnia peccata quae sunt in proximum,
gravius est homicidium secundum genus suum; et secundum locum tenet adulterium et fornicatio, et huiusmodi
peccata carnalia; tertium autem locum tenet furtum et rapina et huiusmodi, per quae in exterioribus bonis laeditur
proximus.
In singulis autem horum generum sunt diversi gradus, in quibus mensuram peccati secundum genus suum
oportet accipere, secundum quod bonum oppositum magis vel minus per caritatem debet amari. Ex parte autem
circumstantiae est etiam gravitas in peccato, non ex specie sua, sed accidentalis. Similiter etiam ex parte agentis
attenditur gravitas in peccato, secundum quod magis vel minus voluntarius peccat; voluntas enim est causa
peccati, ut supra, diximus.
Sed haec gravitas non competit peccato secundum suam speciem.
Et ideo si gravitas peccati attendatur secundum speciem eius, tanto invenitur peccatum gravius quanto maiori
bono opponitur.
RA1
Ad primum ergo dicendum, quod in peccato invenitur duplex boni ademptio. Una formalis, per quam tollitur
ordo virtutis; et quantum ad hanc, refert utrum primo vel secundo peccet, quia secundum peccatum potest plus
privare de ordine virtutis in actu quam primum. Alia vero est ademptio boni, quae est effectus peccati, scilicet
privatio gratiae et gloriae; et quantum ad hanc primum peccatum plus tollit quam secundum; sed hoc est per
accidens, quia secundum non invenit quod primum invenit. Per ea autem quae sunt per accidens non est iudicium
de rebus sumendum.
RA2
Ad secundum dicendum, quod fides et spes sunt praeambula ad caritatem, unde infidelitas quae opponitur fidei,
et desperatio quae opponitur spei, maxime opponuntur caritati; quia radicitus eam evellunt.
RA3
Ad tertium dicendum, quod aliquem peccare scientem vel ignorantem, licet accidat alicui peccato speciali, puta
furto quantum ad species eius, tamen quantum ad rationem generis, id est in quantum est peccatum non accidit,
quia de ratione peccati est ut sit voluntarium: unde ignorantia quae diminuit voluntarium, diminuit etiam
rationem peccati.
RA4
Ad quartum dicendum, quod poenae quae inferuntur a Deo in futura vita, respondent gravitati culpae; unde
apostolus, Rom. II, 2, dicit quod iudicium Dei est secundum veritatem in eos qui talia agunt. Sed poenae quae in
praesenti vita infliguntur sive a Deo, sive ab homine, non semper respondent gravitati culpae. Interdum enim
minor culpa graviori poena punitur temporaliter propter maius periculum evitandum; poenae enim praesentis
vitae quasi medicinae adhibentur. Peccatum autem schismatis perniciosissimum est in rebus humanis, quia
dissolvit totum regimen humanae societatis.
|a11 Articulus 11
TTA
Undecimo quaeritur utrum peccatum diminuat bonum naturae.
TTB
Et videtur quod non.
AG1
Nullum enim diminutum est integrum.
Sed bona naturalia manent integra in Daemonibus post peccatum, ut dicit dionysius cap. IV de divin. Nomin..
Ergo bonum naturae non diminuitur per peccatum.
AG2
Praeterea, accidens non tollit suum subiectum.
Sed malum culpae est in bono naturae sicut in subiecto. Ergo malum culpae non tollit aliquid a bono naturae, et
ita non diminuit ipsum.
AG3

49

