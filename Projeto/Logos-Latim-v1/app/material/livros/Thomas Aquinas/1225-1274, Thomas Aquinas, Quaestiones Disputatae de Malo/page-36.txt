Sed dicendum, quod potest actus non esse meritorius nec inordinatus ex hoc solo quod aliquis negligenter et ex
quadam subreptione non prompte refert in finem convenientem.
Sed contra, ipsa negligentia peccatum est, vel mortale vel veniale; peccata etiam quaedam venialia ex
subreptione fiunt, ut patet praecipue in primis motibus concupiscentiae.
Ergo per hoc non excluditur quin sit peccatum veniale.
AG13
Praeterea, Glossa Augustini dicit I Cor. III, 12, quod lignum, fenum et stipulam aedificat qui rebus concessis
inhaeret magis quam debet.
Sed qui lignum, fenum et stipulam aedificat, peccat; alias non puniretur igne. Ergo qui inhaeret rebus concessis
magis quam deberet, peccat. Sed quicumque agit, vel inhaeret rebus concessis vel non concessis; si non
concessis, peccat; si concessis magis quam debet, similiter peccat; si secundum quod debet, bene agit. Ergo
omnis humanus actus vel est bonus vel malus et nullus indifferens.
SC1
Sed contra. Est quod Augustinus dicit in Lib. De sermone Domini in monte, quod quaedam sunt facta media
quae possunt bono et malo animo fieri, de quibus temerarium est iudicare.
SC2
Praeterea, Philosophus dicit, quod bonum et malum sunt contraria mediata. Ergo est aliquid medium inter bonum
et malum, quod est indifferens.
CO
Respondeo. Dicendum quod, sicut supra, dictum est, actus moralis praeter bonitatem et malitiam quam habet ex
sua specie, potest habere aliam bonitatem vel malitiam ex circumstantiis, quae comparantur ad actum moralem
sicut accidentia quaedam. Sicut autem genus consideratur in sua ratione sine differentiis, sine quibus non potest
esse species, ita species consideratur secundum suam rationem sine accidentibus, sine quibus tamen non potest
esse individuum.
Non enim dicitur de ratione hominis esse album vel esse nigrum vel aliquid huiusmodi.
Impossibile est tamen esse aliquem hominem singularem quin sit albus vel niger, vel aliquid huiusmodi. Sic
ergo, loquendo de actibus moralibus secundum quod in suis speciebus considerantur; possunt dici boni vel mali
ex genere; sed bonitas vel malitia quae est ex circumstantiis non convenit ei secundum suum genus vel speciem;
sed individuis actibus talis bonitas vel malitia convenire potest.
Si ergo loquamur de actu morali secundum suam speciem, sic non omnis actus moralis est bonus vel malus, sed
aliquis est indifferens; quia actus moralis speciem habet ex obiecto secundum ordinem ad rationem, ut supra,
dictum est. Est autem aliquod obiectum quod importat aliquid conveniens rationi, et facit esse bonum ex genere,
sicut vestire nudum; aliquod autem obiectum quod importat aliquid discordans a ratione, sicut tollere alienum, et
hoc facit malum in genere; quoddam vero obiectum est quod neque importat aliquid conveniens rationi, neque
aliquid a ratione discordans, sicut levare festucam de terra, vel aliquid huiusmodi; et huiusmodi dicitur
indifferens. Et quantum ad hoc bene dixerunt qui actus diviserunt trifarie, dicentes, quosdam esse bonos,
quosdam malos, quosdam indifferentes.
Si vero loquamur de actu morali secundum individuum, sic quilibet particularis actus moralis necesse est quod
sit bonus vel malus propter aliquam circumstantiam. Non enim potest contingere quod actus singularis sine
circumstantiis fiat, quae ipsum rectum faciant, vel indirectum. Si enim fiat quodcumque quando oportet et ubi
oportet et sicut oportet etc., huiusmodi actus est ordinatus et bonus; si vero aliquid horum deficiat, actus est
inordinatus et malus. Et hoc maxime considerari potest in circumstantia finis. Quod enim fit propter iustam
necessitatem vel propter piam utilitatem, laudabiliter fit et bonus est actus; quod vero caret iusta necessitate et
pia utilitate, otiosum reputatur, ut Gregorius dicit.
Otiosum autem verbum est peccatum, et multo magis factum; dicitur enim Matth. XII, 36: omne verbum otiosum
quod locuti fuerint homines, reddent de eo rationem.
Sic ergo bonus actus et malus actus ex genere sunt opposita mediata; et est aliquis actus qui in specie
consideratus est indifferens.
Bonum autem et malum ex circumstantia sunt immediata, qui distinguuntur secundum oppositionem
affirmationis et negationis, scilicet per hoc quod est secundum quod oportet et non secundum quod oportet
secundum omnes circumstantias. Hoc autem bonum et malum est proprium actus singularis; et ideo nullus actus
humanus singularis, est indifferens; et dico actum humanum qui est a voluntate deliberata. Si enim sit aliquis
actus sine deliberatione procedens ex sola imaginatione, sicut confricatio barbae, aut aliquid huiusmodi,
huiusmodi actus est extra genus moris; unde non participat bonitatem vel malitiam moralem.
RA1
Ad primum ergo dicendum, quod licet ens, in quantum est ens, sit bonum, non tamen omne non ens est malum;
nam non habere oculos lapidi non est malum. Unde non oportet quod, si ens et non ens sint immediata, bonum et
malum sint immediata.
RA2

36

