Ad quintum dicendum, quod circumstantiae se habent ad actus morales sicut accidentia, quae sunt praeter
rationem speciei, ad res naturales. Actus autem moralis, sicut dictum est, recipit speciem ab obiecto secundum
quod comparatur ad rationem; et ideo dicitur communiter, quod actus quidam sunt boni vel mali ex genere; et
quod actus bonus ex genere, est actus cadens supra debitam materiam, sicut pascere esurientem; actus autem
malus ex genere est qui cadit supra indebitam materiam, sicut subtrahere aliena; materia enim actus, dicitur
obiectum ipsius.
Sed supra hanc bonitatem vel malitiam potest supervenire alia bonitas vel malitia ex aliquo extrinseco, quod
vocatur circumstantia, sicut ex loco vel tempore aut conditione agentis aut huiusmodi; puta, si subtrahat non sua
ex loco sacro, vel propter indigentiam, aut aliquid huiusmodi. Et licet huiusmodi bonitas vel malitia non per se
conveniat actui morali, secundum quod in sua specie consideratur; aliqua tamen bonitas vel malitia convenit ei
secundum suam speciem; quia, sicut supra dictum est, secundum diversas perfectiones est diversa ratio bonitatis.
RA6
Ad sextum dicendum, quod in eadem specie actus moralis potest esse bonum et malum ex circumstantia; sicut in
eadem specie hominis potest esse album et nigrum. Sed tamen actus qui secundum se sunt boni, differunt specie
ab actibus qui sunt secundum se mali, prout sunt actus morales, licet forte non differant specie prout sunt actus
naturales, ut patet de his duobus actibus, cognoscere suam et cognoscere non suam.
RA7
Ad septimum dicendum, quod nihil prohibet aliquid esse idem numero secundum unum genus, quod tamen
secundum aliud genus non solum numero sed specie differt; sicut si sit aliquod corpus continuum in una parte
album, et in alia parte nigrum, est unum numero in quantum est continuum, sed differt non solum numero sed
specie in quantum est coloratum. Et similiter si in aliquo actu continuo, primo feratur intentio ad bonum, postea
ad malum, sequitur quod sit unus actus numero secundum suam naturam; sed tamen differt specie secundum
quod est in genere moris; licet etiam dici possit quod ille actus semper retinet vel bonitatem vel malitiam quam
habet ex sua specie, licet possit circa eumdem actum variari intentionis actus secundum diversos fines.
RA8
Ad octavum dicendum, quod sicut in naturalibus privatio consequitur aliquam formam, sicut ad formam aquae
consequitur privatio formae ignis; ita in moralibus ad positionem alicuius modi vel speciei vel ordinis sequitur
privatio debiti modi aut speciei vel ordinis. Et ita ex eo quod positive in actu invenitur, recipit actus speciem; sed
ex privatione consequente dicitur malus; et sicut per se convenit aquae non esse ignem, ita per se convenit tali
actui et secundum suam speciem esse malum.
RA9
Ad nonum dicendum, quod duplex est finis: proximus et remotus. Finis proximus actus idem est quod obiectum,
et ab hoc recipit speciem. Ex fine autem remoto non habet speciem; sed ordo ad talem finem est circumstantia
actus.
RA10
Ad decimum dicendum, quod bonum habet rationem finis; unde finis in quantum huiusmodi, est obiectum
voluntatis. Et quia moralia a voluntate dependent, inde est quod bonum et malum in moralibus specie differunt;
non autem sic est in aliis.
RA11
Ad undecimum dicendum, quod aliqui actus dicuntur virtuosi vel vitiosi non solum ex hoc quod procedunt ex
habitu virtutis vel vitii, sed quia sunt similes illis actibus qui a talibus habitibus procedunt. Unde etiam aliquis
antequam habeat virtutem, operatur actum virtuosum; aliter tamen postquam habet virtutem. Nam antequam
habeat virtutem operatur quidem iusta sed non iuste, et casta sed non caste; sed postquam habet virtutem,
operatur iusta iuste, et casta caste, ut patet per Philosophum II ethic.. Sic ergo patet quod triplex est gradus
bonitatis et malitiae in actibus moralibus: primo quidem secundum suum genus et speciem, per comparationem
ad obiectum sive materiam; secundo ex circumstantia; tertio vero ex habitu informante.
RA12
Ad duodecimum dicendum, quod ratio procedit de actu secundum rationem generis, ex qua non habet bonitatem
vel malitiam moralem: habet tamen secundum speciem, sicut dictum est.
RA13
Ad decimumtertium dicendum, quod iusta et bona possunt dupliciter considerari: uno modo formaliter, et sic
semper et ubique sunt eadem; quia principia iuris, quae sunt in naturali ratione, non mutantur. Alio modo
materialiter, et sic non sunt eadem iusta et bona ubique et apud omnes, sed oportet ea lege determinari. Et hoc
contingit propter mutabilitatem naturae humanae et diversas conditiones hominum et rerum, secundum
diversitatem locorum et temporum; sicut hoc semper est iustum quod in emptione et venditione fiat commutatio
secundum aequivalens; sed pro mensura frumenti iustum est ut in tali loco vel tempore tantum detur, et in alio
loco vel tempore non tantum, sed plus vel minus.
|a5 Articulus 5
TTA
34

