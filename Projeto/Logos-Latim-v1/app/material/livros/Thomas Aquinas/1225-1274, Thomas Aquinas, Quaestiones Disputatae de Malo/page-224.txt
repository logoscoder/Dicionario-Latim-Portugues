Sed fornicatio non est peccatum ratione potentiae, quia potentia a qua egreditur actus, naturalis est: neque etiam
ratione materiae, quia materia est femina ad hunc usum a Deo creata, secundum illud Gen., II, 18: faciamus ei
adiutorium simile sibi; potest etiam contingere quod nec ratione finis, puta, si aliquis fornicando intendat
generare prolem ad cultum Dei nutriendam. Ergo videtur quod non omnis fornicatio sit peccatum.
AG4
Praeterea, secundum Philosophum in XV de animalibus, semen est superfluum alimenti. Sed alia superflua
licitum est qualitercumque emittere, et hoc fit absque peccato. Ergo videtur quod similiter hoc contingit in
emissione seminis.
Non ergo omnis actus luxuriae est peccatum.
AG5
Praeterea, illud quod est peccatum ex genere, non licet fieri quocumque bono fine, secundum illud Rom., III, 8:
non sicut quidam dicunt nos dicere: faciamus mala, ut veniant bona. Sed sicut dicit Commentator V ethic.,
epices, idest vir virtuosus, committit adulterium cum uxore tyranni, ut tyrannum interficiens liberet patriam.
Ergo et adulterium non est secundum se peccatum. Multo ergo minus alii fornicationis actus.
AG6
Praeterea, nullus actus iusti, in quantum iustus est, est peccatum. Sed fornicatio videtur esse actus iustitiae:
dicitur enim Gen., cap. XXXVIII, 26, quod Iudas dixit de thamar cum qua fornicatus fuerat: iustior me est, vel
iustificata est ex me, sicut Hebraica veritas habet, ut Hieronymus dicit.
Ergo fornicatio non est peccatum.
AG7
Praeterea, Augustinus dicit VII de civit.
Dei, quod omne vitium est contra naturam.
Sed fornicatio non est contra naturam: quia super illud Rom., I, 26: nam feminae eorum immutaverunt naturalem
usum, dicit Glossa: naturalis usus est ut vir et mulier in uno concubitu coeant.
Ergo non est peccatum.
AG8
Praeterea, nullum peccatum committitur secundum praeceptum Dei. Sed fornicatio quandoque commissa est
secundum praeceptum Dei; dicitur enim Oseae, I, 2: dixit Dominus ad Oseam: vade, sume tibi uxorem
fornicationum, et fac tibi filios fornicationum.
Ergo fornicatio secundum se non est peccatum.
AG9
Praeterea, cuilibet vitio quod in superabundantia consistit, opponitur virtus in diminutione consistens. Sed
luxuria importat quamdam superfluitatem circa concupiscentias delectationum in venereis; opposita autem
diminutio, quae est virginitas, vel perpetua continentia, non est peccatum, sed laudabile aliquid.
Ergo neque luxuria semper est peccatum.
SC1
Sed contra. Est quod dicitur Hebr., XIII, V. 4: (sit) honorabile connubium in omnibus, et torus immaculatus;
fornicatores enim et adulteros iudicabit Deus. Sed illud pro quo homo subiicitur divino iudicio, est peccatum.
Ergo fornicatio et adulterium et omnes huiusmodi actus luxuriae sunt peccata.
SC2
Praeterea, tobiae, IV, 13, dicitur: attende tibi, fili mi, ab omni fornicatione, et praeter uxorem tuam nunquam
patiaris crimen scire. Sed actus luxuriae dicuntur qui sunt praeter legitimae uxoris connubium. Ergo omnis
luxuriae actus est peccatum.
CO
Respondeo. Dicendum quod luxuria est quoddam vitium temperantiae oppositum, prout moderatur
concupiscentias delectabilium tactus circa venerea; sicut gula opponitur temperantiae, in quantum est moderativa
concupiscentiarum circa delectabilia tactus in cibis et potibus. Unde luxuria quidem principaliter importat
inordinationem quamdam circa concupiscentias delectationum in venereis secundum superabundantiam.
Huiusmodi autem inordinatio potest esse vel in solis interioribus passionibus, vel etiam ulterius in ipso exteriori
actu, qui est inordinatus secundum seipsum, et non solum propter inordinatam concupiscentiam a qua procedit.
Ad inordinatam enim concupiscentiam pertinet ut propter concupiscentiam delectabilis aliquis actum exerceat
qui secundum se est inordinatus; sicut patet circa concupiscentias pecuniarum: potest enim esse inordinata
concupiscentia acquirendi vel retinendi pecunias suas sibi debitas; et tunc talis acquisitio vel retentio pecuniae
non est vitiosa secundum se, sed solum secundum quod ex immoderata concupiscentia provenit; quandoque vero
ex inordinata concupiscentia pecuniarum provenit quod homo etiam velit accipere vel retinere aliena; et tunc ipsa
acceptio vel retentio secundum se inordinata est, et non solum secundum quod ex inordinata concupiscentia
procedit, et utrumque pertinet ad vitium illiberalitatis, ut patet per Philosophum in IV ethic..
Similiter etiam dicendum est de luxuria: quia quandoque quidem importat solam inordinationem interioris
concupiscentiae; sicut patet in eo qui ex immoderata concupiscentia accedit ad uxorem suam; tunc enim ipse
actus non est inordinatus secundum se, sed solum secundum quod procedit ex inordinata concupiscentia;
224

