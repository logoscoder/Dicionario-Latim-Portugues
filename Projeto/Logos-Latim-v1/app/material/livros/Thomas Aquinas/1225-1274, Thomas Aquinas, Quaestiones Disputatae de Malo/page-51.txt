Praeterea, Augustinus dicit in Lib. De immortalitate animae, quod mutato aliquo, mutatur id quod in eo est. Sed
diminutio est quaedam species motus. Ergo diminuto subiecto, diminuitur accidens quod in eo est. Sed culpa est
in bono naturae sicut in subiecto. Si ergo culpa diminuit bonum naturae, diminuit semetipsam; quod est
inconveniens.
AG16
Praeterea, secundum Philosophum in II ethic., tria sunt in anima: potentia, habitus et passio. Sed passio non
diminuitur per peccatum; quinimmo per peccata multiplicatur; unde et passiones peccatorum dicuntur, Rom. VII;
habitus autem virtutis totaliter tollitur per peccatum, potentia autem totaliter manet. Nullum ergo bonum naturae
est in anima quod per peccatum diminuatur.
SC1
Sed contra. Est quod Lucae X, 30, super illud: et plagis impositis abierunt, dicit Glossa, quod peccatis humanae
naturae integritas violatur. Non autem violatur integritas nisi per diminutionem. Ergo peccatum diminuit bonum
naturae.
SC2
Praeterea, Augustinus dicit XI de civitate Dei, quod vitium est malum, quia nocet naturae bonae; quod non esset,
nisi adimeret aliquid. Diminuit ergo bonum naturae.
SC3
Praeterea, Augustinus dicit in IV musicae, quod anima per peccatum facta est imbecillior. Diminuitur ergo
bonum naturae in ipsa per peccatum.
SC4
Praeterea, creatura rationalis se habet ad gratiam sicut oculus ad lumen. Sed oculus in tenebris existens fit minus
habilis ad videndam lucem. Ergo anima diu in peccato manens, fit minus habilis ad percipiendam gratiam; et ita
bonum naturae, quod est habilitas, diminuitur per peccatum.
CO
Respondeo. Dicendum quod quia diminuere est quoddam agere, considerandum est, quot modis aliquid agere
dicatur ut sciatur qualiter peccatum bonum naturae diminuat.
Dicitur autem proprie quidem agere ipsum agens quod actum producit, abusive autem id quo agens agit: sicut
proprie quidem pictor facit album parietem; sed quia facit album per albedinem, consuevit etiam dici quod
albedo facit album. Quot ergo modis id quod proprie est agens dicitur agere, tot etiam modis agere dicitur
abusive id quo agens agit.
Agens autem principaliter dicitur agere aliquid et per se et per accidens; per se quidem quod agit secundum
propriam formam, per accidens autem quod agit removendo prohibens; sicut per se quidem illuminat domum sol,
per accidens vero qui aperit fenestram, quae erat obstaculum lumini.
Rursus principale agens dicitur aliquid agere primo, et aliquid consequenter; sicut generans primo quidem dat
formam, consequenter autem dat motum, et omnia quae consequuntur ad formam; unde generans dicitur movens
gravium et levium, ut dicitur in VIII physic.. Quod autem dictum est in effectibus positivis, similiter oportet
intelligi quantum ad effectus privationis, sic enim corrumpens et diminuens est movens, sicut et generans et
augens.
Unde manifeste accipi potest quod sicut removens obstaculum luminis dicitur per accidens illuminare et etiam
ipsa remotio obstaculi, abusive tamen; ita etiam ponens obstaculum lumini dicitur obtenebrare, et etiam ipsum
obstaculum.
Sicut autem lumen a sole diffunditur in aerem, ita gratia a Deo infunditur animae, quae quidem est supra naturam
animae; et tamen in natura animae, vel cuiuscumque creaturae rationalis, est aptitudo quaedam ad gratiae
susceptionem, et per gratiam susceptam fortificatur in debitis actibus. Peccatum autem est quoddam obstaculum
interpositum inter animam et Deum, secundum illud Is., LIX, 2: peccata vestra diviserunt inter vos et Deum
vestrum. Cuius ratio est, quia sicut interior aer domus non illuminatur a sole, nisi directe aspiciat solem, et hoc
dicitur illuminationis obstaculum, quod huiusmodi respectus rectitudinem impedit; ita anima non potest
illuminari a Deo per gratiae susceptionem, nisi directe convertatur in ipsum. Hanc autem conversionem impedit
peccatum, quod convertit animam in oppositum, quod scilicet est contra legem Dei.
Unde manifestum est quod peccatum est obstaculum quoddam impediens gratiae susceptionem.
Omne autem obstaculum alicuius perfectionis aut formae, simul cum hoc quod excludit formam vel
perfectionem quamcumque, facit susceptivum minus aptum vel habile ad formae receptionem; et ulterius per
consequens impedit effectus formae vel perfectionis in subiecto; et maxime si obstaculum illud fuerit aliquid
inhaerens vel habitu vel actu. Manifestum est enim quod id quod movetur uno motu, non simul movetur
contrario, et est etiam minus aptum vel habile ut motu contrario moveatur, sicut etiam quod est calidum, est
minus aptum ut sit frigidum; difficilius enim frigidi impressionem recipit. Sic ergo peccatum, quod est
obstaculum gratiae, non solum excludit gratiam, sed etiam facit animam minus aptam vel habilem ad gratiae
susceptionem; et sic diminuit aptitudinem vel habilitatem a bono ad gratiam. Unde cum huiusmodi habilitas sit
quoddam bonum naturae, peccatum diminuit bonum naturae; et quia gratia naturam perficit et quantum ad

51

