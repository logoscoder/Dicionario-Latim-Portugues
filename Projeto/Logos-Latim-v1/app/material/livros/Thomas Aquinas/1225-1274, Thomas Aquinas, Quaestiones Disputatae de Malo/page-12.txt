Contingit autem et malum, quod est defectivum bonum, esse causam mali; sed tamen oportet devenire ad hoc
quod prima causa mali non sit malum, sed bonum. Est ergo duplex modus quo malum causatur ex bono. Uno
modo bonum est causa mali in quantum est deficiens; alio modo in quantum est per accidens.
Quod quidem in rebus naturalibus de facili apparet; huius enim mali quod est corruptio aquae, causa est virtus
ignis activa.
Quae quidem non principaliter intendit et per se non esse aquae, sed principaliter intendit formam ignis inducere
in materiam, cui coniungitur ex necessitate non esse aquae; et sic per accidens est quod ignis faciat aquam non
esse. Huius vero mali quod est monstruositas partus, causa est virtus deficiens in semine. Sed si quaeratur causa
huius defectus quod est malum seminis, erit devenire in aliquod bonum quod est causa mali per accidens, et non
in quantum est deficiens. Huius enim defectus qui est in semine, causa est aliquod principium alterans, quod
inducit qualitatem contrariam qualitati quae requiritur ad bonam dispositionem seminis.
Cuius alterantis virtus quanto fuerit perfectior, tanto hanc qualitatem contrariam magis inducet, et per
consequens defectum seminis consequentem. Unde malum seminis non causatur ex bono in quantum est
deficiens; sed causatur ex bono in quantum est perfectum, sed per accidens.
In voluntariis autem quodammodo similiter se habet, sed non quantum ad omnia.
Manifestum est enim quod delectabile secundum sensum movet voluntatem adulteri, et afficit eam ad
delectandum tali delectatione, quae excludit ordinem rationis et legis divinae; quod est malum morale. Si ergo ita
esset quod voluntas ex necessitate reciperet impressionem delectabilis allicientis, sicut ex necessitate corpus
naturale recipit impressionem agentis, omnino idem esset in voluntariis et naturalibus. Non est autem sic, quia
quantumcumque exterius sensibile alliciat, in potestate tamen voluntatis est recipere vel non recipere; unde mali
quod accidit ex hoc quod recipit, non est causa ipsum delectabile movens, sed magis ipsa voluntas. Quae quidem
est causa mali secundum utrumque praedictorum modorum, scilicet et per accidens, et in quantum est bonum
deficiens. Per accidens quidem, in quantum voluntas fertur in aliquid quod est bonum secundum quid, sed habet
coniunctum quod est simpliciter malum; sed ut bonum deficiens, in quantum in voluntate oportet
praeconsiderare aliquem defectum ante ipsam electionem deficientem, per quam eligit secundum quid bonum,
quod est simpliciter malum; quod sic patet.
In omnibus enim quorum unum debet esse regula et mensura alterius, bonum in regulato et mensurato est ex hoc
quod regulatur et conformatur regulae et mensurae; malum vero ex hoc quod est non regulari vel mensurari. Si
ergo sit aliquis artifex qui debeat aliquod lignum recte incidere secundum aliquam regulam, si non directe
incidat, quod est male incidere, haec mala incisio causabitur ex hoc defectu quod artifex erat sine regula et
mensura. Similiter delectatio et quodlibet aliud in rebus humanis est mensurandum et regulandum secundum
regulam rationis et legis divinae; unde non uti regula rationis et legis divinae praeintelligitur in voluntate ante
inordinatam electionem.
Huiusmodi autem quod est non uti regula praedicta, non oportet aliquam causam quaerere; quia ad hoc sufficit
ipsa libertas voluntatis, per quam potest agere vel non agere; et hoc ipsum quod est non attendere actu ad talem
regulam in se consideratam, non est malum nec culpa nec poena; quia anima non tenetur nec potest attendere ad
huiusmodi regulam semper in actu; sed ex hoc accipit primo rationem culpae, quod sine actuali consideratione
regulae procedit ad huiusmodi electionem; sicut artifex non peccat in eo quod non semper tenet mensuram, sed
ex hoc quod non tenens mensuram procedit ad incidendum; et similiter culpa voluntatis non est in hoc quod actu
non attendit ad regulam rationis vel legis divinae; sed ex hoc quod non habens regulam vel mensuram
huiusmodi, procedit ad eligendum; et inde est quod Augustinus dicit in XII de Civit. Dei, quod voluntas est
causa peccati in quantum est deficiens; sed illum defectum comparat silentio vel tenebris, quia scilicet defectus
ille est negatio sola.
RA1
Ad primum ergo dicendum, quod, sicut Augustinus solvit in Enchir., per arborem intelligitur voluntas, per
fructum intelligitur opus exterius. Sic ergo intelligendum est, quod arbor bona non potest fructus malos facere,
quia ex bona voluntate non procedit opus malum, sicut nec ex mala voluntate procedit opus bonum. Sed tamen et
ipsa voluntas est ex aliquo bono, sicut et ipsa mala arbor causatur ex terra bona. Sicut enim supra dictum est, si
aliquis effectus malus causetur ex causa mala, quae est bonum deficiens; tamen oportet devenire ad hoc quod
malum causetur per accidens a bono non deficiente.
RA2
Ad secundum dicendum, quod obiectio illa procedit de causa per se; in tali enim causa praeexistit similitudo
effectus. Sic autem bonum non est causa mali, ut dictum est, sed per accidens.
RA3
Ad tertium dicendum, quod etiam illa ratio procedit de causa et effectu per se; causa enim quae substantialiter
praebet quod est in effectu, est causa per se.
RA4
Ad quartum dicendum, quod oppositum non est causa sui oppositi per se; sed per accidens nihil prohibet.
Frigidum enim est causa calidi, conversum quodammodo et ambiens, ut dicitur in VIII physic..
RA5
12

