Praeterea, id quod est impossibile esse, non potest esse peccatum. Sed impossibile est aliquem invidere, ut
videtur; quia cum bonum sit quod omnia appetunt, nullus potest dolere de bono, quod est invidere. Ergo invidia
non potest esse peccatum.
AG7
Praeterea, omne peccatum in aliquo actu consistit. Sed invidia, cum sit tristitia, diminuit actionem, quae per
delectationem perficitur.
Ergo invidia diminuit peccatum; ergo non est peccatum.
AG8
Praeterea, actus morales dicuntur boni vel mali secundum formalem rationem obiecti.
Sed obiectum invidiae est bonum, ut dictum est; quia est dolor de alieno bono. Ergo actus invidiae est bonum;
non est ergo peccatum.
AG9
Praeterea, malum poenale dividitur contra malum culpae, ut patet per Augustinum in Lib. I de Lib. Arbitrio. Sed
invidia est quoddam malum poenale, ut dicit Isidorus in lib.
De summo bono, quod livor, id est invidia, suum punit auctorem. Ergo invidia non est culpa.
AG10
Praeterea, Augustinus dicit XIV de CIV.
Dei, quod omne peccatum est amor improbus sed invidia non est amor improbus: quia amor facit gaudere de
bonis amicis, et tristari de malis. Ergo invidia non est peccatum.
AG11
Praeterea, gravius esse videtur invidere alicui circa bona spiritualia quam circa bona corporalia. Sed invidia circa
bona spiritualia non est peccatum; dicit enim Hieronymus ad laetam de instructione filiae: habeat socias, cum
quibus addiscat, quibus invideat, quarum laudibus moveatur. Ergo invidia non est peccatum.
SC
Sed contra, extrema in moralibus sunt vitiosa.
Sed invidia est quoddam extremum, ut patet in II ethic.. Ergo invidia est peccatum.
CO
Respondeo. Dicendum quod invidia ex suo genere est peccatum. Cum enim actus moralis ex suo obiecto
speciem habeat, vel in genere collocetur, ex hoc potest cognosci aliquem actum moralem esse malum ex suo
genere, si actus ipse non referatur convenienter ad suam materiam vel obiectum.
Est autem considerandum, quod appetitivae virtutis est obiectum bonum et malum; sicut obiecta intellectus sunt
verum et falsum.
Omnes autem actus appetitivae virtutis ad duo communia reducuntur, scilicet ad prosecutionem et fugam; sicut
et actus intellectivae virtutis referuntur ad affirmationem et negationem; ut hoc sit prosecutio in appetitu quod
affirmatio in intellectu, et hoc sit fuga in appetitu quod negatio in intellectu, ut Philosophus dicit in VI ethic..
Bonum autem habet rationem attractivi, cum bonum sit quod omnia appetunt, ut dicitur in I ethic., et e contrario
malum habet rationem repulsivi, quia malum est praeter voluntatem et appetitum, ut dionysius dicit in IV cap.
De divin. Nomin..
Sic ergo omnis actus appetitivae virtutis ad prosecutionem pertinens, cuius obiectum est malum, est actus non
conveniens suae materiae vel obiecto; et ideo omnes huiusmodi actus ex genere suo sunt mali, sicut amare
malum, et gaudere de malo; sicut etiam est vitium intellectus affirmare falsum; et similiter etiam omnis actus ad
fugam pertinens cuius obiectum est bonum, est non conveniens suae materiae vel obiecto; et ideo omnis talis
actus ex suo genere est peccatum; sicut odire bonum et abominari bonum et de ipso tristari; quia etiam in
intellectu vitium est negare verum. Non tamen sufficit ad hoc quod actus sit bonus, quod importet prosecutionem
boni vel fugam mali (nisi sit prosecutio boni convenientis, et fuga mali quod ei opponitur); quia plura requiruntur
ad bonum, quod perficitur ex tota et integra causa, quam ad malum, quod relinquitur ex singularibus defectibus,
ut dionysius dicit V cap. De divin. Nominibus; invidia autem importat tristitiam ex bono. Unde patet quod ex suo
genere est peccatum.
RA1
Ad primum ergo dicendum quod cum passio sit motus appetitus sensitivi, ut Damascenus dicit in II Lib., passio
secundum se considerata non potest esse virtus vel vitium sive aliquod vel laudabile vel vituperabile, quia ista
pertinent ad rationem: sed secundum quod appetitus sensitivus est aliqualiter rationis, in quantum potest obedire
rationi, secundum hoc etiam et ipsae passiones possunt esse laudabiles vel vituperabiles, prout possunt ordinari
vel reprimi: unde Philosophus ibidem, dicit, quod non laudatur neque vituperatur qui simpliciter irascitur, sed qui
aliqualiter irascitur; id est secundum ordinem rationis, vel praeter ipsum.
RA2
Ad secundum dicendum, quod illa auctoritas non dicit quod tristitia sit motus involuntarius, sed quod obiectum
tristitiae sit aliqualiter involuntarium. Nihil autem prohibet circa rem involuntariam esse actum hominis bonum
vel malum, prout scilicet rem involuntariam potest aliquis ferre bene vel male.
RA3
184

