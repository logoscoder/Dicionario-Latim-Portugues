Potest etiam contingere quod intellectus cognoscit aliquid, sed non habet illud; et voluntas potest illud appetere
tanquam cognitum: et hoc modo cum intellectus non habeat perfectam sui cognitionem, quia tamen apprehendit
quid est perfecta cognitio, potest voluntas appetere illam, sicut et e converso intellectus potest apprehendere id
quod non est in voluntate. Et secundum hoc non sequitur quod diabolus appeteret aliquid quod non potuit
intelligere.
RC5
Ad quintum dicendum, quod cum aliquis vult a se aliquid removere, utitur se ut termino a quo, quod non est
necesse salvari in motu; et ideo potest aliquis appetere se non esse ut careat miseriis. Sed cum aliquis appetit
aliquod bonum sibi, utitur se ut termino ad quem. Huiusmodi autem terminum necesse est salvari in motu; et
ideo non potest aliquis appetere sibi aliquod bonum, quo habito ipse non maneat.
RC6
Ad sextum dicendum, quod libido maxima non oportet quod sit de maximo bono, sed de eo quod est maximum
inter appetibilia.
RC7
Ad septimum dicendum, quod diabolus voluit suam fortitudinem a se custodiri, non quantum ad omnia, sed
quantum ad hoc quod per seipsum beatitudinem adipisceretur.
|a4 Articulus 4
TTA
Quarto quaeritur utrum diabolus peccaverit vel peccare potuerit in primo instanti suae creationis.
TTB
Et videtur quod sic.
AG1
Dicitur enim I Ioan., III, 8, quod ab initio diabolus peccavit. Sed hoc non potest intelligi ab initio quod hominem
tentando occidit, quia antea ipse malus erat. Ergo hoc intelligitur ab initio quo ipse conditus fuit.
AG2
Praeterea, Ioan., VIII, 44, dicitur de diabolo, quod in veritate non stetit. Stetisset autem in veritate si non
peccasset in primo instanti suae creationis. Ergo videtur quod diabolus in primo instanti suae creationis peccare
potuerit.
AG3
Praeterea, potestas diaboli quam habuit in primo instanti suae creationis, non fuit nec augmentata nec diminuta
ante peccatum. Sed potuit peccare et peccavit post primum instans suae creationis. Ergo in primo instanti suae
creationis peccare potuit.
AG4
Sed dicendum, quod si in primo instanti suae creationis peccasset, peccatum illud retorqueretur in Deum, qui est
causa naturae ipsius. Sed contra, Deus operatur esse Angeli, quamdiu Angelus est, non solum cum primo fuit
creatus, ut patet per Augustinum, IV super genes. Ad litt.; unde Ioan., cap. V, 17, dicitur: pater meus usque modo
operatur, et ego operor. Si ergo peccatum diaboli in primo instanti suae creationis commissum, referatur in
Deum, pari ratione referretur in Deum in quocumque alio instanti peccaret: quod patet esse falsum.
AG5
Praeterea, potentia naturalis Angeli, quae erat ei data divinitus, se habebat ad utrumque, scilicet ad bonum et ad
malum; nec processisset ad malum, nisi ab aliquo determinaretur in id. Non autem poterat determinari ad malum
a Deo, sed solum a propria voluntate.
Ergo si in primo instanti peccasset Angelus, non imputaretur Deo, sed propriae voluntati.
AG6
Praeterea, effectus causae secundae potest esse deficiens, sine hoc quod imputetur causae primae; sicut
claudicatio non imputatur virtuti motivae, sed instrumento distorto.
Sed Deus comparatur ad actum Angeli sicut prima causa. Ergo si Angelus peccaret in primo instanti suae
creationis, non imputaretur Deo, sed libero arbitrio eius.
AG7
Item dicendum, quod si diabolus peccasset in primo instanti suae creationis, nunquam potuisset esse sine
peccato; et sic inesset ei malitia ex necessitate, et non ex libero arbitrio; quod est contra rationem peccati.
Sed contra, ista necessitas non est alia, nisi secundum quam necesse est esse dum est: quae quidem necessitas
invenitur in omni actu peccati. Si ergo haec necessitas est contra rationem liberi arbitrii, sequeretur quod nullum
peccatum esset ex libero arbitrio, quod est inconveniens.
AG8
Sed dicendum, quod in aliis peccatis ante actum peccati, est dare aliquod instans in quo praedicta necessitas
peccanti non inest.
Sed contra, nullus peccat antequam actum peccati faciat. Sed ea quae sunt de ratione peccati, simul sunt cum
peccato. Ergo posse peccare vel non peccare, non requiritur ante actum peccati.
247

