AG4
Praeterea, veniale est dispositio ad mortale.
Sed dispositio fit habitus, secundum Philosophum in praedicamentis.
Ergo veniale fit mortale.
AG5
Praeterea, motus sensualitatis est veniale peccatum. Sed adveniente consensu rationis fit mortale, ut patet per
Augustinum in Lib. De Trinit.. Ergo veniale peccatum potest fieri mortale.
AG6
Praeterea, contingit in ipsa ratione superiori esse aliquem motum infidelitatis ex surreptione, qui est peccatum
veniale. Consensus autem superveniens non destruit essentiam prioris motus, qui erat veniale peccatum; et tamen
facit peccatum mortale. Ergo veniale potest fieri mortale.
AG7
Praeterea, peccatum veniale et mortale quandoque differunt secundum diversos personarum gradus. Dicitur enim
in decret., dist. 25, quod non concordare discordes est peccatum veniale laico; sed episcopo videtur esse
peccatum mortale, quia propter hoc degradatur, ut videtur dist. 53. Persona autem inferioris gradus potest
transferri in superiorem gradum. Ergo peccatum veniale potest fieri mortale.
AG8
Praeterea, secundum chrysostomum risus et ioculatio sunt peccata venialia. Sed risus fit peccatum mortale;
dicitur enim Prov. XIV, 13: risus dolore miscebitur, et extrema gaudii luctus occupat; Glossa: perpetuus; qui
tamen non debetur nisi peccato mortali. Ergo veniale peccatum potest fieri mortale.
AG9
Praeterea, quaecumque non distinguuntur nisi per accidens, unum potest fieri alterum.
Sed veniale et mortale non distinguuntur nisi per accidens: ea enim quae per se distinguuntur, non transmutantur
in invicem; veniale autem et mortale in invicem transmutantur: quia nihil adeo est veniale quin fiat mortale dum
placet; et similiter omnis culpa mortalis per confessionem fit venialis.
Ergo veniale peccatum potest fieri mortale.
AG10
Praeterea, minimum bonum per accessum ad Deum fit maximum; sicut motus liberi arbitrii per informationem
gratiae fit meritorius. Ergo per recessum a Deo minimum malum potest fieri maximum. Minimum autem malum
in genere peccatorum est veniale, maximum autem est peccatum mortale.
Ergo veniale potest fieri mortale.
AG11
Praeterea, boetius dicit in libro de consolat., quod peccata se habent ad animam sicut languores ad corpus.
Sed minimus languor per augmentum potest fieri maximus. Ergo minimum peccatum, scilicet veniale, potest
fieri maximum, scilicet mortale.
AG12
Praeterea, ordines Angelorum formaliter constituuntur per dona gratiarum. Sed ordines Angelorum differunt
specie. Ergo et dona gratiarum specie differunt. Sed per augmentum meriti aliquis qui primo merebatur assumi
ad inferiorem ordinem Angelorum, postea meretur assumi ad superiorem. Ergo minor gratia fit maior, licet
specie differant.
Pari ergo ratione peccatum veniale potest fieri mortale.
AG13
Praeterea, status innocentiae non in infinitum excedit statum naturae corruptae.
Sed quilibet motus venialis in statu innocentiae fuisset mortalis. Ergo et modo in statu naturae corruptae veniale
potest fieri mortale.
AG14
Praeterea, magis differt bonum et malum, quam duo mala, scilicet veniale et mortale: quia bonum et malum
differunt genere, duo autem mala in genere conveniunt: bonum enim et malum sunt genera aliorum, ut dicitur in
praedicamentis.
Sed eadem actio numero potest esse bona et mala, puta, cum servus dat eleemosynam cum murmure, ex mandato
Domini ex caritate praecipientis.
Ergo multo magis eadem actio numero potest esse veniale et mortale peccatum.
AG15
Praeterea, peccatum est quoddam pondus animae, secundum illud psalm. XXXVII, V. 5: iniquitates meae
supergressae sunt caput meum, et sicut onus grave gravatae sunt super me. Sed minimum pondus per additionem
potest tam grave fieri ut superet virtutem portantis. Ergo veniale peccatum per additionem potest fieri mortale et
excludit virtutem.
AG16
Praeterea, secundum Augustinum, XII de Trinit., talis est progressus in unoquoque peccato qualis in peccato
primorum parentum; ita quod sensualitas tenet locum serpentis, ratio inferior locum mulieris, superior vero ratio
140

