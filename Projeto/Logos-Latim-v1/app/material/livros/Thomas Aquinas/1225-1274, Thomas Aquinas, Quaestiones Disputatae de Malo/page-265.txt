Ad secundum dicendum, quod Daemones de futuris quandoque vera praenuntiant, et quandoque falsa: vera
autem praenuntiant prius cognoscentes ea aut ex revelatione bonorum spirituum a Deo derivata; aut in causis
extrinsecis quarum virtutem cognoscunt; aut in proprio proposito, puta cum praenuntiant ea quae sunt ipsi
facturi. Falsa autem praenuntiant quandoque quidem volentes homines fallere, quia, ut dicitur Ioan. VIII, 44,
diabolus est mendax, et pater eius, scilicet mendacii; quandoque vero eo quod ipsi falluntur, utpote cum divinitus
prohibentur facere quod proponebant; vel cum divina virtute aliquid contingit praeter solitum cursum naturalium
causarum, ut Augustinus dicit in libro de divinat. Daemonum.
RA3
Ad tertium dicendum, quod substantia et operatio Daemonis est quidem supra tempus, quod est numerus motus
caeli, tamen in eius operatione adiungitur tempus, secundum quod non omnia simul actu intelligit. Quod quidem
tempus est vicissitudo quaedam affectionum et conceptionum intelligibilium: unde Augustinus dicit in VIII
super genes. Ad litteram, quod Deus movet creaturam spiritualem per tempus.
RA4
Ad quartum dicendum, quod alia ratio est de Deo, qui totum tempus praesentialiter intuetur, eo quod eius
intellectus est omnino liber a tempore, et sic respicit futurum ut existens; quod non potest dici de Angelo vel
Daemone.
RA5
Ad quintum dicendum, quod intellectus omnis abstrahit aliquo modo ab hic et nunc; aliter tamen intellectus
humanus quam angelicus.
Nam intellectus humanus abstrahit ab hic et nunc et quantum ad ipsa cognita, quia non cognoscit singularia quae
sunt sub hic et nunc; et quantum ad ipsas species intelligibiles, quae sunt a conditionibus individualibus
abstractae. Intellectus autem Angeli boni vel mali abstrahit ab hic et nunc quantum ad ipsas species intelligibiles,
quae sunt immateriales et universales, non autem quantum ad ipsa cognita: cognoscit enim per species
intelligibiles, propter earum efficaciam, non solum universalia, sed etiam singularia; et ita differt in cognitione
Daemonis cognoscere praesentia vel futura.
RA6
Ad sextum dicendum, quod Angeli non cognoscunt singularia quando sunt in actu, per species de novo
acquisitas, sed per species quas prius habebant; per quas tamen non cognoscebant ea prout erant futura. Cuius
ratio est, quia omnis cognitio fit per quamdam assimilationem cognoscentis et cogniti.
Species autem intelligibiles quae sunt in intellectu angelico, sunt directe similitudines respicientes naturas
specierum, per quas tamen singularia cognoscere possunt; non tamen nisi in quantum participant naturam
specierum, quod non est antequam sint in actu. Et ideo statim quando sunt in actu, cognoscuntur ab Angelo; sicut
e converso accidit apud nos, quod oculus statim quod accipit speciem lapidis, cognoscit lapidem praeexistentem.
Formae enim intellectus angelici praeexistunt rebus temporalibus, sicut formae rerum praeexistunt sensibus
nostris.
RA7
Ad septimum dicendum, quod cognoscere singularia temporalia ut sunt praesentia, non est supra virtutem
intellectus angelici: sed solum cognoscere ea prout sunt futura.
RA8
Ad octavum dicendum, quod sicut dicit dionysius in IX cap. De divin. Nomin., non potest inveniri diligens, id
est perfecta, similitudo creaturae ad Deum; et ideo licet species quae sunt in intellectu angelico, sint utcumque
similes rationibus idealibus intellectus divini, non tamen possunt eas adaequare, ut videlicet ad omnia se
extendant ad quae se extendunt rationes ideales intellectus divini.
Unde licet ideales rationes intellectus divini, quae penitus sunt supra tempus, se habeant indifferenter ad
praesens, praeteritum, et futurum, non sequitur quod eodem modo se habeat de speciebus intellectus angelici.
RA9
Ad nonum dicendum, quod formae quae sunt in rebus, a divina mente procedentes, habent quidem se semper
eodem modo quantum ad rationem speciei, non autem quantum ad participationem individuorum, quia
quandoque forma speciei participatur a quibusdam individuis, quandoque vero ab aliis; et sic etiam species
intellectus angelici secundum seipsas semper eodem modo se habent: sed ex transmutatione individuorum
naturalium provenit quod quandoque assimilantur speciebus existentibus in intellectu Angeli, quandoque autem
non assimilantur.
RA10
Ad decimum dicendum, quod hoc quod Daemones ex revelatione supernorum spirituum aliqua cognoscunt,
eorum naturalem facultatem excedit; quod vero subtilitate suae naturae cognoscunt, pertinet ad cognitionem
naturalem, qua in causis naturalibus effectus possunt praecognoscere. Sed circa actus humanos ex libero arbitrio
dependentes, qui ex naturalibus causis praecognosci non possunt, Daemones per experientiam multa cognoscunt.
RA11
Ad undecimum dicendum, quod ea quae futura sunt, praecesserunt quidem in saeculis praeteritis secundum
aliquam similitudinem, non tamen quantum ad omnia; sed forte unus effectus futurus assimilatur diversis
265

