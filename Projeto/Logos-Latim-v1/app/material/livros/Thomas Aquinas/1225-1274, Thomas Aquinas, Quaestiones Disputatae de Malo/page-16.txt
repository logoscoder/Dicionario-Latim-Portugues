repugnet. Voluntas enim uniuscuiusque inclinationem habet in proprium bonum; unde privari proprio bono,
voluntati repugnat.
Sciendum tamen est quod poena tripliciter repugnat voluntati. Quandoque quidem voluntati actuali, sicut cum
quis se sciente sustinet aliquam poenam. Quandoque vero est contra voluntatem tantum habitualem, sicut cum
alicui ignoranti subtrahitur aliquod bonum, de quo doleret, si sciret. Quandoque vero solum contra naturalem
inclinationem voluntatis, sicut cum quis privatur habitu virtutis, qui virtutem habere non vult; sed tamen
naturalis inclinatio voluntatis est ad bonum virtutis. Tertium vero esse videtur de ratione poenae ut in quadam
passione consistat.
Ea enim quae contra voluntatem eveniunt, non sunt a principio intrinseco quod est voluntas, sed a principio
extrinseco, cuius effectus passio dicitur.
Sic ergo tripliciter poena et culpa differunt.
Primo quidem, quia culpa est malum ipsius actionis, poena autem est malum agentis.
Sed haec duo mala aliter ordinantur in naturalibus et voluntariis; nam in naturalibus ex malo agentis sequitur
malum actionis, sicut ex tibia curva sequitur claudicatio; in voluntariis autem e converso, ex malo actionis, quod
est culpa, sequitur malum agentis, quod est poena, divina providentia culpam per poenam ordinante. Secundo
modo differt poena a culpa per hoc quod est secundum voluntatem et contra voluntatem esse ut patet per
auctoritatem Augustini supra inductam.
Tertio vero per hoc quod culpa est in agendo, poena vero in patiendo, ut patet per Augustinum, in I de libero
arbitrio, ubi culpam nominat malum quod agimus, poenam vero malum quod patimur.
RA1
Ad primum ergo dicendum, quod cum de ratione culpae sit quod sit voluntaria, de ratione autem poenae quod sit
contra voluntatem, ut dictum est; impossibile est quod idem secundum idem sit poena et culpa; quia idem
secundum idem non potest esse voluntarium et contra voluntatem; sed secundum diversa nihil prohibet: ei enim
quod volumus, potest esse aliquid coniunctum quod naturaliter voluntati repugnet; et quaerendo quod volumus,
incurrimus in id quod nollemus; et hoc in peccantibus accidit; dum enim inordinate afficiuntur ad aliquod bonum
creatum, incurrunt separationem a bono increato et alia huiusmodi, quae non vellent. Et sic idem secundum
diversa potest esse et culpa et poena, sed non secundum idem.
RA2
Ad secundum dicendum, quod ipse actus non est volitus in quantum est inordinatus, sed secundum aliquid aliud;
quod, dum voluntas quaerit, in praedictam inordinationem incurrit, quam non vellet; et sic, ex eo quod est
volitum, habet rationem culpae; ex eo vero quod inordinationem invite quis quodammodo patitur, immiscetur
ratio poenae.
RA3
Ad tertium dicendum, quod ipsa inordinata actio, secundum quod a voluntate procedit, rationem culpae habet;
secundum vero quod eligens ex hac incurrit impedimentum debitae operationis, hoc pertinet ad rationem poenae.
Unde idem potest esse poena et culpa, sed non secundum idem.
RA4
Ad quartum dicendum, quod huiusmodi etiam anxietates passionum consequuntur in peccante praeter
voluntatem ipsius; elegit etenim iracundus sic insurgere in punitionem alterius, ut ipse ex hoc nullam anxietatem
vel laborem pateretur; unde cum in ista incurrit praeter suam voluntatem, hoc ad rationem poenae pertinet.
RA5
Ad quintum dicendum, quod magis denominatur aliquid ab eo a quo dependet, quam ab eo quod dependet ab
ipso. Peccatum autem habet poenam concomitantem dupliciter. Uno quidem modo sicut a qua quodammodo
dependet, sicut cum aliquis propter culpam praecedentem a gratia deseritur, ex hoc sequitur ipsum peccare. Unde
ipsum peccatum dicitur poena ratione desertionis gratiae, a qua quodammodo dependet; et sic primum peccatum
non potest dici poena, sed peccata sequentia. Alio vero modo peccatum habet poenam concomitantem, quae
consequitur ex ipso; sicut est separatio a Deo, vel privatio gratiae, vel inordinatio agentis, vel anxietas passionis
seu laboris; et a poena sic concomitante non ita proprie peccatum dicitur poena; quamvis etiam et sic possit dici
poena causaliter, sicut Augustinus dicit, quod inordinatus animus sibi ipsi est poena.
RA6
Ad sextum dicendum, quod malum in communi acceptum, est corruptio naturalis modi, speciei et ordinis in
communi; malum vero poenae in ipso agente; malum vero culpae, in quantum huiusmodi, in ipsa actione.
RA7
Ad septimum dicendum, quod in eo qui non habet gratiam, culpa privat aptitudinem ad gratiam, non totaliter
tollendo, sed diminuendo ipsam. Haec autem privatio non est malum culpae formaliter, sed effectus eius, quod
est poena. Malum autem culpae formaliter est privatio modi, speciei et ordinis in ipso actu voluntatis.
RA8
Ad octavum dicendum, quod corruptio boni in actione, in quantum huiusmodi, non est poena agentis per se
loquendo; sed esset poena actionis, si actioni puniri competeret.

16

