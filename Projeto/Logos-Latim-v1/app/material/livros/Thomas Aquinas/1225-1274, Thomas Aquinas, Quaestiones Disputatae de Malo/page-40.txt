principalis, cum consideramus quis fecerit; sive ex parte instrumenti, cum consideramus quo instrumento fecerit
vel quibus auxiliis. Alio modo circumstat actum ex parte mensurae, puta cum consideramus ubi vel quando
fecerit. Tertio modo ex parte ipsius actus, sive consideremus modum agendi, puta utrum lente vel fortiter
percusserit, frequenter, aut semel; sive consideremus obiectum sive materiam actus, puta utrum percusserit
patrem vel extraneum; sive etiam effectum quem agendo induxit, puta utrum percutiendo vulneraverit, vel etiam
occiderit; quae omnia continentur hoc versu: quis, quid, ubi, quibus auxiliis, cur, quomodo, quando.
Ita tamen quod in quid includatur non solum effectus, sed etiam obiectum, ut intelligatur et quod et circa quid.
His ergo visis, considerandum est, quod sicut in aliis aliquid est extrinsecum superiori, quod est intrinsecum
inferiori, ut rationabile est praeter rationem animalis, quod tamen est de ratione hominis; ita aliquid est
circumstantia respectu actus communius considerati quod respectu actus magis in speciali considerati, non potest
circumstantia dici: sicut si consideremus hunc actum qui est accipere pecuniam, non est de ratione eius quod sit
aliena; unde alienum se habet ad actum sic consideratum ut circumstantia; sed de ratione furti est quod sit aliena,
unde non est circumstantia furti. Non tamen oportet quod omne, quod est praeter rationem superioris, sit de
ratione inferioris. Nam album, sicut non est de ratione animalis, ita non est de ratione hominis; unde
accidentaliter comparatur ad utrumque. Et similiter non oportet quod omne quod est circumstantia communioris
actus, constituat speciem aliquam in actibus, sed illud tantum quod per se pertinet ad actum. Iam autem dictum
est, quod ad actum moralem aliquid per se pertinet, secundum quod comparatur ad rationem ut conveniens et
repugnans. Si ergo circumstantia addita nullam specialem repugnantiam ad rationem importet, non dat speciem
actui: puta uti re alba, nihil addit ad rationem pertinens, unde album non constituit speciem actus moralis; sed uti
re aliena addit aliquid ad rationem pertinens, unde constituit speciem actus moralis.
Sed considerandum est ulterius, quod circumstantia addita ad rationem pertinens potest constituere novam
speciem peccati dupliciter.
Uno modo ita quod species per circumstantiam constituta sit quaedam species illius peccati quod prius
considerabatur in actu communiori, sive species peccati constituatur formaliter, sive materialiter: materialiter
quidem, sicut si supra hoc quod dico uti re aliena, addatur uxore, ex quo constituitur adulterium; formaliter
autem, sicut si accipiam rem alienam de loco sacro, fit enim sacrilegium, quod est species furti. Aliquando autem
per circumstantiam constituitur quaedam alia species disparata, non pertinens ad illud genus peccati; sicut si ergo
furer rem alienam ut possim homicidium facere vel simoniam committere, trahitur ad speciem peccati omnino
disparatam. Et huiusmodi simile etiam in aliis rebus invenimus. Si enim supra coloratum consideretur album, fit
species qualis, quod prius considerabatur; si autem supra coloratum intelligatur dulce, fit alia species qualis
omnino disparata. Cuius diversitatis ratio est, quia cum id quod additur, est per se divisivum eius cui additur,
facit speciem eius; cum autem per accidens se habet ad ipsum, habet quidem speciem suam, quae tamen non est
species eius cui additur, quia quod advenit per accidens, non fit unum per se cum eo cui advenit. Sic ergo patet
quomodo circumstantia potest constituere speciem peccati.
RA1
Ad primum ergo dicendum, quod illud quod consideratur ut circumstantia et extrinsecum respectu actus aliquo
modo considerati, potest etiam considerari ut intrinsecum respectu actus alio modo considerati, et dare speciem
ipsi.
RA2
Ad secundum dicendum, quod sicut actus in communi recipit speciem ab obiecto, ita actus moralis recipit
speciem ab obiecto morali; non tamen propter hoc excluditur quin recipiat speciem per circumstantias; quia ex
circumstantia potest considerari in obiecto aliqua nova conditio per quam dat speciem actui: puta, si dicam,
accipere rem alienam in loco sacro existentem, hic consideratur conditio obiecti ex circumstantia loci; et sic fit
species furti quae est sacrilegium, ex circumstantia loci, et non ex conditione obiecti. Et similiter necesse est
accidere, quandocumque species peccati, quae per circumstantiam constituitur, comparatur ad peccatum
praeintellectum ut species ad genus, sicut sacrilegium ad furtum, vel adulterium ad fornicationem.
Quando vero species peccati ex circumstantia proveniens, non est species peccati praeintellecti, sed est quaedam
alia species disparata; tunc potest intelligi quod circumstantia dat speciem, non secundum quod ex ea resultat
aliqua conditio circa obiectum, sed secundum quod illa circumstantia consideratur ut obiectum alterius actus
circumstantis; sicut si aliquis moechatur ut furetur, additur quaedam alia species peccati propter actum
intentionis tendentem in malum finem qui est obiectum intentionis; et similiter si quis faciat aliquid indecens in
tempore sacro, tempus sacrum, quod consideratur ut circumstantia respectu actus indecentis qui in eo fit, potest
considerari ut obiectum respectu alterius actus circumstantis, qui est contemnere tempus sacrum.
Et simile potest dici in aliis.
RA3
Ad tertium dicendum, quod quando circumstantia constituit speciem quae comparatur ad peccatum
praeintellectum sicut species ad genus subalternum, non sequitur quod idem sit in diversis speciebus: esse enim
sub homine et sub animali, non est esse sub diversis speciebus; quia homo vere est id quod est animal, et simile
est de sacrilegio et furto.

40

