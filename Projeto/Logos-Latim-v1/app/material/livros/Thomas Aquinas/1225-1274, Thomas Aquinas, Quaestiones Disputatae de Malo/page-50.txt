Sed diceretur, quod bonum naturae diminuitur per malum culpae, non quantum ad substantiam subiecti, sed
quantum ad aptitudinem, sive ad habilitatem. Sed contra, privatio nihil tollit de eo quod est commune sibi et
formae oppositae. Sed sicut substantia subiecti est communis privationi et formae, ita etiam aptitudo, sive
habilitas; requirit enim privatio in subiecto aptitudinem ad formam oppositam. Ergo privatio nihil tollit de
habilitate subiecti.
AG4
Praeterea, diminui quoddam pati est. Pati autem in suscipiendo est, agere autem in emittendo magis. Nihil ergo
diminuitur secundum actum suum. Sed peccatum in actu consistit.
Ergo per peccatum non diminuitur bonum naturae peccantis.
AG5
Sed diceretur, quod peccatum est actus potentiae, quae non diminuitur, sed sola eius habilitas. Sed contra, pati
dicitur aliquid non solum si subtrahatur ei aliquid quod sit de substantia eius, sed etiam si subtrahatur accidens
eius; aqua enim pati dicitur non solum cum amittit formam substantialem, sed etiam cum calefacta frigiditatem
amittit. Habilitas autem est accidens potentiae. Ergo si diminuatur habilitas, ipsa potentia patietur per actum
proprium; quod videtur impossibile secundum praedicta.
AG6
Praeterea, in rebus naturalibus agens patitur, non tamen patitur secundum quod agit; nam agit quidem secundum
quod est actu, patitur autem secundum quod est in potentia; sicut aer actu calidus infrigidatur per aquam, in
quantum est frigidus in potentia; calefacit autem aquam, in quantum est actu calidus. Sed hoc est communiter
verum in omnibus quod nihil secundum idem est actu et potentia. Nihil ergo patitur secundum quod agit; neque
ergo peccans diminuitur in suo bono naturali per propriam actionem peccati.
AG7
Praeterea, diminuere est agere quoddam.
Sed actus non agit; esset enim procedere in infinitum, cum omne quod agit, actum causet.
Cum ergo peccatum sit actus quidam, videtur quod peccatum non diminuat bonum naturae.
AG8
Praeterea, cum diminutio sit motus quidam, diminuere movere est. Nihil autem movet se ipsum; moveret autem
se ipsum aliquid, si super suam actionem moveretur. Non ergo peccans diminuitur in suo bono naturae per suam
actionem peccati.
AG9
Praeterea, dionysius dicit IV cap. De div.
Nomin., quod malum non agit nisi virtute boni. Sed peccatum in virtute boni non corrumpit bonum naturae, quia
virtus boni non est corruptiva, sed salvativa magis. Ergo peccatum non diminuit bonum naturae.
AG10
Praeterea, Augustinus dicit in Enchir., quod in bono et malo fallit dialecticorum regula, quae dicit quod opposita
non sunt simul. Non autem falleret, nisi malum esset in bono sibi opposito sicut in subiecto.
Est ergo peccatum in bono naturae sibi opposito sicut in subiecto. Sed nullum accidens diminuit suum
subiectum. Ergo peccatum non diminuit bonum naturae, etiam secundum quod est ei oppositum.
AG11
Praeterea, si peccatum diminueret bonum naturae, diminueretur libertas arbitrii, in quo praecipue peccatum
consistit. Sed bernardus dicit Lib. De Lib. Arbit., quod liberum arbitrium detrimentum non patitur in damnatis.
Ergo bonum naturae non diminuitur per peccatum.
AG12
Praeterea, si peccatum diminuit habilitatem naturalem ad bonum; aut ex parte subiecti, aut ex parte boni ad quod
subiectum est habile; inter haec enim duo habilitas consideratur quasi medium quoddam. Non autem diminuit
ipsam ex parte subiecti, sicut nec ipsum subiectum. Secundum autem quod coniungitur cum bono virtutis vel
gratiae, videtur habilitas praedicta pertinere ad genus moris.
Sic ergo per peccatum nullo modo diminuitur bonum naturae.
AG13
Praeterea, Augustinus dicit, VIII super genes. Ad litteram, quod infusio gratiae est sicut illuminatio, et per
consequens peccatum est sicut obtenebratio mentis.
Sed tenebra non tollit ab aere habilitatem ad lumen. Ergo nec etiam peccatum tollit aliquid de habilitate ad
gratiam.
AG14
Praeterea, habilitas naturalis ad bonum videtur esse idem quod iustitia naturalis. Iustitia autem est rectitudo
quaedam voluntatis, ut Anselmus dicit in Lib. De veritate.
Rectitudo autem non potest diminui, quia omne rectum aequaliter est rectum. Ergo neque bonum naturae, quod
est habilitas naturalis, diminuitur per peccatum.
AG15

50

