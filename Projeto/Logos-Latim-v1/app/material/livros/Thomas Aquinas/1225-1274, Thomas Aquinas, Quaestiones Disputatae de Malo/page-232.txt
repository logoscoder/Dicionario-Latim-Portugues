Ad tertium dicendum, quod desperatio est causa luxuriae per accidens, sicut removens spem futurae beatitudinis,
propter quam a luxuria aliquis desistit. Origo autem capitalium vitiorum non attenditur secundum causas per
accidens, sed secundum causas per se.
|q16 Quaestio 16
Prologus
PR1
Et primo quaeritur utrum Daemones habeant corpora naturaliter sibi unita.
PR2
Secundo utrum Daemones sint natura mali, vel voluntate.
PR3
Tertio utrum diabolus appetierit aequalitatem divinam.
PR4
Quarto utrum diabolus peccare potuerit in primo instanti suae creationis.
PR5
Quinto utrum liberum arbitrium in Daemonibus possit redire ad bonum.
PR6
Sexto utrum intellectus Daemonis sit obtenebratus ut in eum cadat error.
PR7
Septimo utrum Daemones cognoscant futura.
PR8
Octavo utrum Daemones cognoscant cogitationes cordium.
PR9
Nono utrum Daemones possint transmutare corpora.
PR10
Decimo utrum Daemones possint movere corpora localiter.
PR11
Undecimo utrum possint immutare vim cognoscitivam sensus.
PR12
Duodecimo utrum possint immutare hominis intellectum.
|a1 Articulus 1
TTA
Et primo quaeritur utrum Daemones habeant corpora naturaliter sibi unita.
TTB
Et videtur quod sic.
AG1
Dicit enim Augustinus XI super genes.
Ad litteram: in spiritu rationalis creaturae bonum est hoc ipsum, quod vivit et vivificat corpus; sive aereum, sicut
ipsius diaboli, vel Daemonum spiritus; sive terrenum, sicut hominis anima. Sed corpus quod vivificatur, est
naturaliter unitum spiritui vivificanti: quia vita est quoddam naturale. Ergo Daemones habent corpora naturaliter
sibi unita.
AG2
Praeterea, experientia fit ex multis memoriis, quae fit ex sensu praeteriti, ut dicitur in principio metaph., et sic
ubicumque est experientia, est sensus. Sensus autem non est sine corpore naturaliter unito, eo quod sensus est
actus organi corporalis. In Daemonibus autem est experientia: dicit enim Augustinus in II super genes. Ad
litteram, quod quaedam vera cognoscunt, partim quia ingeniis subtilioribus vigent, partim experientia callidiore,
partim quia a sanctis Angelis discunt.
Ergo Daemones habent corpora sibi naturaliter unita.
AG3
Praeterea, dionysius dicit IV cap. De divin.
Nomin., quod malum in Daemonibus est furor irrationabilis, demens concupiscentia, et phantasia proterva. Sed
haec tria pertinent ad partem animae sensitivam, in qua est phantasia, irascibilis et concupiscibilis; pars autem
sensitiva non est sine corpore. Ergo Daemones habent corpora naturaliter sibi unita.
AG4
Praeterea, quanto aliquid quod est inferioris ordinis, est superius, tanto maiorem coniunctionem habet cum
superiori ordine.
Unde in Lib. De causis, dicitur, quod ex intelligentiis est quae est intelligentia tantum, scilicet inferior; et ex eis
est quae est intelligentia divina, scilicet superior; et ex animabus est quae est anima tantum, sicut brutorum; et ex

232

