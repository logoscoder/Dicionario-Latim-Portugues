AG8
Praeterea, propter quod unumquodque, et illud magis, ut dicitur in I posteriorum.
Sed actus voluntatis est malus, quia actus exterior est malus; ideo enim velle furari est malum, quia furari malum
est.
Non ergo per prius est peccatum in actu voluntatis.
AG9
Praeterea, voluntas tendit in bonum sicut in suum obiectum; unde semper est vel veri boni, et tunc non est
peccatum, vel apparentis boni non existentis, et tunc est peccatum.
Sed quod appareat aliquid bonum non existens, est ex vitio intellectus, vel alterius apprehensivae virtutis. Non
ergo principaliter consistit peccatum in voluntate.
SC
Sed contra, est quod Augustinus dicit in Lib. I de libero arbitr.: certum est in omni malefaciendi genere libidinem
dominari.
Libido autem ad voluntatem pertinet.
Ergo principaliter peccatum in voluntate consistit.
CO
Respondeo. Dicendum quod quaedam peccata sunt in quibus actus exteriores non sunt secundum se mali, sed
secundum quod ex corrupta intentione vel voluntate procedunt: puta, cum quis vult dare eleemosynam propter
inanem gloriam; et in huiusmodi peccatis manifestum est quod omnibus modis peccatum principaliter consistit in
voluntate.
Quaedam autem peccata sunt in quibus exteriores actus sunt secundum se mali, sicut patet in furto, adulterio,
homicidio et similibus; et in istis duplici distinctione opus esse videtur. Quarum prima est, quod principaliter
dicitur, scil. Primordialiter et completive.
Altera distinctio est, quod actus exterior dupliciter considerari potest: uno modo secundum quod est in
apprehensione secundum suam rationem; alio modo secundum quod est in operis executione.
Si ergo consideretur actus secundum se malus, puta furtum vel homicidium, prout est in apprehensione
secundum suam rationem, sic primordialiter in ipso invenitur ratio mali, quia non est vestitus debitis
circumstantiis; et ex hoc ipso quod est actus malus, id est privatus debito modo, specie et ordine, habet rationem
peccati. Sic enim in se consideratus comparatur ad voluntatem ut obiectum, prout est volitus. Sicut autem actus
sunt praevii potentiis, ita et obiecta actibus: unde primordialiter invenitur ratio mali et peccati in actu exteriori sic
considerato, quam in actu voluntatis; sed ratio culpae et moralis mali completur secundum quod accedit actus
voluntatis; et sic completive malum culpae est in actu voluntatis. Sed si accipiatur actus peccati secundum quod
est in executione operis, sic primordialiter et per prius est culpa in voluntate.
Ideo autem diximus per prius esse malum in actu exteriori quam in voluntate, si actus exterior in apprehensione
consideretur: e converso autem si consideretur in executione operis: quia actus exterior comparatur ad actum
voluntatis ut obiectum quod habet rationem finis. Finis autem est posterior in esse, sed prior in intentione.
RA1
Ad primum ergo dicendum, quod actus habet speciem ab obiecto; et propter hoc peccatum denominatur ab actu
exteriori secundum quod comparatur ad ipsum ut obiectum.
RA2
Ad secundum dicendum, quod voluntas secundum suam naturam est bona, unde et actus eius naturalis semper
est bonus; et dico actum naturalem voluntatis, prout homo vult felicitatem naturaliter, esse, vivere, et
beatitudinem.
Si autem loquamur de bono morali, sic voluntas secundum se considerata nec est bona nec mala, sed se habet in
potentia ad bonum vel malum.
RA3
Ad tertium dicendum, quod Anselmus loquitur quando actus exterior est secundum se malus; tunc enim motus
voluntatis accipit rationem mali ex movente, id est ex ipso actu in quantum est obiectum.
RA4
Ad quartum dicendum, quod necessitas coactionis absolute repugnat voluntario: et talis necessitas omnino
excludit culpam. Est tamen quaedam necessitas mixta voluntario, puta cum nauta cogitur merces in mare
proiicere, ut vitet submersionem navis; et ea quae ex tali necessitate fiunt, possunt habere rationem culpae, in
quantum habent aliquid de voluntario. Sunt enim huiusmodi facta magis voluntaria quam involuntaria, ut
Philosophus dicit in III ethic..
RA5
Ad quintum dicendum, quod quandoque sub inordinata concupiscentia etiam voluntas includitur; sed si
accipiatur concupiscentia etiam secundum quod pertinet ad vim concupiscibilem, peccatum dicitur oriri ex
concupiscentia, non quod in ipsa concupiscentia sit principaliter peccatum, sed quia est incitativum ad
peccandum. Principaliter autem est peccatum in voluntate, secundum quod malae concupiscentiae consentit.
RA6
30

