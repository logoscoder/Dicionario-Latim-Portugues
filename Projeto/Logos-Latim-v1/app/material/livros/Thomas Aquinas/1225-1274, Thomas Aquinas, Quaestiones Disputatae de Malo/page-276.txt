AG6
Praeterea, secundum Augustinum in III de Trin., Daemones in rebus corporalibus operantur per quaedam
naturalia semina, quae sunt agentia naturalia. Sed activum naturale, quo nata sunt moveri sensus et imaginatio,
est corpus exterius obiectum.
Ergo videtur quod absque huiusmodi corporis obiecto non possint Daemones imaginationem vel sensum hominis
movere.
AG7
Praeterea, Augustinus dicit in XVIII de CIV. Dei, quod operatione Daemonum phantasticum hominis, veluti
corporatum, in alicuius animalis effigie appareat sensibus alienis. Ex quo videtur quod pari ratione nihil aliud
Daemon possit sensibus hominum ostendere, nisi per modum incorporationis.
AG8
Praeterea, sensus est potentia passiva.
Omne autem passivum movetur ab activo sibi proportionato. Activum autem proportionatum sensui est duplex:
unum quidem quasi originans, scilicet obiectum; aliud autem quasi deferens, sicut medium. Sed Daemon, cum
sit incorporeus, non potest esse obiectum sensus, neque etiam medium. Ergo videtur quod nullo modo possit
movere sensum.
AG9
Praeterea, si Daemon movet vim cognoscitivam interiorem; aut hoc facit se obiiciendo virtuti cognoscitivae, aut
hoc facit immutando ipsam. Non autem hoc facit se obiiciendo, quia oporteret quod vel assumeret corpus, et sic
non posset interius ingredi ad organum imaginationis, cum duo corpora non sint simul in eodem loco; neque
etiam assumendo phantasma, quod etiam esse non potest, quia phantasma non est sine quantitate; Daemon autem
omni quantitate caret.
Similiter etiam nec hoc potest facere immutando; quia aut immutaret alterando, quod videtur non posse facere,
quia omnis alteratio fit per qualitates activas quibus Daemones carent; aut immutaret transformando, sive
localiter movendo, quod videtur esse inconveniens, duabus rationibus: primo quidem, quia transformatio organi
non posset fieri sine sensu doloris; secundo, quia secundum hoc Daemon non ostenderet homini nisi nota cum
tamen Augustinus dicat quod ostendit homini formas et notas et ignotas. Ergo videtur quod Daemones nullo
modo possint immutare imaginationem vel sensum hominis.
AG10
Praeterea, secundum Philosophum in VII physic., transmutatio phantasmatum impedit intelligibilem
cognitionem veritatis. Si ergo Daemon possit transmutare hominis phantasiam, sequitur quod possit eum
impedire totaliter ab omni cognitione veritatis.
AG11
Praeterea, agens proximum oportet esse coniunctum, quia movens et motum sunt simul, ut probatur in VII
physic..
Sed Daemon non potest esse coniunctus interiori phantasiae, quia super illud Habacuc II, 20: Dominus in templo
sancto suo, dicit Glossa Hieronymi, quod Daemon non potest intra idolum esse, sed exterius aliquid operatur; et
multo minus intra corpus humanum.
Ergo videtur quod non potest phantasiam immediate movere.
SC1
Sed contra. Est quod Augustinus dicit in Lib. Lxxxiii quaest.: serpit hoc malum, scilicet Daemonis, per omnes
aditus sensuales; dat sese figuris, accommodat coloribus, adhaeret sonis, odoribus se subiicit, infundit saporibus.
Sed per huiusmodi, sensus immutantur. Ergo videtur quod Daemones possint sensus humanos immutare.
SC2
Praeterea, Augustinus dicit, XVIII de Civit. Dei, quod transmutationes hominum in animalia bruta, quae dicuntur
arte Daemonum factae, non fuerunt secundum veritatem, sed solum secundum apparentiam.
Hoc autem esse non posset, si Daemones humanos sensus transmutare non possent. Possunt ergo humani sensus
per Daemones transmutari.
CO
Respondeo. Dicendum quod evidentibus indiciis et experimentis apparet quod operatione Daemonum aliqua
sensibiliter hominibus ostenduntur.
Quod quidem quandoque fit per hoc quod Daemones aliqua exteriora corpora humanis sensibus exhibent vel
quae praeexistunt a natura formata, vel quae ipsi formant per naturalia semina, sicut ex supradictis patet; et hoc
non habet aliquam dubitationem.
Naturaliter enim humani sensus ad praesentiam sensibilium corporum immutantur.
Sed quandoque Daemones aliqua faciunt hominibus apparere quae in rerum exteriorum veritate non subsistunt;
et hoc habet dubitationem qualiter fieri possit. Quam quidem Augustinus tangit, Lib. XII super genes. Ad
litteram, ponens tres modos, quorum altero necesse est ut hoc fiat.
Cum enim praemisisset, quod quidam volunt animam humanam habere vim quamdam divinationis in seipsa
(quod videtur congruere opinionibus Platonicorum ponentium animam omnium scientiam habere ex idearum
276

