Ad sextum dicendum, quod ex hoc quod bonum est obiectum voluntatis, potest haberi quod voluntas nihil velit
nisi sub ratione boni. Sed quia sub ratione boni multa et diversa continentur, non potest ex hoc haberi quod ex
necessitate voluntas moveatur in hoc vel illud.
RA7
Ad septimum dicendum, quod activum non ex necessitate movet nisi quando superat virtutem passivi. Cum
autem voluntas se habeat in potentia respectu boni universalis, nullum bonum superat virtutem voluntatis quasi
ex necessitate ipsam movens, nisi id quod secundum omnem considerationem est bonum: et hoc solum est
bonum perfectum, quod est beatitudo, quod voluntas non potest non velle, ita scilicet quod velit eius oppositum;
potest tamen non velle actu, quia potest avertere cogitationem beatitudinis, in quantum movet intellectum ad
suum actum; et quantum ad hoc nec ipsam beatitudinem ex necessitate vult; sicut etiam aliquis non ex
necessitate calefieret, si posset calidum a se repellere cum vellet.
RA8
Ad octavum dicendum, quod finis est ratio volendi ea quae sunt ad finem. Unde non similiter se habet voluntas
ad utrumque.
RA9
Ad nonum dicendum, quod quando ad finem non posset perveniri nisi una via, tunc eadem ratio esset volendi
finem et ea quae sunt ad finem; sed ita non est in proposito; nam multis viis ad beatitudinem perveniri potest; et
ideo licet homo ex necessitate velit beatitudinem, nihil tamen eorum quae ad beatitudinem ducunt, ex necessitate
vult.
RA10
Ad decimum dicendum, quod de intellectu et voluntate quodammodo est simile, et quodammodo dissimile.
Dissimile quidem quantum ad exercitium actus, nam intellectus movetur a voluntate ad agendum, voluntas
autem non ab alia potentia, sed a seipsa.
Sed ex parte obiecti est utrobique similitudo; sicut enim voluntas movetur ex necessitate ab obiecto quod est
omnifariam bonum, non autem ab obiecto quod potest accipi secundum aliquam rationem ut malum; ita etiam
intellectus ex necessitate movetur a vero necessario quod non potest accipi ut falsum, non autem a vero
contingenti, quod potest accipi ut falsum.
RA11
Ad undecimum dicendum, quod dispositio primi moventis manet in his quae ab eo moventur, in quantum
moventur ab ipso; sic enim eius similitudinem recipiunt, non tamen oportet quod totaliter eius similitudinem
sequantur; unde primum principium movens est immobile, non autem alia.
RA12
Ad duodecimum dicendum, quod ex hoc ipso quod verum est intentio quaedam quasi in mente existens, habet
quod sit magis formale quam bonum, et magis motivum in ratione obiecti; sed bonum est magis motivum
secundum rationem finis, ut dictum est.
RA13
Ad decimumtertium dicendum, quod amor dicitur transformare amantem in amatum, in quantum per amorem
movetur amans ad ipsam rem amatam; cognitio vero assimilat, in quantum similitudo cogniti fit in cognoscente;
quorum primum pertinet ad imitationem quae est ab agente, quod quaerit finem; secundum vero pertinet ad
imitationem, quae est secundum formam.
RA14
Ad decimumquartum dicendum, quod assentire non nominat motum intellectus ad rem, sed magis ad
conceptionem rei, quae habetur in mente; cui intellectus assentit dum iudicat eam esse veram.
RA15
Ad decimumquintum dicendum, quod non omnis causa ex necessitate inducit effectum, etiam si sit causa
sufficiens; eo quod causa potest impediri, ut quandoque effectum suum non consequatur; sicut causae naturales,
quae non ex necessitate producunt suos effectus, sed ut in pluribus, quia in paucioribus impediuntur.
Sic ergo illa causa quae facit voluntatem aliquid velle, non oportet quod ex necessitate hoc faciat: quia potest per
ipsam voluntatem impedimentum praestari, vel removendo talem considerationem quae inducit eum ad
volendum, vel considerando oppositum, scilicet quod hoc quod proponitur ut bonum secundum aliquid non est
bonum.
RA16
Ad decimumsextum dicendum, quod Philosophus in VI metaph., ostendit per illud medium, non quod aliqua
potentia non sit activa ad contraria se habens: sed quod potentia activa ad contraria se habens non ex necessitate
producit suum effectum. Hoc enim posito manifeste sequeretur quod contradictoria essent simul. Si autem detur,
quod aliqua potentia activa ad opposita se habeat, non sequitur opposita esse simul; quia etsi utrumque
oppositorum, ad quod potentia se habet, sit possibile, unum tamen est incompossibile alteri.
RA17
Ad decimumseptimum dicendum, quod voluntas quando de novo incipit eligere, transmutatur a sua priori
dispositione quantum ad hoc quod prius erat eligens in potentia, et postea fit eligens actu; et haec quidem
128

