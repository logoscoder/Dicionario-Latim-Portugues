RA18
Ad decimumoctavum dicendum, quod ratio illa tangit quartam viam ex qua aliqui necessitatem actibus humanis
imponere voluerunt.
Sed ad hoc repellendum, considerandum est, quod movetur voluntas a bono, sicut intellectus a vero. Intellectus
autem ex necessitate assentit primis principiis, quae sunt secundum se nota; et omnibus illis quae ex his
considerat ex necessitate concludi, quia sine his principia vera esse non possunt. Et similiter voluntas ex
necessitate appetit ultimum finem, qui est propter se appetendus (omnes enim ex necessitate volunt esse beati);
similiter ea quae considerat ut sine quibus beatitudo esse non possit. Alia vero eligibilia quae possunt considerari
vel sicut ad beatitudinem pertinentia secundum aliquam rationem boni, vel sicut impeditiva, ita tamen ut sine his
beatitudo possit haberi, voluntas non ex necessitate affectat; sicut nec intellectus opinabilibus assentit de
necessitate, in quibus considerat quod eis remotis nihilominus stare possunt principia per se nota.
|a8 Articulus 8
TTA
Octavo quaeritur utrum Daemones cognoscant cogitationes cordium nostrorum.
TTB
Et videtur quod sic.
AG1
Dicit enim Gregorius in XVIII Moral.: corda nostra quamdiu in hac vita sumus, ab altero in alterum videri non
possunt; quia non intra vitrea, sed intra lutea vascula concluduntur. Sed grossities luteorum vasculorum non
potest impedire intellectualem visum, qualis est Daemonum. Ergo Daemones cordium nostrorum cogitationes
cognoscunt.
AG2
Praeterea, sicut se habet visus corporalis ad formam corporalem, ita se habet visus spiritualis ad formam
spiritualem. Sed visus sensibilis corporalis potest videre formam corporalem in re sensibili existentem. Ergo
visus spiritualis Daemonis potest videre formam spiritualem in nostra anima existentem.
Sed secundum illam formantur cogitationes cordis. Ergo Daemon potest cognoscere cordis humani cogitationes.
AG3
Sed dicebatur, quod illas cogitationes Daemon cognoscere potest in quibus phantasmatibus utimur, non autem
illas quae in pura speculatione consistunt. Sed contra est quod Philosophus dicit in III de anima, quod
nequaquam sine phantasmate intelligit anima: cuius signum est, quod corrupto organo phantasiae, omnis
intellectualis operatio impeditur. Si ergo illas cogitationes nostras cognoscunt Daemones in quibus
phantasmatibus utimur, consequens est ut omnes nostras cogitationes cognoscant.
AG4
Sed dicendum, quod verbum Philosophi intelligitur de his quae naturaliter cognoscimus, non autem de his quae
divinitus revelantur.
Sed contra est quod dionysius dicit IV cap. Caelestis hierarchiae quod impossibile est nobis aliter lucere divinum
radium, nisi varietate sacrorum velaminum circumvelatum.
Sacra autem velamina dicit similitudines sensibiles. Ergo etiam in his quae nobis divinitus revelantur, indigemus
phantasticis similitudinibus sensibilium rerum; et sic omnes cogitationes nostras Daemon potest videre.
AG5
Praeterea, intellectus noster magis cognoscit ea quae sunt minus intelligibilia secundum naturam, propter hoc
quod recipit cognitionem a sensu; quod in Daemonibus locum non habet, et sic magis cognoscunt ea quae sunt
secundum se magis cognoscibilia.
Sed species in intellectu existentes sunt intelligibiles actu, et per consequens magis secundum se cognoscibiles,
quam formae in rebus materialibus existentes, quae sunt intelligibiles in potentia. Cum ergo Daemon suo
intellectu cognoscat formas in rebus materialibus existentes, multo fortius cognoscere potest species intelligibiles
intellectus nostri, secundum quas formantur cogitationes. Ergo potest videre cogitationes nostras.
AG6
Praeterea, propter quod unumquodque, illud magis. Sed ipse intellectus noster est intelligibilis per speciem
intelligibilem in eo existentem, ut patet per Philosophum in III de anima. Ergo cum Daemon cognoscat ipsam
substantiam intellectus nostri, multo magis cognoscit species intelligibiles ipsius.
AG7
Praeterea, Daemon melius cognoscit animas nostras quam nos cognoscamus. Cogitationes autem in anima sunt.
Ergo etiam cogitationes nostras melius novit quam nos.
AG8
Praeterea, Daemon in causis cognoscit effectus, ut supra dictum est. Sed ipse cognoscit animam nostram, et
potentias et habitus eius, quae sunt causae cogitationum.
Ergo cognoscit cogitationes nostras.
AG9
267

