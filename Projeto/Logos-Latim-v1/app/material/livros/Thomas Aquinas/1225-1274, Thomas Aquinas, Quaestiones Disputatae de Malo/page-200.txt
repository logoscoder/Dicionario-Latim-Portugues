Motus autem appetitivi magis diiudicantur secundum illud quod est formale in obiecto, quam secundum id quod
est materiale in ipso; unde magis est dicendum quod ira sit prosecutio boni, quam quod sit prosecutio mali, quia
id quod quaerit est malum materialiter, sed bonum formaliter.
Quamvis autem omnis prosecutio mali sit mala, non tamen omnis prosecutio boni est bona; sed oportet
considerare an illud bonum sit verum et simpliciter bonum, vel magis sit apparens et secundum quid bonum.
Nam prosecutio eius quod est vere et simpliciter bonum, est bona; sicut amor et concupiscentia sapientiae, et
gaudium de ipsa; sed prosecutio eius quod est bonum apparens et secundum quid, malum autem simpliciter et
secundum rei veritatem, est mala; sicut patet in gula et luxuria, in quibus vituperatur concupiscentia apparentis et
non veri boni.
Sic ergo dicendum est in proposito, quod si ira sit appetitus vindictae secundum quod vere est iusta, tunc ira erit
bona et virtuosa, et vocatur ira per zelum. Si autem sit vindictae quae est apparens iusta et non vere iusta, sic ira
est peccatum, quam Gregorius in V Moral., vocat iram per vitium.
Est autem vindicta sic desiderata, apparens iusta propter praecedentem iniuriam quam ratio dictat esse
vindicandam; non tamen est vere et simpliciter iusta, quia non servatur debitus ordo iustitiae quia forte aliquis
quaerit maiorem vindictam quam debeat; vel quia quaerit se vindicare sua auctoritate, cum hoc ei non liceat; vel
quia quaerit vindictam non debito fine; et ideo Philosophus dicit in VII ethic., quod iratus incipit quidem audire
rationem, prout scilicet iudicat esse iniuriam vindicandam; non tamen perfecte audit eam, quia non attendit ut
sequatur rectum ordinem vindictae secundum quod ratio dictat; unde comparat iram ministris festinantibus
exequi mandatum, antequam totum audiant, et propter hoc offendunt.
RA1
Ad primum ergo dicendum, quod passiones neque dicuntur laudabiles neque vituperabiles; quia secundum se
non important aliquid conveniens rationi vel rationi repugnans.
Si tamen ad passionem addatur aliquid unde conveniat rationi, erit passio laudabilis; si vero addatur ei aliquid
unde a ratione discordet, erit passio vituperabilis; et sic ira ponitur peccatum, in quantum rationem perfecte non
audit, ut dictum est; et tamen ira dicitur esse peccatum non solum prout est passio, id est motus appetitus
sensitivi, sed etiam prout nominat actum intellectivi appetitus, qui est voluntas, ut dictum est.
RA2
Ad secundum dicendum, quod homini claudo potest aliquid convenire in quantum est homo; et hoc per se
convenit homini, per accidens autem claudo. Potest etiam ei aliquid convenire in quantum est claudus quod per
accidens se habet ad hominem. Et similiter naturae lapsae ira convenit in quantum natura est lapsa: ex hoc enim
contingit quod motus irae discedit ab ordine rationis.
RA3
Ad tertium dicendum, sicut supra dictum est, quod quia vitium oppositum mansuetudini est innominatum, ideo
nomen passionis, quae de se est indifferens, sumitur pro nomine vitii; et hoc modo dicimus iram esse peccatum.
Sic autem non se habet nisi ad malum.
RA4
Et similiter dicendum ad quartum; sic enim ira nominat actum potentiae naturalis, secundum quod est passio
quaedam indifferenter se habens ad bonum et malum.
RA5
Ad quintum dicendum, quod iratus operatur cum tristitia quae consequitur ex iniuria illata. Unde ex hoc non
potest haberi quod ira sit involuntaria, sed quod aliquod involuntarium sit causa irae; nunquam enim aliquis
irasceretur, nisi aliquid sibi fieret contra suam voluntatem.
RA6
Ad sextum dicendum, quod Glossa illa loquitur de ira inordinata, secundum quod est in sensualitate, praeveniens
plenam deliberationem rationis. Tales autem sensualitatis motus sunt quidem in potestate nostra in particulari,
quia possumus unum motum impedire applicando cognitionem ad alia; non tamen possumus impedire quin
aliquis motus inordinatus surgat.
RA7
Ad septimum dicendum, quod illa definitio irae datur secundum id quod est materiale in ipsa; pertinet enim ad
transmutationem corporalem accensio sanguinis circa cor; sed talis corporalis commotio sequitur motum
appetitivum, qui est formalis in ira, in quo consistit ratio peccati.
RA8
Ad octavum dicendum, quod quandoque nomen hominis accipitur pro infirmitate humana, sicut I ad Cor. III, 3:
cum (adhuc) sit inter vos zelus et contentio, nonne carnales estis, et secundum hominem ambulatis? et hoc modo
irasci inordinate, dicitur esse hominis; quia pertinet ad infirmitatem humanam.
RA9
Ad nonum dicendum, quod obiectum irae est malum sub ratione alicuius boni; et ita importat conversionem ad
aliquod bonum.
|a3 Articulus 3
200

