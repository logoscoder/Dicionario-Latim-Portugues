AG2
Praeterea, praeferre voluntatem suam voluntati superioris, est superbire. Sed quicumque peccat mortaliter,
praefert voluntatem suam voluntati superioris, scilicet Dei. Ergo superbit. Omne ergo peccatum est superbia, et
sic non est speciale peccatum.
AG3
Sed dicendum, quod superbia, in quantum est amor propriae excellentiae, sic est speciale peccatum in quantum
autem importat contemptum Dei, sic est generale peccatum.
Sed contra, omne peccatum speciale habet propriam materiam, sicut gula cibos, luxuria venerea, avaritia divitias.
Sed superbia, inquantum est amor propriae excellentiae non habet propriam materiam; quia, sicut Gregorius dicit
XXXV Moralium, alter erigitur auro, alter colloquio, alter infimis et terrenis, alterque caelestibus virtutibus.
Ergo superbia secundum quod est amor propriae excellentiae, non est speciale peccatum.
AG4
Item, videtur quod nec sit generale, secundum quod importat Dei contemptum. Quicumque enim peccat ex
infirmitate vel ignorantia non peccat ex contemptu. Sed multi ex ignorantia vel infirmitate peccantes mortaliter
peccant. Non ergo omne peccatum mortale est ex contemptu: et ita superbia, secundum quod importat
contemptum Dei, non est generale peccatum.
AG5
Praeterea, generali malo non opponitur speciale bonum, sed generale. Sed contemptui Dei opponitur speciale
bonum quod est reverentia Dei, pertinens specialiter ad donum timoris. Ergo contemptus Dei non est generale
peccatum, et per consequens neque superbia, secundum quod importat Dei contemptum; et sic praedicta
distinctio cessat.
AG6
Praeterea, illud quod perficit omnia peccata in ratione malitiae, est generale peccatum.
Sed superbia est huiusmodi, ut Gregorius dicit super Ezech.. Ergo superbia est generale peccatum.
AG7
Praeterea, peccata distinguuntur secundum obiecta, sicut et virtutes. Sed superbia habet idem obiectum cum aliis
peccatis: puta cum invidia, quae dolet de bono alieno, quaerens excellentiam propriam, et cum inani gloria, quae
appetit excellentiam in favore humano, et cum ira, quae appetit vindictam pertinentem ad quamdam excellentiam
victoriae. Ergo superbia non est speciale peccatum ab aliis distinctum.
AG8
Praeterea, illud sine quo nullum peccatum esse potest, est generale omnibus peccatis.
Sed superbia est huiusmodi; dicit enim Augustinus in Lib. De natura et gratia, quod sine superbiae appellatione
nullum peccatum invenies; et prosper dicit in Lib. De vita contemplativa, quod nullum peccatum absque superbia
potest vel potuit esse aut poterit. Ergo superbia est peccatum generale.
AG9
Praeterea, illud quod convertitur cum omni peccato, est peccatum generale. Sed superbia est huiusmodi; dicit
enim Augustinus in libro de natura et gratia, quod tam superbire peccare est, quam peccare superbia. Ergo
superbia est generale peccatum.
AG10
Praeterea, super illud Eccli. X, 14: initium peccati hominis apostatare a Deo, dicit Glossa: non est maior
apostasia quam recedere a Deo, quae merito superbia dicitur. Sed quicumque peccat mortaliter, recedit a Deo.
Ergo superbit; et sic superbia est generale peccatum.
AG11
Praeterea, in eodem capitulo dicit alia Glossa: caveamus cupiditatem et superbiam, non duo mala, sed unum.
Ergo superbia non est peccatum speciale ab aliis distinctum.
AG12
Praeterea, super illud iob XXXIII, 17: ut avertat hominem ab iniquitate, dicit Glossa: contra conditionem
superbire, est eius praecepta peccando transcendere.
Sed quicumque peccat, transgreditur Dei praecepta; dicit enim Augustinus XXIII contra faustum, quod peccatum
est dictum vel factum vel concupitum contra legem aeternam. Ergo quicumque peccat, superbit, et omne
peccatum est superbia.
AG13
Praeterea, Anselmus dicit, quod anima ex necessitate appetit proprium bonum.
Quod autem fit ex necessitate, non est peccatum.
Ergo superbia non est peccatum; et ita non est speciale peccatum.
AG14
Praeterea, si esset speciale peccatum, esset unum de septem vitiis principalibus.
Sed Isidorus in Lib. De summo bono, non ponit superbiam inter septem vitia principalia, sed loco eius ponit
inanem gloriam. Ergo superbia non est speciale peccatum.
AG15
168

