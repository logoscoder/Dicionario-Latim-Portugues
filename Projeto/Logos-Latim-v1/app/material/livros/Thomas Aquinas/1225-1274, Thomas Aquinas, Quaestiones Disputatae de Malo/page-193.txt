tristitiam (dicitur enim Sap. VIII, 16, de divina sapientia, quod non habet taedium conversatio eius, nec taedium
convictus illius), tum etiam quia si sit praesens bonum increatum, non potest esse peccatum mortale.
Ergo relinquitur quod accidia sit tristitia de aliquo bono creato praesenti. Averti autem a bono creato non facit
peccatum mortale; sed solum averti a bono incommutabili increato.
Ergo accidia non est peccatum mortale.
AG4
Praeterea, peccatum operis in eodem genere non est minus quam peccatum cordis.
Sed recedere opere ab aliquo bono creato spirituali ducente in Deum, non est peccatum mortale: non enim
mortaliter peccat quicumque non ieiunat, vel quicumque non orat.
Ergo etiam nec recessus cordis per tristitiam a bono creato, semper est peccatum mortale; et ita accidia non est
peccatum mortale ex suo genere; quia sic semper esset peccatum mortale, sicut homicidium et adulterium.
AG5
Sed diceretur, quod recessus operis ab aliquo bono creato debito, facit peccatum mortale. Sed contra, opera quae
non sunt debita, quandoque magis sunt spiritualia; et tamen ab eis recedere non est peccatum mortale, nisi
efficiantur necessaria per votum, immo etiam nullum peccatum est, si aliquis non servet virginitatem vel
paupertatem. Ergo nec etiam omnis tristitia de bono spirituali est peccatum mortale.
AG6
Praeterea, recedere opere ab aliquo bono spirituali, non est peccatum mortale, nisi in quantum homo ad illud
bonum obligatur.
Sed etiam si homo obligetur ad hoc quod operetur aliquod bonum spirituale, non tamen obligatur ad hoc quod
cum delectatione illud operetur, quia delectatio facta in opere est signum habitus inhaerentis; et sic ad hoc non
possunt obligari illi qui non habent habitum virtutis. Ergo etiam accidia, quae est de bono spirituali debito, non
est peccatum mortale.
AG7
Praeterea, omne peccatum mortale est contrarium spirituali vitae. Sed non est de necessitate spiritualis vitae quod
aliquis delectabiliter operetur, sed sufficit quod operetur; alioquin quicumque faceret opus quod debet, si non
delectaretur in eo, peccaret mortaliter.
Ergo accidia, quae contrariatur spirituali delectationi, non est peccatum mortale.
AG8
Praeterea, ideo non quaelibet concupiscentia est peccatum mortale, quia ex corruptione naturae nobis imminet
pronitas ad concupiscendum. Sed ex eadem corruptione imminet nobis pronitas ad quiescendum et ad
refugiendum labores; quod videtur ad accidiam pertinere. Ergo non omnis accidia est peccatum mortale.
SC1
Sed contra. Est quod Damascenus dicit, quod accidia est tristitia quaedam. Sed non est tristitia secundum Deum,
quia sic non esset peccatum. Ergo est tristitia saeculi. Sed tristitia saeculi mortem operatur, ut apostolus dicit, II
ad Cor. VII, 10. Ergo accidia est peccatum mortale.
SC2
Praeterea, Augustinus XII super genes.
Ad litteram, dicit, quod Iacob dicens filiis suis: deducetis senectutem meam cum tristitia ad inferos; videtur hoc
timuisse, ne nimia tristitia sic perturbaretur, ut non ad requiem beatorum iret, sed ad inferos peccatorum. Omne
autem illud quod retrahit a requie beatorum et reducit ad inferos peccatorum, est peccatum mortale.
Ergo tristitia quae est accidia, est peccatum mortale.
SC3
Praeterea, super illud: quare tristis es, anima? dicit Glossa, quod docet hic tristitiam saeculi fugiendam, quae
patientiam et caritatem et spem extinguit, et totam bonam vitam confundit. Ergo accidia est peccatum mortale:
hoc enim dicimus peccatum mortale quod caritatem et ceteras virtutes extinguit.
CO
Respondeo. Dicendum quod, ex praemissis de facili patet quod accidia, secundum quod est speciale peccatum,
est peccatum mortale ex suo genere. Importat enim quamdam tristitiam ex repugnantia humani affectus ad
bonum spirituale divinum; talis enim repugnantia contrariatur caritati manifeste, quae inhaeret bono spirituali et
delectatur in ipso.
Cum ergo hoc faciat peccatum esse mortale quod contrariatur caritati, per quam est animae vita, manifeste
sequitur quod accidia ex genere suo est peccatum mortale: quia, sicut dicitur I Ioan., III, 14, qui non diligit,
manet in morte.
Et est considerandum, quod sicut invidia, quae est tristitia de bono proximi, est peccatum mortale ex suo genere,
in quantum contrariatur caritati quantum ad dilectionem proximi; ita accidia, quae est tristitia boni spiritualis
divini, est peccatum mortale ex suo genere, in quantum contrariatur caritati quantum ad dilectionem Dei. Hoc
tamen verificatur in omnibus peccatis quae sunt mortalia ex suo genere, quod motus imperfecti ex genere talium
peccatorum non sunt peccata mortalia, qui scilicet sunt absque deliberatione rationis.

193

