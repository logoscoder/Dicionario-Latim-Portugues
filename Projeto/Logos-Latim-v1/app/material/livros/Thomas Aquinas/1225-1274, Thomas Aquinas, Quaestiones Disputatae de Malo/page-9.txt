opponitur virtuti in communi: non tamen quodlibet vitium cuilibet virtuti; intemperantia enim non opponitur
liberalitati.
RA5
Ad quintum dicendum, quod in hoc quod malum est in bono, non fallit regula dialecticorum secundum rei
veritatem, quia malum non est in bono sibi opposito, ut dictum est; sed fallit secundum quamdam apparentiam,
prout malum absolute dictum, et bonum, videntur oppositionem habere.
RA6
Ad sextum dicendum, quod malum, cum non sit in subiecto, sicut accidens naturale, non causatur ex subiecto
sicut nec privatio ex potentia; nec iterum habet exterius causam per se, sed per accidens tantum, ut patebit, cum
de causa mali quaeretur.
RA7
Ad septimum dicendum, quod malum non est sicut in subiecto in bono quod diminuit vel corrumpit; sed potius
in bono, secundum quod ens in potentia dicitur bonum.
RA8
Ad octavum dicendum, quod quamvis actus secundum se sit bonum, non tamen sequitur quod potentia
secundum se sit malum, sed privatio quae opponitur actui. Potentia vero ex hoc ipso quod habet ordinem ad
actum, habet rationem boni, ut dictum est.
RA9
Ad nonum dicendum, quod in illa ratione multiplex defectus est. Primo enim licet finis sit secundum se bonum,
non tamen solus finis est bonum, sed etiam ea quae ordinantur ad finem, ex ipso ordine habent rationem boni, ut
dictum est. Secundo, quia licet aliquis finis sit idem cum forma, non tamen sequitur quod omnis finis sit forma:
nam in quibusdam etiam ipsa operatio vel usus est finis, ut dicitur in I ethic..
Et iterum cum factum sit quodammodo finis facientis, dispositio ad formam est finis in artibus quae materiam
praeparant; et ipsa materia, secundum quod est facta ab arte divina, hac ratione est bonum et finis, prout ad
ipsam terminatur actio creantis.
RA10
Ad decimum dicendum, quod ratio illa procedit de accidentibus quae consequuntur naturam subiecti, sicut calor
consequitur naturam ignis; aliter tamen est de accidente quod est recessus a natura, sicut aegritudo.
Non enim sequitur, si aegritudo est accidens animalis, quod quanto animal fuerit fortius, tanto sit magis aegrum,
sed quod tanto sit minus aegrum; et eadem ratio est de quolibet malo. Potest tamen dici quod quanto aliquid
magis est in potentia et magis aptum ad bonum, tanto peius sit ipsum privari bono.
Bonum autem quod est subiectum mali, est potentia; et sic aliquo modo quanto magis est bonum quod est
subiectum mali, tanto magis est malum.
RA11
Ad undecimum dicendum, quod subiectum conservat accidens quod naturaliter ei inest.
Sic autem malum non est in bono tanquam naturaliter inhaerens bono; et tamen malum non posset esse, si
totaliter bonum destrueretur.
RA12
Ad duodecimum dicendum, quod sicut Augustinus in Enchir., sententia prophetica est contra eos qui dicunt,
bonum, in quantum est bonum, esse malum; non autem est contra eos qui dicunt id quod est secundum aliquid
bonum, secundum aliud esse malum.
RA13
Ad decimumtertium dicendum, quod malum non dicitur esse in bono quasi aliquid positive dictum, sed sicut
privatio.
RA14
Ad decimumquartum dicendum, quod non solum id quod est perfectum, habet rationem boni, sed etiam id quod
est in potentia ad perfectionem; et in tali bono est malum.
RA15
Ad decimumquintum dicendum, quod id quod est subiectum privationi, licet non sit appetibile ex eo quod est
sub privatione, est tamen appetibile ex eo quod est in potentia ad perfectionem; et secundum hanc rationem est
bonum.
RA16
Ad decimumsextum dicendum, quod malum nocet bono composito ex potentia et actu, in quantum aufert ei
suam perfectionem; nocet etiam ipsi bono quod est in potentia, non quasi aliquid eius auferens, sed in quantum
est ipsa ablatio vel privatio perfectionis cui opponitur.
|a3 Articulus 3
TTA
Tertio quaeritur utrum bonum sit causa mali.
TTB
9

