RA11
Ad undecimum dicendum, quod Augustinus ibi loquitur contra Origenem, qui ponebat quod pro diversitate
meritorum diversi spiritus nobiliora, vel minus nobilia corpora acceperunt. Et secundum hoc oporteret quod
Daemones, quorum malitia est maior, haberent grossiora corpora quam homines.
RA12
Ad duodecimum dicendum, quod anima habet naturaliter sibi unita corporea organa, quae exiguntur ad naturales
eius operationes.
Apparere autem hominibus non est naturalis operatio Daemonis, neque aliqua alia ad quam requiratur corporeum
organum; unde non oportet quod Daemones habeant corpora naturaliter sibi unita.
RA13
Ad decimumtertium dicendum, quod plura bona sunt paucioribus meliora, dum tamen sint singula unius ordinis.
Illud tamen quod in uno habet perfectionem suae bonitatis, sicut Deus, multo melius est quam illud quod habet
suam bonitatem dispartitam secundum diversas partes. Et secundum hoc Angelus, qui est totaliter spiritus,
secundum suam naturam, est melior homine composito ex corpore et spiritu.
RA14
Ad decimumquartum dicendum, quod in Angelo aut Daemone, si incorporei ponantur, non est alia potentia
neque operatio, nisi intellectus et voluntas; unde dionysius dicit IV cap. De divin. Nomin., quod intellectuales
sunt omnes eorum substantiae, virtutes et operationes. Oportet enim quod virtus et operatio cuiuslibet rei
consequatur naturam ipsius. Angelus autem non est intellectus secundum suam partem, sicut anima; sed
secundum suam totam naturam intellectualis est. Unde nulla virtus seu potentia in Angelo potest esse nisi
pertinens ad apprehensionem vel appetitum intellectualem. Non autem est inconveniens quod Angeli aliqua
corpora solo imperio voluntatis moveant motu dumtaxat locali: videmus enim quod anima humana solo
intellectu et voluntate movet corpus sibi unitum.
Quanto autem aliqua substantia intellectualis est altior, tanto habet virtutem motivam magis universalem; unde
substantia intellectualis separata a corpore, potest movere imperio voluntatis aliquod corpus non sibi unitum; et
tanto magis, quanto substantia intellectualis fuerit altior, in tantum quod ministerio quorumdam Angelorum
etiam corpora caelestia dicuntur moveri. Est autem solius Dei proprium quod materia corporalis obediat ei ad
nutum, quantum ad formarum susceptionem.
RA15
Ad decimumquintum dicendum, quod Angelus non agit immediate in aliquod corpus a se distans, quia, ut
Damascenus dicit, Angelus ubi est, ibi operatur; sed tamen utendo quibusdam corporibus, quae solo imperio
voluntatis localiter movet, quorum virtus in medio diffunditur, operatur circa aliqua distantia, sicut ex virtute
corporalium rerum utitur ad aliquos corporales effectus, sicut Augustinus dicit in III de Trinit..
RA16
Ad decimumsextum dicendum, quod Augustinus illud non dicit asserendo, sed dubitando: quod patet ex ipso
modo loquendi.
Dicit enim XII super genes. Ad litt.: quonam modo haec visa in spiritum hominis veniant, utrum ibi primitus
informentur, an formata ingerantur, et in quadam coniunctione cernantur, ut hominibus Angeli ostendant suas
cognitiones rerum corporalium propter similitudines, quando in suo spiritu cognitionem futurorum praeformant;
et scire difficillimum est, etsi iam sciamus, disserere atque explicare operosissimum. Est autem prima pars
verior, scilicet quod Angeli in imaginatione hominis formant similitudines rerum quas demonstrant. Non autem
videtur rationabile quod ipsi eas in spiritu suo forment, et formatas in eis spiritus hominis videat.
RA17
Unde etiam patet responsio ad decimumseptimum.
RA18
Ad decimumoctavum dicendum, quod materia dimensionibus subiecta, est principium distinctionis numeralis in
his quibus inveniuntur multa individua unius speciei; huiusmodi enim non differunt secundum formam.
Sed in Angelis simul est distinctio specierum et individuorum: quia in eis non inveniuntur plura individua unius
speciei, ut alibi ostensum est.
RA19
Ad decimumnonum dicendum quod Angeli non sunt in loco corporaliter, unde nec ea quae ad motum localem
pertinent, univoce dicuntur de Angelis et de corporibus.
RC1
Ad primum ergo eorum quae in contrarium obiiciuntur, posset responderi, si quis sustineret quod Daemones
habent corpora aerea, quod Daemones non subduntur suis corporibus sicut nos, sed magis habent corpus suum
sibi subiectum, ut Augustinus dicit super genes.
Ad litteram. Unde magis possunt Daemones dici spiritus quam nos, quamvis habeant corpora naturaliter sibi
unita; praesertim quia etiam ipse aer spiritus nominatur.
RC2

237

