Et videtur quod non.
AG1
Dicitur enim Matth. VII, 18: non potest arbor bona fructus malos facere. Fructus dicitur effectus causae. Ergo
bonum non potest esse causa mali.
AG2
Praeterea, effectus habet similitudinem in sua causa; quia omne agens agit sibi simile.
Sed similitudo mali non praeexistit in bono. Ergo bonum non est causa mali.
AG3
Praeterea, ea quae sunt causatorum, substantialiter praeexistunt in causis. Si ergo malum causatur ex bono,
malum substantialiter praeexistit in bono, quod est impossibile.
AG4
Praeterea, unum oppositum non est causa alterius. Sed malum opponitur bono.
Ergo bonum non est causa mali.
AG5
Praeterea, dionysius dicit IV cap. De divin. Nomin., quod malum non est ex bono; et si ex bono est, non est
malum.
AG6
Sed dicendum, quod bonum, in quantum deficiens, est causa mali. Sed contra, omnis defectus habet rationem
mali. Si ergo bonum est causa mali in quantum est deficiens, sequitur quod bonum est causa mali in quantum
praehabet in se aliquod malum; et tunc redibit quaestio de illo malo. Aut ergo procedetur in infinitum; aut
oportebit reducere in aliquod primum malum quod sit causa mali, aut oportebit dicere quod bonum, inquantum
huiusmodi, est causa mali.
AG7
Sed dicendum, quod ille defectus qui praeexistit in bono secundum quod est causa mali, non est malum in actu,
sed defectibilitas, sive potentia ad defectum. Sed contra, Philosophus dicit in II physic., quod causae secundum
potentiam comparantur effectibus secundum potentiam, et causae secundum actum comparantur effectibus
secundum actum. Ex hoc ergo quod est aliquid potens deficere, non est causa defectus in actu, quod est malum in
actu.
AG8
Praeterea, posita causa sufficienti ponitur effectus, quia de ratione causae est quod faciat debere esse effectum.
Sed non quandocumque est defectibilitas in aliqua creatura, invenitur in ea malum in actu. Sit ergo aliquid
defectibile nondum deficiens in instanti quod est a, in b autem deficiat actu.
Aut ergo aliquid advenit in b, quod non erat in a, aut nihil. Si nihil, non deficiet in b, sicut non deficiebat in a; si
autem aliquid additum est, aut est bonum, aut malum.
Si malum, erit abire in infinitum sicut prius: si bonum, ergo bonum, in quantum huiusmodi, est causa mali; et sic
sequitur quod magis bonum sit causa magis mali, et summum bonum causa summi mali. Non ergo bonum, in
quantum est deficiens, est causa mali.
AG9
Praeterea, omne bonum in quantum est creatum, est potens deficere. Si ergo bonum, in quantum est potens
deficere, est causa mali, sequitur quod bonum, in quantum est creatum, sit causa mali. Sed semper bonum
creatum manet creatum. Ergo semper erit causa mali, quod est inconveniens.
AG10
Praeterea, si bonum, inquantum deficiens actu vel potentia, est causa mali, sequitur quod Deus, qui nullo modo
est deficiens nec actu nec potentia, non possit esse causa mali: quod est contra illud quod dicitur Is., XLV, 7: ego
Dominus creans malum; et Amos, III, 6: non est malum in civitate quod Deus non fecerit. Ergo bonum non est
causa mali in quantum est deficiens.
AG11
Praeterea, sicut se habet perfectio ad bonum, ita se habet defectus ad malum. Ergo commutatim, sicut se habet
defectus ad bonum, ita se habet perfectio ad malum. Sed aliquis defectus, in quantum est defectus, est causa
boni; sicut fides in quantum est visio aenigmatica, quod ad defectum visionis pertinet, est causa meriti. Ergo
bonum, in quantum est perfectum et non in quantum est deficiens, potest esse causa mali.
AG12
Praeterea, ad operandum tria requiruntur: ratio dirigens, voluntas imperans et potentia exequens. Sed defectus in
ratione, qui est ignorantia, excusat a malo, id est a culpa, et sic non est causa mali; et similiter defectus potentiae,
qui est infirmitas, excusat.
Ergo et defectus qui est in voluntate excusat.
Non ergo voluntas, in quantum est bonum deficiens, est causa mali.
AG13
Praeterea, si voluntas, in quantum est deficiens, est causa mali; aut ergo in quantum est deficiens a bono quod
debet ei inesse; et haec est poena, et sic poena praecederet culpam; aut a bono quod non debet ei inesse, et ex tali
10

