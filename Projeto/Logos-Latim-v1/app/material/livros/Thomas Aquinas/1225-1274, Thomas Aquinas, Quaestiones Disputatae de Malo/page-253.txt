Sed contra, statui viae succedit status praemii vel poenae, quae est a Deo. Sed immobilitas in peccato non potest
esse a Deo, quia Deus non est conservator illius rei cuius non est auctor. Ergo non potest esse quod immobilitas
peccati conveniat Angelo ratione status quem nunc habet.
AG4
Praeterea, omne quod non inest alicui per se, oportet quod ei insit ex aliqua causa.
Sed immobiliter peccare non convenit Angelo secundum se: sic enim conveniret ei secundum naturam; et sic
esset naturaliter malus, quod supra improbatum est. Nec iterum convenit ei ex aliqua causa: quia neque a Deo,
neque a natura, ut probatum est; neque etiam ex propria voluntate, quia cum voluntas creaturae sit de se
mutabilis, non videtur quod possit immobilitatis causa existere. Ergo immobiliter peccare nullo modo convenit
diabolo.
AG5
Praeterea, Augustinus dicit in Lib. De vera et falsa poenitentia, cap. V: si posset diabolus sperare de Deo, et
culpam in se sentire; quod non invenit in se, inveniret in Dei pietate, scilicet veniam sui peccati.
Sed diabolus potest sperare de Deo, quia spes oritur ex fide, sicut et timor. Dicitur autem Iacob., II, 19, quod
Daemones credunt et contremiscunt. Ergo non est impossibile diabolum consequi veniam sui peccati; et ita non
immobiliter in peccatis perseverare.
AG6
Praeterea, si diabolus non potest sperare de Dei misericordia, aut hoc est ex parte sua, aut hoc est ex parte Dei.
Sed non est ex parte Dei: quia, sicut Augustinus in eodem libro dicit, omnis malitia brevis in comparatione ad
misericordiam Dei. Si autem dicatur, quod hoc est ex parte sui, quia non potest per seipsum resurgere a peccato;
pari ratione hoc competeret cuilibet peccanti mortaliter: quia nullus potest per seipsum de peccato exire, nisi
liberetur a Deo; nec tamen omnes peccantes mortaliter, irrevocabiliter perseverant in malo. Ergo diabolus non
perseverat immobiliter in malo.
AG7
Praeterea, ista consequentia valet: possum currere, si volo; ergo possum currere.
Sed diabolus potest converti ad bonum, si vult, quia in ipso velle consistit conversio.
Ergo diabolus potest converti ad bonum.
AG8
Praeterea, si motus sit naturalis, sequitur quod quies sit naturalis: quia per quam naturam aliquid movetur ad
locum, etiam quiescit in loco. Ergo, pari ratione, si motus est voluntarius, et quies voluntaria. Sed diabolus
voluntarie motus fuit ad malum. Ergo voluntarie quiescit in malo: non ergo ex necessitate.
AG9
Praeterea, secundum chrysostomum super ioannem, sicut se habet lux solis ad aerem, ita se habet lux increata ad
spiritualem substantiam.
Sed quanto aer est purior, tanto magis potest percipere lucem solis: Angelus autem est subtilioris naturae inter
spirituales substantias quam anima. Cum ergo anima post peccatum possit percipere lucem gratiae, videtur quod
multo fortius Angelus. Ergo videtur quod non immobiliter perseveret in malo.
AG10
Praeterea, quod natura est tale, semper est tale. Sed Angelus naturaliter habet quod possit converti in bonum.
Ergo semper potest in bonum converti, sicut ante peccatum, sic et post peccatum.
AG11
Praeterea, diabolus non reportavit commodum ex suo peccato. Sed ante peccatum tenebatur converti in Deum.
Ergo etiam post peccatum tenetur converti in Deum. Sed nullus tenetur ad impossibile. Ergo non est impossibile
diabolum converti ad Deum; et sic, ut videtur, non immobiliter manet in peccato.
AG12
Praeterea, quanto aliquod agens est magis infimum, tanto magis est determinatum ad unum: sicut corpus grave et
leve magis est determinatum ad unum motum quam ratio, quae potest in diversa moveri. Sed anima est ordine
naturae iuxta Angelum. Cum ergo anima non sic determinetur ad unum quin post peccatum possit reverti ad
bonum, videtur quod multo minus Angelus.
AG13
Praeterea, inferior appetitus potest dirigi per superiorem appetitum, sicut in nobis appetitus sensitivus dirigitur
per appetitum rationalem, ut dicitur in III de anima.
Sed supra appetitum Daemonis est alius superior appetitus, scilicet appetitus Dei, et boni Angeli. Ergo appetitus
Daemonis, quo tendit in malum, potest in bonum dirigi.
AG14
Praeterea, unumquodque naturaliter convertitur ad id quod melius est. Sed diabolus intelligit bonum divinum
esse melius quam bonum suum. Ergo potest in bonum divinum converti: non ergo immobiliter perseverat in
aversione a Deo, quae est malum eius.
AG15
Praeterea, mutatio status non tollit diabolo libertatem arbitrii, quae est ei naturalis.
253

