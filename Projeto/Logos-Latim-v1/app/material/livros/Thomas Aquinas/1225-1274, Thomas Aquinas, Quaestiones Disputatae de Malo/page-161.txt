Ad decimumquintum dicendum, quod licet ex corruptione corporis sit aliqua causa venialium, non tamen
venialia sunt sicut in subiecto in corpore, sed in anima; unde non sunt dispositiones materiae, sed formae.
RA16
Ad decimumsextum dicendum, quod illa ratio non concludit quod peccatum veniale in Purgatorio non remittatur,
sed quod statim ibi remittatur; et hoc satis videtur probabile.
RA17
Ad decimumseptimum dicendum, quod, sicut iam dictum est, remissio culpae non fit per poenam, sed usum
gratiae, quae est effectus divinae misericordiae.
|a12 Articulus 12
TTA
Duodecimo quaeritur de remissione peccatorum venialium in hac vita. Utrum scilicet remittantur per
aspersionem aquae benedictae, unctionem corporis et huiusmodi.
TTB
Et videtur quod non.
AG1
Conferre enim gratiam est proprium sacramentorum novae legis. Sed huiusmodi non dicuntur esse sacramenta.
Ergo non conferunt gratiam; non ergo per ea fit remissio alicuius culpae.
AG2
Praeterea, peccatum mortale non potest stare simul cum gratia, cum qua tamen potest stare veniale; et sic infusio
gratiae sufficit ad remissionem peccati mortalis, non autem sufficit ad remissionem peccati venialis. Videtur ergo
quod plus requiratur ad remissionem peccati venialis quam ad remissionem peccati mortalis. Sed per praedicta
non potest remitti peccatum mortale. Ergo multo minus peccatum veniale.
AG3
Praeterea, peccatum veniale remittitur per actum caritatis. Sed actus caritatis ex praemissis causari non potest sed
ab extrinseco procedit. Ergo per praedicta peccatum veniale remitti non potest.
AG4
Praeterea, huiusmodi aequaliter se habent ad omnia peccata venialia. Si ergo per ea remittitur unum peccatum
veniale, pari ratione remittuntur omnia; et sic si remittuntur quantum ad culpam frequentissime illi qui sunt
absque peccato mortali, possunt dicere: peccatum non habemus, quod est contra id quod habemus I Ioan., I, 8; et
si per huiusmodi remittatur peccatum etiam quantum ad poenam, plurimi statim post mortem ad caelum
evolabunt, Purgatorii poenam non sentientes; quod videtur inconveniens. Non ergo per praedicta peccata venialia
remittuntur.
SC
Sed contra, est, quia nihil in ecclesiae observantiis agitur frustra. Sed in benedictione aquae fit mentio de
remissione culpae. Ergo aliqua culpa per aspersionem aquae benedictae remittitur. Non autem culpa mortalis;
ergo venialis.
CO
Respondeo. Dicendum quod sicut supra dictum est per fervorem caritatis peccata venialia remittuntur; et ideo
quaecumque nata sunt excitare fervorem caritatis possunt causare remissionem peccatorum venialium. Actus
autem caritatis ad voluntatem pertinet; quae quidem tripliciter ad aliquid inclinatur: aliquando quidem ex sola
ratione aliquid demonstrante; aliquando autem ex ratione simul et aliquo interiori instinctu, qui est a causa
superiori, scilicet Deo; aliquando autem cum hoc etiam ex inclinatione habitus inhaerentis.
Sunt quidem quaedam quae causant remissionem peccati venialis in quantum inclinant voluntatem ad ferventem
caritatis actum secundum tria praedicta; et sic per sacramenta novae legis venialia peccata remittuntur: quia et
ratio ea considerat ut quasdam salutares medicinas, et divina virtus in eis secretius operatur salutem, et etiam per
ea confertur habitualis gratiae donum. Quaedam vero sunt quae causant remissionem venialis peccati secundum
duo praedictorum; non enim causant gratiam, sed excitant rationem ad aliquid considerandum quod excitet
caritatis fervorem; et etiam pie creditur quod virtus divina interius operetur excitando dilectionis fervorem: et
hoc modo aqua benedicta, benedictio pontificalis et huiusmodi sacramentalia causant remissionem peccati
venialis. Quaedam vero sunt quae causant remissionem venialis peccati solummodo excitando caritatis fervorem
per modum considerationis, sicut oratio dominica, tunsio pectoris et alia huiusmodi.
RA1
Ad primum ergo dicendum, quod non est necessarium ad remissionem peccati venialis quod nova gratia
conferatur; et ideo potest peccatum veniale dimitti per aliquid quod non est sacramentum.
RA2
Ad secundum dicendum, quod habenti usum liberi arbitrii non infunditur nova gratia sine fervore caritatis; unde
plura requiruntur ad remissionem peccati mortalis quam venialis.
RA3
Ad tertium dicendum, quod praedicta causant fervorem caritatis ipsam voluntatem inclinando, ut dictum est.
161

