Praeterea, quidquid communiter invenitur in multis, convenit eis ratione alicuius quod in eis communiter
invenitur. Sed mors et alii defectus ad ipsam ordinati, communes sunt homini et aliis animalibus. Ergo secundum
aliquid commune inveniuntur in eis.
Sed aliis animalibus non conveniunt ratione culpae, quae in eis esse non potest. Ergo nec hominibus; et sic non
sunt poena originalis peccati.
AG3
Praeterea, poena debet esse proportionabilis peccato, Deut. XXV, 2: pro mensura delicti erit et plagarum modus.
Sed culpa originalis est aequalis omnibus qui ex Adam nascuntur; defectus autem praedicti non sunt aequales:
quia quidam statim nascuntur aegrotativi, quidam diversimode laesi, quidam bene dispositi. Huiusmodi ergo
defectus non sunt poena originalis peccati.
AG4
Praeterea, huiusmodi defectus sunt quaedam poena sensus. Sed poena sensus debetur peccato propter
conversionem indebitam ad bonum commutabile: quae quidem conversio non est in originali peccato. Ergo
huiusmodi defectus non respondet ei pro poena.
AG5
Praeterea, gravius puniuntur homines post hanc vitam quam in hac vita. Sed post hanc vitam non debetur peccato
originali poena sensus, ut dictum est. Ergo nec in hac vita; et sic idem quod prius.
AG6
Praeterea, poena respondet culpae. Sed culpa pertinet ad hominem in quantum est homo. Cum ergo mors et alia
huiusmodi non sint hominis in eo quod homo, quia etiam aliis insunt; videtur quod huiusmodi defectus non sint
poenae.
AG7
Praeterea, peccatum originale est privatio originalis iustitiae, quae inerat homini secundum animam. Sed
huiusmodi defectus pertinent ad corpus. Non ergo respondent peccato originali pro poena.
AG8
Praeterea, si Adam non peccasset, filii eius peccare potuissent; et si peccassent, morerentur.
Sed non propter originale peccatum, quod in eis non fuisset. Ergo mors non est poena peccati originalis.
SC1
Sed contra. Est quod dicitur Rom. VI, V, 23: stipendia peccati mors; et rom.
Cap. VIII, 10: corpus mortuum est propter peccatum.
SC2
Praeterea, Gen. II, 17, dicitur: quacumque die comederitis, morte moriemini.
SC3
Praeterea, Augustinus dicit in XIII de Trinit., et XV de Civit. Dei, et contra epistolam fundamenti, quod
huiusmodi defectus veniunt de damnatione peccati.
Isidorus etiam dicit in libro de summo bono, quod si homo non peccasset, nec eum aqua submergeret, nec ignis
combureret, nec alia huiusmodi provenirent. Ergo omnes huiusmodi defectus sunt poena peccati originalis.
CO
Respondeo. Dicendum quod, absque omni dubio secundum fidem catholicam tenendum est, quod mors et omnes
huiusmodi defectus praesentis vitae, sunt poena peccati originalis.
Sed sciendum est, quod duplex est poena.
Una quidem quasi taxata pro peccato, alia vero concomitans: sicut videmus quod iudex pro aliquo crimine facit
aliquem hominem excaecari; sed ad caecitatem eius consequuntur multa incommoda, puta quod mendicat, et alia
huiusmodi: sed ipsa caecitas est poena taxata pro peccato: ad hoc enim intendit iudex ut peccantem visu privet,
sed defectus consequentes non ponderat; unde contingit quod si plures propter idem peccatum excaecentur, in
uno consequuntur plura incommoda quam in alio. Nec tamen hoc redundat in iudicis iniustitiam: quia huiusmodi
incommoda non erant ab eo pro peccato inflicta, sed consequebantur per accidens quantum ad eius intentionem.
Et similiter potest dici in proposito. Nam homini in primordio suae conditionis fuerat a Deo datum quoddam
auxilium originalis iustitiae, per quod praeservabatur ab omnibus huiusmodi defectibus: quo quidem auxilio
privata est tota humana natura propter peccatum primi parentis, ut ex supradictis patet: ad cuius auxilii
privationem consequuntur diversa incommoda, quae diversimode inveniuntur in diversis, licet habeant aequalem
culpam originalis peccati. Hoc tamen interesse videtur inter Deum punientem et hominem iudicem, quod homo
iudex non potest praevidere eventus sequentes, unde nec eos potest ponderare, dum infert poenam pro culpa;
propter quod rationabiliter huiusmodi incommodorum inaequalitas, eius iustitiae non derogat; sed Deus omnes
eventus futuros praenoscit, unde videretur ad eius iniustitiam pertinere, si aequaliter subiacentibus culpae,
inaequaliter huiusmodi incommoda provenirent.
Ad hanc ergo dubitationem tollendam posuit Origenes, quod animae antequam corporibus unirentur, diversa
merita habuerunt, pro quorum diversitate consequuntur in corporibus quibus uniuntur, maiora vel minora
incommoda; et inde est, ut ipse dicit, quod quidam mox nati vexantur a Daemone, vel caeci nascuntur, vel aliqua
huiusmodi incommoda patiuntur.
117

