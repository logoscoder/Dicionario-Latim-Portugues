Ad tertium dicendum, quod virtus constituitur ex hoc quod ordo rationis ponitur in VI appetitiva; vitium autem
consurgit ex hoc quod motus appetitivus ab ordine rationis recedit. Non autem tamen secundum idem, ordo
rationis ponitur in appetitu, et appetitus recedit ab ordine rationis. Unde licet virtus opponatur vitio, non tamen
oportet quod principale vitium opponatur principali virtuti, quia non est eadem ratio originis virtutis et vitii.
RA4
Ad quartum dicendum, quod ex dispositione hominis peccantis potest contingere quodlibet vitium ad finem
cuiuslibet ordinetur: sed secundum habitudinem obiectorum vel finium quam habent ad invicem, quaedam
determinate a quibusdam oriuntur, a quibus etiam frequentius procedunt. In consideratione autem morali
attenditur id quod est ut in pluribus, sicut et in consideratione naturali.
RA5
Ad quintum dicendum, quod ex his quae dicta sunt, patet quod invidia, ut in pluribus, ex superbia oritur; propter
hoc enim homo maxime tristatur de bono alterius, quia est propriae excellentiae impeditivum. Sed quia invidia
habet specialem rationem in suo motu, ut scilicet refugiat bonum, propter hoc ponitur seorsum a superbia vitium
capitale.
RA6
Ad sextum dicendum, quod vitia capitalia accipiuntur secundum fines propinquos, non quidem omnium
specialium peccatorum, sed quorumdam ex quibus ut in pluribus nata sunt alia peccata oriri; et ideo etiam gula
distinguitur a luxuria, quia alterius rationis est delectatio quae est obiectum gulae, et quae est obiectum luxuriae.
RA7
Ad septimum dicendum, quod quatuor videntur ad defectum cognitionis pertinere; scilicet nescientia, ignorantia,
error et haeresis.
Inter quae nescientia est communis, quia importat simplicem carentiam scientiae: unde et in Angelis dionysius
quamdam nescientiam ponit, ut patet in VI cap. Ecclesiasticae hierar..
Ignorantia vero est quaedam nescientia, eorum scilicet quae homo natus est scire et debet. Error vero supra
ignorantiam addit applicationem mentis ad contrarium veritatis, ad errorem enim pertinet approbare falsa pro
veris. Sed haeresis supra errorem addit aliquid et ex parte materiae, quia est error eorum quae ad fidem pertinent,
et ex parte errantis, quia importat pertinaciam, quae sola facit haereticum; quae quidem pertinacia ex superbia
oritur; magna enim superbia est ut homo sensum suum praeferat veritati divinitus revelatae. Haeresis ergo ex
simplici ignorantia proveniens, si sit peccatum, ex aliquo praedictorum vitiorum exoritur. Imputatur enim homini
ad peccatum, si non curat addiscere ea quae scire tenetur. Videtur autem hoc ex accidia provenire, ad quam
pertinet refugere spirituale bonum, in quantum est impeditivum boni corporalis.
RA8
Ad octavum dicendum, quod ista vitia capitalia dicuntur, quia ex eis, ut in pluribus, alia vitia oriuntur; licet
quandoque aliquod vitium etiam ex bono oriatur. Et tamen potest dici, quod etiam quando aliquis furatur ut det
eleemosynam, hoc etiam peccatum quodammodo ex aliquo capitalium oritur; procedit enim hoc ex ignorantia
aliqua vel errore, quod malum faciat propter bonum.
Ignorantia autem vel error ad accidiam reducitur, ut dictum est.
RA9
Ad nonum dicendum, quod luxuria et gula respiciunt delectationem tactus. Gulosus enim non dicitur aliquis ex
hoc quod delectetur in sapore cibi; sed in sumptione eius quasi tactu delectatus, ut Philosophus dicit in III ethic..
Delectationes autem aliorum sensuum non sunt fines principales: referuntur enim vel ad cognitionem veritatis,
sicut in hominibus; vel ad delectabilia tactus, sicut in aliis animalibus; canis enim sentiens leporem, non
delectatur in odore, sed in cibo quem expectat. Et ideo secundum delectationes aliorum sensuum non sumuntur
aliqua vitia capitalia.
RA10
Ad decimum dicendum, quod bonum et malum in rebus invenitur secundum diversas conditiones; unde non
oportet quod solum unum vitium capitale ad bonum ordinetur.
RA11
Ad undecimum dicendum, quod sub uno communi universali possunt sumi multa universalia magis specialia;
sicut sub uno generalissimo sumuntur genera subalterna, quae etiam sub intellectu cadunt. Sic etiam appetitus
intellectivus potest ferri in diversas bonorum species diversimode.
RA12
Ad duodecimum dicendum, quod peccata non distinguuntur secundum differentiam boni et mali, quia idem
peccatum circa aliquod bonum et circa malum oppositum esse potest, ut dictum est.
RA13
Ad decimumtertium dicendum, quod ea quae sunt diversorum generum quasi generalissimorum, sunt diversa
principia secundum rem, licet sint eadem secundum analogiam, ut dicitur in X metaph.. Sed ea quae continentur
sub uno genere generalissimo, licet sint in diversis generibus subalternis, possunt habere eadem principia
secundum communitatem illius generis; et hoc modo aliqua vitia diversorum generum possunt reduci in idem
principium, quod est finis habens aliquam communem rationem originis.
166

