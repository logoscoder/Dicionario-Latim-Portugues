SC1
Sed contra. Est quod dionysius dicit cap. VII de divin. Nomin., quod Angeli sunt simplices intellectus. Sed in
simplici intelligentia, etiam humana, non potest esse falsum.
Ergo multo minus in cognitione angelica.
Sed diabolus est angelicae naturae. Ergo in eius cognitione non cadit falsitas.
SC2
Praeterea, in Daemonibus, cum sint substantiae incorporeae, non est cognitio nisi intellectiva.
Sed intellectus semper est rectus, ut Philosophus dicit in III de anima, et Augustinus etiam probat in Lib. Lxxxiii
quaestionum, quod nullus falsum intelligit. Ergo videtur quod in cognitione Daemonum non possit esse deceptio
quantum ad cognitionem.
SC3
Sed dicendum, quod in cognitione Daemonum non potest esse deceptio quantum ad cognitionem naturalem, sed
solum quantum ad cognitionem gratuitam. Sed contra, cognitio gratuita praecipue refertur ad Deum, secundum
quod excedit naturalem cognitionem creaturae. Sed, sicut Philosophus probat in IX metaphys., in cognitione
substantiarum simplicium quae super nos sunt, non potest esse falsum; sed est ibi defectus solum in non
attingendo. Ergo circa cognitionem gratuitam non potest esse aliqua falsa opinio in Daemonibus, sed solum
deficiunt in cognoscendo.
SC4
Praeterea, omne quod advenit alicui, advenit secundum modum suae naturae, ut dicitur in Lib. De causis. Si ergo
Daemones secundum suam naturalem cognitionem non possunt errare, videtur quod nec etiam circa cognitionem
gratuitorum, quae eis supervenit, errare possint.
SC5
Item dicendum, quod Daemones possunt errare circa cognitionem affectivam. Sed contra, cognitio angelica
excedit omnem humanam cognitionem. Sed aliqua vis cognoscitiva est in homine quae non errat, etiam in
peccatore, scilicet synderesis. Ergo videtur quod multo fortius cognitio Angeli peccantis sit absque errore.
SC6
Praeterea, Daemon ex libero arbitrio peccavit, quod est facultas voluntatis et rationis.
Sed ratio et voluntas referuntur ad diversa obiecta: nam voluntas respicit bonum, ratio autem verum. Ergo nihil
prohibet voluntatem diaboli esse deficientem circa bonum; ita tamen quod intellectus eius non sit deficiens circa
verum.
SC7
Praeterea, nihil corrumpitur vel diminuitur nisi per suum oppositum. Sed peccatum non opponitur naturae. Ergo
videtur quod neque corrumpat neque diminuat bonum naturae. Sed naturalis cognitio non patitur errorem. Ergo
videtur quod nec etiam post peccatum possit in eo esse error.
SC8
Praeterea, Gregorius dicit in IV dialog.
Quod anima a corpore elevata cognoscit verum sine errore. Sed magis elevatur a corpore Angelus, etiam malus,
quam anima. Ergo videtur quod multo minus in malis Angelis possit cadere error.
CO
Respondeo. Dicendum quod falsa opinio est quaedam defectiva operatio intellectus, sicut partus monstruosus est
quaedam defectiva operatio naturae: unde Philosophus dicit in VI ethic., quod malum intellectus est falsum.
Defectiva autem operatio semper procedit ex defectu alicuius principii, sicut ex aliquo defectu seminis procedit
monstruositas partus, ut dicitur in II physic..
Unde necesse est quod omnis falsa aestimatio procedat ex defectu alicuius principii cognoscendi; sicut in nobis
falsa opinio accidit plerumque ex indebita ratiocinatione.
Nihil autem potest deficere quantum ad id ad quod semper est in actu secundum suam naturam; sed in eo aliquid
deficere potest respectu cuius est in potentia: nam id quod est in potentia, potest subiici et perfectioni et
privationi. Actus autem opponitur privationi, ad quam pertinet omnis defectus.
Sicut autem supra dictum est, Angelus secundum conditionem suae naturae actu habet perfectam notitiam
omnium eorum ad quae vis sua cognoscitiva naturaliter se extendit: non enim discurrit a principiis ad
conclusiones, sed statim in ipsis principiis notis conclusiones videt. Alioquin si actu habens principiorum
notitiam, in potentia conclusiones cognosceret, oporteret ipsum, sicut et nos, per rationis discursum per principia
notitiam conclusionum acquirere: cuius contrarium patet per dionysium cap. VII de divin.
Nomin.. Sicut ergo nobis non potest inesse falsa opinio circa prima principia naturaliter nobis nota, ita nec
Angelo potest inesse falsa opinio circa quaecumque quae naturali eius cognitioni subsunt. Et quia peccando
diabolus proprietatem naturae suae non amisit, sed data naturalia in eis manent integra et splendidissima, ut
dionysius dicit cap. IV de divin. Nomin., consequens est quod nec diabolus falsam opinionem habere possit in
his quae pertinent ad eius naturalem cognitionem.
Quamvis autem mens eius sit in actu respectu eorum quae naturaliter cognoscere potest; est tamen in potentia
respectu eorum quae suam naturalem cognitionem excedunt; et ad ea cognoscenda indiget superiori lumine
259

