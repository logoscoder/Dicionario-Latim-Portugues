AG9
Praeterea, in Purgatorio est et gratia et poena. Sed non remittitur ibi peccatum veniale ratione poenae, tum quia,
cum poena sit effectus culpae, non agit in culpam; tum quia pari ratione omnis poena tolleret culpam; quod de
poena inferni patet esse falsum.
Similiter in ratione gratiae, quia gratia non opponitur peccato veniali, sed compatitur ipsum secum. Ergo
peccatum veniale non remittitur in Purgatorio.
AG10
Sed dicendum, quod peccatum veniale in Purgatorio remittitur, quia homo in vita ista meruit ut sibi remitteretur.
Sed contra, meritum Christi est efficacius quam meritum cuiuscumque hominis. Sed nullus per sacramenta quae
habent efficaciam ex merito Christi, potest absolvi a peccato futuro. Ergo multo minus potest aliquis mereri ut
sibi remittatur peccatum futurum.
AG11
Praeterea, sicut peccatum mortale opponitur caritati, ita peccatum veniale opponitur fervori caritatis. Sed fervor
caritatis delens peccatum veniale non potest esse in futuro, quia nullus motus novus voluntatis erit ibi. Ergo non
poterit peccatum veniale remitti, sicut nec peccatum mortale potest remitti nisi superveniente nova caritate.
AG12
Praeterea, quidquid potest stare cum antecedente, potest stare cum consequente; sicut si album potest stare cum
homine, potest etiam stare cum animali; alioquin sequeretur opposita esse simul. Sed ad gratiam finalem ex
necessitate sequitur gloria, cum qua peccatum veniale stare non potest. Ergo nec cum gratia finali. Non ergo
potest remitti post hanc vitam.
AG13
Praeterea, status Purgatorii est status medius inter statum praesentis vitae et statum futurae gloriae. Sed in
praesenti vita invenitur et culpa et poena, in statu autem gloriae neque culpa neque poena; inter quae est medium
vel culpa sine poena, vel poena sine culpa. Sed culpa sine poena esse non potest, quia hoc repugnaret ordini
divinae iustitiae. Ergo in Purgatorio erit poena sine culpa. Nulla ergo culpa potest remitti post hanc vitam in
Purgatorio.
AG14
Praeterea, nullum sacramentum ecclesiae est frustra institutum. Sed extrema unctio, cum sit instituta ad
remissionem venialium, frustra instituta videretur, si post hanc vitam in Purgatorio venialia peccata possent
remitti. Non ergo possunt post hanc vitam remitti.
AG15
Praeterea, dispositio quae consequitur formam, non remanet in materia, forma recedente; non enim in materia
ignis remanet claritas, igne extincto. Ergo nec dispositio materiae remanet in forma a materia separata.
Sed peccatum veniale est dispositio hominis ex parte materiae: nam ex corruptione corporis quod aggravat
animam, venialia peccata contingunt, nam in statu naturae integrae venialia esse non poterant, ut supra, dictum
est. Non ergo veniale peccatum remanet in anima a corpore separata; et ita post hanc vitam remitti non potest.
AG16
Praeterea, quando est aliquod magnum bonum quod differtur, et magnum malum quod imminet, excitatur
intensum desiderium ad consequendum bonum et evadendum malum.
Sed animae separatae quae est Purgatorio obnoxia, imminet magnum malum, scilicet acerba Purgatorii poena, et
differtur a maximo bono separato, scilicet a vita aeterna.
Ergo statim excitatur in ea fervens desiderium.
Sed fervor caritatis non compatitur secum veniale. Ergo in Purgatorio separata anima veniale habere non potest:
ergo non potest veniale peccatum in Purgatorio remitti.
AG17
Praeterea, ignis Purgatorii punit animam, in quantum est instrumentum divinae iustitiae. Non autem ponitur esse
instrumentum divinae misericordiae, cuius est peccata remittere. Non ergo post hanc vitam in Purgatorio
peccatum veniale remittitur.
SC1
Sed contra. Est quod Gregorius dicit in IV dialog.: datur intelligi quosdam leves culpas post hanc vitam remitti.
SC2
Praeterea, super illud Matth. III, 11: ipse vos baptizabit in spiritu sancto et igne, dicit Glossa: spiritu in praesenti
abluit, post si qua macula surrexerit, igne Purgatorio ad purum exurit, quod de levioribus credendum est peccatis.
SC3
Praeterea, Augustinus dicit, quod illo transitorio igne non capitalia, sed minuta peccata purgantur.
SC4
Praeterea, Ambrosius dicit, de bono mortis: sicut oculi carnales non possunt solem corporalem videre, si aliqua
laesio in eis fuerit; ita nec spirituales possunt videre solem spiritualem cum laesione. Sed peccatum veniale est
quaedam laesio animae.

158

