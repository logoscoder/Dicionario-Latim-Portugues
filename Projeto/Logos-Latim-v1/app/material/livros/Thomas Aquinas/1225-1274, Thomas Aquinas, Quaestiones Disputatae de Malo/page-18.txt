AG8
Praeterea, quod dicitur de aliquo formaliter, verius convenit ei quam quod dicitur de aliquo causaliter; sicut
verius dicitur sanum animal quam medicina. Si ergo malitia culpae attenditur secundum hoc quod est causa
poenae, sequitur quod magis malum sit poena quam culpa; quia malum dicitur de culpa causaliter, de poena vero
formaliter.
AG9
Sed dicendum, quod malum dicitur etiam de culpa formaliter. Sed contra, formaliter dicitur aliquid malum, in
quantum inest sibi privatio boni. Sed maius bonum est quod tollitur per ipsam privationem quae est poena,
scilicet ipse finis, quam quod privatur per malum quod inest culpae, quod est ordo ad finem. Ergo adhuc magis
malum erit poena quam culpa.
AG10
Praeterea, sicut dicit dionysius IV cap.
De divin. Nomin., nullus respiciens ad malum operatur; et idem dicit quod malum est praeter voluntatem. Ergo
quod magis est praeter voluntatem, magis est malum. Sed poena est magis praeter voluntatem quam culpa; quia
de ratione poenae est ut sit contra voluntatem ut dictum est.
Ergo magis malum est poena, quam culpa.
AG11
Praeterea, sicut de ratione boni est quod sit appetibile, ita de ratione mali est quod sit fugibile. Ergo quod est
magis fugibile est magis malum. Culpa autem fugitur propter poenam; et sic poena magis fugitur, quia propter
quod unumquodque et illud magis. Ergo poena est magis malum quam culpa.
AG12
Praeterea, sequens privatio plus nocet quam prima, sicut sequens vulnus plus nocet quam primum. Sed poena
sequitur ad culpam. Ergo plus nocet quam culpa; ergo est magis malum: quia malum dicitur in quantum nocet,
secundum Augustinum in Enchir..
AG13
Praeterea, poena destruit subiectum; quia mors est poena quaedam: culpa autem non, sed solum commaculat.
Ergo plus nocet poena quam culpa: ergo est magis malum.
AG14
Praeterea, illud quod praeeligitur a viro iusto, praesumitur esse minus malum. Sed Lot, cum esset iustus,
praeelegit culpam poenae, offerens scilicet filias suas libidini sodomitarum, quod erat culpa, ne pateretur
iniuriam in domo sua, dum hospitibus suis violentia inferretur, quod est poena. Ergo poena est magis malum
quam culpa.
AG15
Praeterea, Deus pro peccato temporali infert poenam aeternam; quia, ut dicit Gregorius, aeternum est quod
cruciat, temporale quod delectat. Sed malum aeternum est peius quam malum temporale, sicut et bonum
aeternum melius est temporali. Ergo poena est magis malum quam culpa.
AG16
Praeterea, secundum Philosophum in II topic., malum est in pluribus quam bonum.
Sed poena est in pluribus quam culpa, quia multi puniuntur sine culpa. Omnis autem culpa habet ad minus
poenam annexam. Ergo poena est magis malum quam culpa.
AG17
Praeterea, sicut in bonis finis est melior his quae sunt ad finem, ita in malis est peior.
Sed poena est finis culpae. Ergo poena est magis malum quam culpa.
AG18
Praeterea, a qualibet culpa potest homo liberari: unde reprehenditur cain qui dixit, Gen. IV, 13: maior est
iniquitas mea quam ut veniam merear. Sed aliqua poena est a qua non potest homo liberari, scilicet poena inferni.
Ergo poena est magis malum quam culpa.
AG19
Praeterea, quando aliquid secundum analogiam dicitur de pluribus, de illo videtur prius dici quod magis est
famosum tale.
Sed magis est famosum quod poena sit malum quam culpa, quia plures reputant poenam pro malo quam culpam.
Ergo malum per prius dicitur de poena quam de culpa.
AG20
Praeterea, fomes est ex quo omnia peccata oriuntur, et sic est prius quam aliquod peccatum. Sed fomes est
quaedam poena.
Ergo poena est magis malum quam culpa.
SC1
Sed contra. Illud quod odiunt magis boni, est magis malum quam illud quod magis odiunt mali. Sed, sicut
Augustinus dicit III de Civit. Dei, mala poenae magis odiunt mali, mala vero culpae magis odiunt boni. Ergo
culpa est magis malum quam poena.
18

