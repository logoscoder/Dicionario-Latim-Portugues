Aliqui, enim qui primitus de rebus scrutari coeperunt, nihil nisi corporea esse existimaverunt, sicut de primis
naturalibus dicit Aristoteles. Ex quorum opinione derivatus est error Manichaeorum, qui etiam Deum lucem
quamdam corpoream esse posuerunt.
Quod contingit ex hoc quod imaginationem per intellectum transcendere non valebant.
Probatur autem aliquid esse incorporeum manifeste ex ipsa operatione intellectus, quae non potest esse operatio
corporis alicuius, ut probatur in III de anima.
Hac ergo opinione exclusa, posuerunt aliqui, esse quidem aliquid incorporeum, sed nullum huiusmodi esse quod
non sit corpori unitum; adeo quod etiam Deum ponebant esse animam mundi, ut de varrone Augustinus narrat in
VII de Civit. Dei.
Sed hanc opinionem Anaxagoras quidem excludit per universalem virtutem movendi omnia, ponens, intellectum
qui omnia movet, oportere omnibus esse immixtum; Aristoteles autem, per motus perpetuitatem, quae non potest
procedere nisi ab infinita virtute primi motoris. Infinita autem virtus non potest esse in aliqua magnitudine; unde
in VIII physic., concludit quod primus motor caret omni magnitudine corporali.
Plato autem per viam abstractionis, ponens bonum et unum (quae sine ratione corporis intelligi possunt)
subsistere in primo principio sine corpore; et ideo supposito quod primum principium, quod est Deus, neque sit
corpus neque corpori unitus, posuerunt aliqui, hoc solius Dei proprium esse; ceteras vero spirituales substantias
corporibus unitas esse. Unde Origenes dicit in I periarchon, quod solius Dei proprium est ut sine rationali
substantia et absque ulla corporeae abiectionis societate intelligatur existere. Sed haec etiam positio evidenti
ratione excluditur. Semper enim ubi invenitur aliquid alicui coniunctum, non secundum propriam rationem, sed
secundum aliquid aliud, sine illo invenitur; sicut ignis invenitur sine permixtione aliorum elementorum, quae non
pertinent ad propriam eius rationem.
Non autem invenitur accidens sine substantia, quia hoc pertinet ad propriam rationem accidentis. Manifestum est
autem quod intellectus non unitur corpori in quantum est intellectus, sed secundum alias vires. Unde manifestum
est quod inveniuntur aliqui intellectus a corpore separati. Deus autem supra intellectum est.
His ergo visis de corporeo et incorporeo, circa Daemones considerandum est, quod Peripatetici Aristotelis
sectatores non posuerunt Daemones esse; sed ea quae attribuuntur Daemonibus, dicebant provenire ex virtute
caelestium corporum, et aliarum naturalium rerum. Unde Augustinus dicit in X de civitate Dei: Porphyrio visum
fuisse, quod herbis et lapidibus et animantibus et sonis certis quibusdam, ac vocibus et figurationibus atque
figmentis, quibusdam etiam observatis in caeli conversione motibus siderum, fabricari in terra ab hominibus
potestates siderum idoneas variis effectibus exequendis. Sed hoc apparet manifeste falsum, per hoc quod
inveniuntur aliquae operationes Daemonum quae nullo modo possunt ex aliqua naturali causa procedere, puta
quod aliquis arreptus a Daemone loquitur linguam ignotam; et multa alia inveniuntur opera Daemonum tam in
arreptitiis quam in nigromanticis artibus, quae nullo modo possunt nisi ex aliquo intellectu procedere.
Et ideo coacti sunt alii etiam Philosophi ponere Daemones esse. Quorum Plotinus, ut Augustinus narrat in IX de
civit.
Dei dicit, animas hominum Daemones esse, et ex hominibus fieri heroes si meriti boni sint; Lemures autem, seu
larvas, si mali; Manes autem, si incertum est bonorum eos, seu malorum esse meritorum.
Sed, sicut chrysostomus dicit super Matth., Daemones de monumentis exibant perniciosum dogma imponere
volentes, scilicet quod animae mortuorum Daemones fiant; unde et multi aruspicum occiderunt pueros, ut
animam eorum cooperantem haberent. Non autem habet rationem, posse unam virtutem incorpoream in aliam
transmutari substantiam, scilicet animam in substantiam Daemonis: neque etiam rationabile est animam a
corpore separatam hic oberrare.
Iustorum enim animae in manu Dei sunt; quae autem sunt peccatorum, confestim hinc abducuntur.
Unde hac opinione remota, alii posuerunt, ut Augustinus narrat VIII de civit.
Dei, quod omnium animalium in quibus est anima rationalis, tripartita divisio est, in Deos, homines et
Daemones. Deos autem dicebant habere caelestia corpora, Daemones aerea, homines terrena; et sic Plato sub
substantiis intellectualibus omnino a corpore separatis hos tres ordines substantiarum corporibus unitarum
ponebat. Sed quantum ad Daemones videtur haec positio impossibilis esse.
Primo quidem, quia cum aer sit corpus simile in toto et in partibus necesse est, si aliquae partes aeris animatae
ponuntur, quod totus aer sit animatus. Quod patet esse falsum: quia nulla operatio vitae nec per motum nec per
aliquid aliud deprehenditur in toto aere.
Secundo, quia omne corpus animatum inferius, est organicum, propter diversas operationes animae. Corpus
autem organicum esse non potest, nisi sit in se terminabile et figurabile; quod aeri non convenit. Unde nullum
corpus aereum potest esse animatum, praesertim quia si in se non sit terminabile non posset a circumsistente aere
distingui.
Tertio cum forma non sit propter materiam, sed potius e converso; non ideo anima unitur corpori quia est tale
corpus, sed potius corpus unitur animae, quia est necessarium alicui animali operationi, scilicet propter sensum,
vel propter aliquem motum.

235

