Ad tertium dicendum, quod eiusdem rationis est quod voluntas feratur in appetitum unius contrarii, et in
detestationem alterius.
Nullus autem habens usum liberi arbitrii potest inchoare novam vitam, quae est per gratiae infusionem, nisi
appetat et amet gratiae bonum; et ideo oportet quod detestetur omne malum repugnans; ita tamen quod peccata
mortalia quae propria voluntate commisit et directe contrariantur gratiae, in speciali detestetur; ut sic remota
causa subtrahente gratiam per displicentiam peccati mortalis, tollatur effectus, scilicet privatio gratiae per eius
infusionem. Peccatum autem originale non ex propria voluntate huius personae contractum est: peccatum autem
veniale est quidem propria voluntate huius personae commissum, non tamen est causa privationis gratiae; unde
non requiritur displicentia in particulari, sed in universali tantum, in quantum habet aliquam rationem
repugnantis ad gratiam.
RA4
Ad quartum dicendum, quod habitualis displicentia non sufficit ad remissionem venialis, sed requiritur actualis;
sufficit tamen generalis.
RA5
Ad quintum dicendum, quod remissio culpae venialis non facit profectum spiritualem per se, scilicet quantum ad
augmentum spiritualis boni; sed solum per accidens, scilicet quantum ad remotionem impedimenti.
RA6
Ad sextum dicendum, quod meritum gloriae essentialis vel accidentalis pertinet per se ad profectum spiritualem,
qui est per augmentum spiritualis boni; unde non est similis ratio.
RA7
Ad septimum dicendum, quod anima post mortem transit in alium statum Angelis conformem; unde eadem
ratione non potest peccare venialiter, sicut nec Angelus, quia non remanet in ea caritatis usus, qui est causa
remissionis peccati venialis; potest tamen post mortem ei remitti peccatum veniale.
RA8
Ad octavum dicendum, quod vitare peccatum veniale potest intelligi dupliciter. Uno modo secundum puram
negationem, et sic non meretur vitam aeternam: quia etiam dormiens non peccat venialiter, et tamen non meretur.
Alio modo secundum aliquam affirmationem, secundum quod dicitur ille vitare peccatum veniale qui vult non
peccare venialiter; et quia ista voluntas potest esse ex caritate, ideo vitare peccatum veniale potest esse
meritorium vitae aeternae; sed peccare venialiter non repugnat caritati; unde non meretur poenam aeternam.
RA9
Ad nonum dicendum, quod remissio venialis peccati in Purgatorio quantum ad poenam est ex parte Purgatorii,
quia homo et patiendo exsolvit quod debet, et ita cessat reatus; sed quantum ad culpam non remittitur per
poenam neque secundum quod actu sustinetur, quia non est meritoria, neque secundum quod recogitatur. Non
enim esset motus caritatis quod aliquis detestaretur peccatum veniale propter poenam; sed magis esset motus
timoris servilis vel naturalis. Remittitur ergo in Purgatorio veniale quantum ad culpam virtute gratiae, non solum
secundum quod est in habitu, quia sic compatitur veniale peccatum, sed prout exit in actum caritatis detestantis
veniale peccatum.
RA10
Ad decimum dicendum, quod nullus potest mereri remissionem futurae culpae; potest tamen mereri statum
Purgatorii, in quo sit sibi culpa remissibilis.
RA11
Ad undecimum dicendum quod post mortem non erit aliquis motus novus voluntatis, qui non praecessit in hac
vita in aliqua radice vel naturae vel gratiae. Multi tamen actuales motus voluntatis erunt post hanc vitam, qui non
sunt modo, quia alii etiam erunt secundum ea quae tunc cognoscent et experientur.
RA12
Ad duodecimum dicendum, quod quando antecedens et consequens alicuius conditionalis sunt simul, quidquid
potest stare cum antecedente, potest stare cum consequente; sed quando non sunt simul, hoc non est necessarium.
Sequitur enim si animal vivit quod morietur; non tamen quidquid potest stare cum vita, potest stare cum morte;
et similiter non quidquid potest stare cum gratia finali, potest stare cum gloria.
RA13
Ad decimumtertium dicendum, quod non oportet illud quod est medium quantum ad aliquid, esse medium
quantum ad omnia. Status ergo Purgatorii medius est quidem quantum ad aliqua inter statum praesentis vitae et
statum gloriae, non tamen quantum ad hoc quod sit ibi culpa sine poena, vel poena sine culpa.
RA14
Ad decimumquartum dicendum, quod omnia sacramenta novae legis sunt instituta ad conferendum gratiam. Non
autem requiritur ad remissionem peccatorum venialium novae gratiae infusio, ut dictum est; et ideo nec extrema
unctio. Nec aliquod sacramentum novae legis est principaliter institutum contra peccata venialia, licet per ea
peccata venialia remittantur, sed est instituta extrema unctio ad reliquias peccatorum tollendas.
RA15

160

