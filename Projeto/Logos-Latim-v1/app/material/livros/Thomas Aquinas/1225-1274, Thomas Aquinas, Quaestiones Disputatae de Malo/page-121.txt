Sic ergo homini est aliquid naturale secundum suam formam, ut intelligere, velle et alia huiusmodi; aliqua vero
sunt ei naturalia secundum suam materiam, quod est corpus.
Corporis autem humani conditio dupliciter considerari potest: uno modo secundum aptitudinem ad formam; alio
modo secundum id quod consequitur in ipso secundum necessitatem materiae tantum. Secundum aptitudinem
quidem ad formam, necessarium est corpus humanum esse ex elementis compositum, et medie complexionatum.
Cum enim anima humana sit intellectiva in potentia, unitur corpori ut per sensus accipiat species intelligibiles,
quibus fit intelligens actu. Non enim unio animae ad corpus est propter corpus, sed propter animam; non enim
forma est propter materiam, sed materia propter formam. Primus autem sensuum est tactus, qui quodammodo est
fundamentum aliorum; organum autem tactus oportet esse medium inter contraria, ut probatur in II de anima.
Unde corpus congruens tali animae fuit corpus ex contrariis compositum.
Quod autem sequitur ex necessitate materiae quod sit corruptibile, secundum hanc conditionem non habet
aptitudinem ad formam, sed magis repugnantiam ad formam. Et quidem omnis corruptio cuiuscumque rei
naturalis, non est secundum convenientiam ad formam; nam cum forma sit principium essendi, corruptio, quae
est via ad non esse, opponitur ei; unde Philosophus dicit in II de cael.
Et mundo, quod corruptio seminum et omnis defectus sunt contra naturam particularem huius rei determinatae
per formam, quamvis sint secundum naturam universalem, cuius virtute reducitur materia in actum cuiuslibet
formae ad quam est in potentia, et uno generato necesse est aliud corrumpi; sed speciali modo corruptio
proveniens ex necessitate materiae est praeter convenientiam huius formae quae est anima intellectiva. Nam aliae
formae sunt corruptibiles saltem per accidens; sed anima intellectiva non est corruptibilis nec per se nec per
accidens.
Unde si in natura inveniri potuisset aliquod corpus ex elementis compositum quod esset incorruptibile, procul
dubio tale corpus esset conveniens animae secundum naturam; sicut si posset inveniri ferrum infrangibile et
rubiginem non contrahens, esset convenientissima materia ad serram, et talem artifex quaereret; sed quia talis
inveniri non potest, accipit qualem potest, scilicet duram vel frangibilem.
Et similiter quia natura non potest invenire corpus ex elementis compositum quod secundum naturam materiae
sit incorruptibile, aptatur naturaliter animae incorruptibili corpus organicum licet corruptibile. Sed quia Deus, qui
est hominis institutor, hanc necessitatem materiae sua omnipotentia potuit prohibere ne in actum prodiret, eius
virtute collatum est homini ante peccatum ut a morte praeservaretur, quousque tali beneficio se reddidit
peccando indignum: sicut et faber praestaret ferro, ex quo operatur, si posset, quod nunquam frangeretur.
Sic ergo mors et corruptio naturalis est homini secundum necessitatem materiae; sed secundum rationem formae
esset ei conveniens immortalitas; ad quam tamen praestandam naturae principia non sufficiunt; sed aptitudo
quaedam naturalis ad eam convenit homini secundum animam; complementum autem eius est ex supernaturali
virtute; sicut Philosophus dicit in II ethic., quod habemus aptitudinem ad virtutes morales ex natura; sed
perficiuntur in nobis per consuetudinem. Et in quantum immortalitas est nobis naturalis, mors et corruptio est
nobis contra naturam.
RA1
Ad primum ergo dicendum quod ratio illa procedit ex parte necessitatis materiae.
RA2
Et similiter dicendum ad secundum.
RA3
Ad tertium dicendum, quod ratio illa procedit de immortalitate non quantum ad aptitudinem, sed quantum ad
conservationem.
RA4
Ad quartum dicendum, quod fervor repugnat aquae ratione suae formae, non autem immortalitas homini, ut
dictum est; unde non est simile. Et tamen dicendum est, quod ea quae divinitus fiunt in rebus, supra naturam
quidem sunt, non autem contra naturam; quia inest cuilibet rei creatae naturalis subiectio ad creatorem, multo
magis quam corporibus inferioribus ad corpora caelestia; et tamen ea quae contingunt in corporibus inferioribus
secundum impressionem caelestium corporum, ut fluxus et refluxus maris, non sunt contra naturam, ut
Commentator dicit in III de cael. Et mundo.
RA5
Ad quintum dicendum, quod visio divina est supra naturam humanam non solum quantum ad naturam, sed etiam
quantum ad formam; excedit enim naturam humani intellectus.
RA6
Ad sextum dicendum quod ita sunt contrariae qualitates in corpore mixto sicut sunt contraria elementa in mundo:
et sicut contraria elementa non se invicem corrumpunt, quia conservantur per virtutem corporis caelestis, a quo
actiones eorum regulantur, ita contrariae qualitates in corpore mixto regulantur et conservantur ne se invicem
corrumpant, per formam substantialem, quae est impressio quaedam caelestis corporis: nihil enim in istis
inferioribus agit ad speciem nisi per virtutem corporis caelestis. Unde quamdiu forma habet suum vigorem ex
impressione caelestis corporis, conservatur corpus mixtum in esse; et inde est quod corpus caeleste per accessum

121

