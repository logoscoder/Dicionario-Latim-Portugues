praetermittit, non videtur ad negligentiam pertinere quod aliquis non applicat animum ad quodlibet
cognoscendum, sed solum si non applicet animum ad cognoscendum ea quae cognoscere debet vel simpliciter et
secundum omne tempus (unde ignorantia iuris ad negligentiam reputatur), vel in aliquo casu, ut cum quis emittit
sagittam in aliquo loco ubi homines solent transire, ad negligentiam sibi imputatur si scire non studeat, an tunc
aliquis transeat; et talis ignorantia per negligentiam contingens voluntaria iudicatur. Tertio dicitur aliqua
ignorantia voluntaria per accidens, ex eo scilicet quod aliquis directe vel indirecte vult aliquid ad quod sequitur
ipsum ignorare. Directe quidem, sicut apparet in ebrio, qui vult superflue vinum potare, per quod privatur
rationis usu; indirecte autem cum aliquis negligit repellere insurgentes passionis motus, qui percrescentes ligant
rationis usum in particulari eligibili, secundum quod dicitur omnis malus ignorans.
Quia ergo quod ex voluntario causatur, voluntarium in moralibus reputatur; in quantum ignorantia ipsa est
voluntaria, in tantum deficit ab hoc quod causet non voluntarium, et per consequens ab hoc quod excuset
peccatum.
Cum ergo aliquis directe vult ignorare ut a peccato per scientiam non retrahatur, talis ignorantia non excusat
peccatum nec in toto nec in parte, sed magis auget; ex magno enim amore peccandi videtur contingere quod
aliquis detrimentum scientiae pati velit ad hoc quod libere peccato inhaereat. Quando autem aliquis indirecte vult
ignorare quia negligit addiscere, vel etiam quando per accidens ignorantiam vult, dum vult directe vel indirecte
aliquid ad quod ignorantia sequitur, talis ignorantia non totaliter causat involuntarium in actu sequenti; quia actus
sequens ex hoc ipso quod procedit ex ignorantia, quae est voluntaria, est quodammodo voluntarius; sed tamen
ignorantia praecedens diminuit rationem voluntarii; minus enim est voluntarius actus qui ex tali ignorantia
procedit, quam si scienter talem actum aliquis eligeret absque omni ignorantia; et ideo talis ignorantia non
excusat actum sequentem a toto, sed a tanto. Sed tamen hoc est advertendum, quod quandoque et ipse actus
sequens et ignorantia praecedens sunt unum peccatum, sicut voluptas et actus exterior dicuntur unum peccatum.
Unde potest contingere quod non minus aggravatur peccatum ex voluntario ignorantiae quam excusetur ex
voluntario actus diminuto.
Si autem ignorantia nullo praedictorum modorum sit voluntaria, puta cum est invincibilis, et tamen est absque
omni inordinatione voluntatis, tunc totaliter facit actum sequentem involuntarium.
RA1
Ad primum ergo dicendum, quod verbum illud Ambrosii sic solet exponi: gravissime peccas, si ignoras, id est
periculosissime; quia dum nescis te peccare, remedium non quaeris. Vel loquitur de ignorantia affectata, qua
aliquis ignorare vult ne a peccato retrahatur.
Vel loquitur de ignorantia receptorum beneficiorum; quia quod aliquis non cognoscere studeat percepta
beneficia, est summus ingratitudinis gradus. Vel loquitur de ignorantia infidelitatis, quae in se quidem est
gravissimum peccatum; licet etiam peccatum ex tali ignorantia commissum diminuatur, secundum illud apostoli
I Tim. I, 13: misericordiam consecutus sum, quia ignorans feci in incredulitate mea.
RA2
Ad secundum dicendum, quod auctoritas illa loquitur de ignorantia infidelitatis.
RA3
Ad tertium dicendum, quod ebrius qui facit homicidium, meretur duplices maledictiones, quia duo peccata facit;
et minus tamen peccat in homicidio quam si sobrius occideret.
RA4
Ad quartum dicendum, quod etiam ignorantia quae est peccatum, in quantum est voluntaria, diminuit
voluntarium sequentis actus, et ex hoc peccatum sequens diminuit; et potest esse quod plus diminuat de sequenti
peccato quam sit quantitas sui peccati.
RA5
Ad quintum dicendum, quod in eo qui peccat per habitum et ex electione, talis ignorantia est simpliciter
affectata; unde non diminuit peccatum. Ignorantia autem eius qui peccat per passionem, est voluntaria per
accidens ut dictum est, et diminuit peccatum; hoc enim est ex infirmitate peccare per quod peccatum diminuitur.
|a9 Articulus 9
TTA
Nono quaeritur utrum sit possibile quod aliquis sciens ex infirmitate peccet.
TTB
Et videtur quod non.
AG1
Nullus enim ex infirmitate aliquid facere dicitur, in cuius voluntate est constitutum ut ab illo praeservetur. Sed in
voluntate cuiuslibet scientis est constitutum ut a peccato praeservetur; dicitur enim Eccli. XV, 16: si volueris
servare mandata, servabunt te.
Ergo nullus sciens ex infirmitate peccat.
AG2
Praeterea, nullus ex infirmitate peccat cui adest fortissimum auxilium contra peccatum.
72

