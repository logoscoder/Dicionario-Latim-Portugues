Sed dicendum, quod si absque necessitate aliquis pecuniam accipiat mutuo sub usuris, aut apud usurarium
deponat suam pecuniam mortaliter peccat; si vero ex necessitate, a peccato excusatur. Sed contra, necessitas
accipiendi mutuum sub usuris, non potest esse nisi ad evitandum aliquod damnum temporale.
Sed pro nullo temporali damno debemus consentire aut materiam ministrare alterius peccato; quia plus debemus
diligere animam proximi quam omnia temporalia bona.
Ergo pro tali necessitate non excusantur praedicti a peccato mortali.
AG20
Praeterea, maius peccatum videtur esse furtum quam dare pecuniam mutuo ad usuram; quia illud est omnino
involuntarium, hoc autem est aliquo modo voluntarium, ex parte eius cuius pecunia accipitur. Sed furtum
aliquando potest esse licitum, sicut patet de filiis Israel qui acceperunt ab Aegyptiis mutuo vasa quae non
reddiderunt, ut dicitur Exod., XII, 35-36. Ergo multo magis mutuare pecuniam ad usuram, potest esse sine
peccato.
SC1
Sed contra. Est quod Gregorius Nyssenus dicit: malignam fenoris excogitationem si quis appellaret furtum aut
homicidium, non peccabit. Nam quid refert suffosso pariete quemquam erepta possidere, an fenorum necessitate
possidere illicita? sed homicidium et furtum est peccatum mortale. Ergo etiam dare pecuniam mutuo ad usuram,
est peccatum mortale.
SC2
Praeterea, si propositum in proposito, et oppositum in opposito, ut Philosophus dicit.
Sed non dare pecuniam mutuo ad usuram, ducit homines ad vitam; dicitur enim Ezech., XVIII, 17, quod qui
usuras non acceperit, vita vivet; et in psalm. XIV, 5: qui pecuniam suam non dedit ad usuram...p hic accipiet
benedictionem a Domino. Ergo accipere usuram ducit ad mortem, et aufert divinam benedictionem; est ergo
peccatum mortale.
SC3
Praeterea, omne quod est contra praeceptum legis divinae, est peccatum mortale.
Sed dare pecuniam ad usuram est contra praeceptum legis divinae; dicitur enim Exod., cap. XXII, 25: si
pecuniam mutuam (ad usuram) dederis populo meo pauperi qui habitat tecum, non urgebis eum quasi exactor,
nec usuris opprimes. Ergo dare pecuniam mutuo ad usuram, est peccatum mortale.
CO
Respondeo. Dicendum quod dare pecuniam mutuo ad usuram est peccatum mortale. Nec ideo est peccatum quia
est prohibitum; sed potius ideo est prohibitum, quia est secundum se peccatum; est enim contra iustitiam
naturalem.
Et hoc patet, si quis recte consideret usurae rationem. Dicitur enim usura ab usu, eo scilicet quod pro usu
pecuniae pretium quoddam accipitur, quasi ipse usus pecuniae mutuatae vendatur. Est autem considerandum
quod diversarum rerum diversus est usus.
Quaedam enim sunt quarum usus est consumptio substantiae ipsarum rerum, sicut proprius usus vini est ut
bibatur, et in hoc consumitur vini substantia; et similiter proprius usus tritici aut panis est ut comedatur, quod est
consumptio ipsius tritici vel panis; ita etiam proprius usus pecuniae est ut expendatur pro commutatione aliarum
rerum. Sunt enim inventa numismata commutationis gratia, ut Philosophus dicit in VII politic..
Quaedam vero res sunt quarum usus non est consumptio substantiae ipsarum, sicut usus domus est inhabitatio;
non est autem de ratione inhabitationis, quod domus diruatur; si autem contingat quod domus inhabitando in
aliquo melioretur vel deterioretur, hoc est per accidens; et idem est dicendum de equo et veste, et aliis
huiusmodi. Quia ergo huiusmodi res non consumuntur per usum per se loquendo, ideo seorsum potest concedi
aut vendi aut res ipsa aut usus, vel simul utrumque; potest enim aliquis vendere domum, retinendo sibi usum
domus ad tempus; et similiter potest aliquis vendere usum domus, retinendo sibi proprietatem et dominium
domus.
Sed in illis rebus quarum usus est consumptio, non est aliud usus rei quam ipsa res; unde cuicumque conceditur
usus talium rerum, conceditur etiam et ipsarum rerum dominium, et e converso. Cum ergo aliquis pecuniam
mutuat sub hoc pacto quod restituatur sibi pecunia integra, et ulterius pro usu pecuniae vult certum pretium
habere, manifestum est quod vendit seorsum usum pecuniae, et ipsa pecuniae substantiam. Usus autem pecuniae,
ut dictum est, non est aliud quam eius substantia; unde vel vendit id quod non est, vel vendit idem bis, ipsam
scilicet pecuniam, cuius usus est consumptio eius; et hoc est manifeste contra rationem iustitiae naturalis.
Unde mutuare pecuniam pro usura, est secundum se peccatum mortale: et eadem ratio est de omnibus aliis rebus
quarum substantia per usum consumitur; sicut patet in vino, tritico, et aliis huiusmodi.
RA1
Ad primum ergo dicendum, quod accipere ad usuram ab extraneis, non fuit concessum Iudaeis quasi licitum, sed
permissum, ut scilicet pro hoc non punirentur poena temporali.
Cuius quidem permissionis fuit ratio, quia proni erant ad avaritiam: unde permissum fuit eis minus malum,
scilicet accipere usuras a gentibus, ut vitaretur maius malum, scilicet accipere usuras a Iudaeis Deum colentibus.

213

