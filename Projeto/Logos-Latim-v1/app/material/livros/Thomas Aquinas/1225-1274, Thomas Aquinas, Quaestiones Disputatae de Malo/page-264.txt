corporalibus accidente; sicut completa digestione homo per seipsum excitatur a somno et surgit, ut dicitur in VIII
physic.. Si ergo ea quae exterius accidunt in rebus corporalibus, subduntur necessitati caelestium corporum,
videtur quod pari ratione ea quae fiunt ex libero arbitrio.
AG18
Praeterea, liberum arbitrium ad voluntatem pertinere videtur, quae est appetitus rationalis, cuius actus est electio.
Sed voluntas movetur a bono sicut a proprio obiecto. Ergo ex necessitate movetur ad electionem boni, et ad
fugam mali. Sic ergo omnia ex necessitate eveniunt, etiam quae ex libero arbitrio fiunt; et ita ex consequenti
videtur quod Daemones omnia futura praecognoscere possint.
SC1
Sed contra. Est quod Damascenus dicit in II libro, quod neque homines neque Daemones futura praenoscunt, sed
solus Deus.
SC2
Praeterea, unusquisque potest melius cognoscere quae ad ipsum pertinent, quam quae pertinent ad alios; unde
dicitur I ad Cor., cap. II, 11: quae sunt hominis, (nemo novit), nisi spiritus hominis qui in ipso est. Sed
Daemones non fuerunt praescii sui casus futuri, ut patet per Augustinum XI super genes. Ad litter.. Ergo multo
minus alia futura Daemones praecognoscere possunt.
SC3
Praeterea, cognitio non est nisi veri. Sed futura contingentia non habent veritatem determinatam, ut probat
Philosophus in I perihermeneias.
Ergo Daemones non cognoscunt determinate futura.
CO
Respondeo. Dicendum quod dupliciter possunt futura cognosci: uno modo in seipsis, alio modo in suis causis.
In seipsis quidem a nullo cognosci possunt nisi a Deo. Cuius ratio est, quia futura, prout futura sunt, nondum
habent esse in seipsis; esse autem et verum convertuntur; unde cum omnis cognitio sit alicuius veri, impossibile
est quod aliqua cognitio respiciens futura in ratione futuri, cognoscat ea in seipsis.
Cum autem praesens, praeteritum et futurum sint differentiae temporis, temporalem ordinem designantes: omne
quod qualitercumque est in tempore, comparatur ad futura sub ratione futuri. Et ideo impossibile est quod aliqua
cognitio subiacens ordini temporis, cognoscat futura in seipsis. Talis autem est omnis cognitio creaturae, ut post
dicetur.
Unde impossibile est quod aliqua creatura cognoscat futura in seipsis; sed hoc est proprium solius Dei, cuius
cognitio est elevata supra totum ordinem temporis, ita quod nulla pars temporis comparatur ad operationem
divinam sub ratione praeteriti vel futuri; sed totus decursus temporis, et ea quae per totum tempus aguntur,
praesentialiter et conformiter eius aspectui subduntur. Et eius simplex intuitus super omnia simul fertur, prout
unumquodque est in suo tempore. Potest autem accipi conveniens similitudo ex ordine locali. Sicut enim prius et
posterius in motu et tempore consequitur prius et posterius in magnitudine, ut dicitur in IV physic., ita Deus
praesentialiter omnia intuetur, quae ad invicem comparantur secundum ordinem praesentis, praeteriti et futuri.
Quod non potest aliquis eorum cuius intuitus sub hoc ordine temporis cadit; sicut ille qui est in alta specula
constitutus, videt simul omnes transeuntes per viam, non sub ratione praecedentis et subsequentis quoad ipsum,
quamvis videat quosdam alios praecedere; tamen quicumque in ipsa via constitutus est in ordine transeuntium
non potest videre nisi praecedentes, vel iuxta se positos.
In causis autem suis sunt aliqua futura tripliciter. Uno modo secundum potentiam tantum, quia scilicet aequaliter
possunt esse vel non esse; quae dicuntur contingentia ad utrumlibet. Quaedam vero sunt in causis suis non solum
secundum potentiam, sed secundum rationem causae activae, quae non potest impediri a suo effectu; et haec
dicuntur ex necessitate contingere. Quaedam vero sunt in causis suis et secundum potentiam et secundum
causam activam, quae potest tamen impediri a suo effectu; et ista dicuntur contingere ut in pluribus.
Quia vero unumquodque cognoscitur secundum quod est in actu, non autem secundum quod est in potentia, ut
dicitur in IX metaph., inde est quod ea quae sunt ad utrumlibet, non possunt praecognosci in suis causis
determinate, sed sub disiunctione, utpote quia erunt vel non erunt: sic enim habent veritatem. Ea vero quae sunt
in causis suis ut ex necessitate ab eis provenientia, possunt per certitudinem cognosci in causis suis ab homine, et
multo certius a Daemone vel ab Angelo, quibus magis est nota virtus causarum naturalium quam hominibus. Ea
vero quae contingunt ut in pluribus, possunt cognosci in causis suis non per omnimodam certitudinem, sed per
coniecturalem quamdam cognitionem; certius tamen ab Angelis bonis vel malis, quam ab hominibus.
Considerandum tamen, quod cognoscere futurum in causa sua, nihil est aliud quam cognoscere praesentem
inclinationem causae ad effectum. Unde hoc non proprie est cognoscere futurum, sed praesens. Unde cognitio
futurorum propria est Dei, secundum illud Is., XLI, 23: annuntiate quae ventura sunt, et dicemus quod dii estis
vos.
RA1
Ad primum ergo dicendum, quod ratio illa procedit de futuris secundum quod cognoscuntur in suis causis.
RA2

264

