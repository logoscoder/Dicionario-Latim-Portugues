AG4
Praeterea, superbia proprie est contemptus Dei. Sed irascibilis non potest attingere ad hoc obiectum quod est
Deus, cum sit potentia animae sensitivae. Ergo superbia non est in irascibili sicut in subiecto.
AG5
Praeterea, Avicenna notificat vim irascibilem per hoc quod movetur ad repellendum nocivum vel corrumpens
cum appetitu vincendi. Sed hoc non pertinet ad superbiam; non enim intendit repellere nocivum, sed magis
excellere in bono. Ergo superbia non est in irascibili.
AG6
Praeterea, superbia est causa invidiae.
Invidia autem est in concupiscibili, cum sit in odium felicitatis alienae. Ergo superbia non est in irascibili.
AG7
Praeterea, videtur quod non sit in irascibili sed magis in rationali. Gregorius enim XXIII Moralium, assignans
quatuor species superbiae, dicit: quatuor quippe sunt species, quibus omnis tumor arrogantium demonstratur;
cum bonum aut a semetipsis habere se aestimant, aut si sibi datum desuper credunt, pro suis se hoc accepisse
meritis putant, aut certe coniectant se habere quod non habent, aut despectis ceteris singulariter videri appetunt
habere quod habent. Sed omnia ista pertinent ad rationem, scilicet aestimare, putare, credere, enuntiare, et se aliis
comparare. Ergo superbia est in ratione.
AG8
Praeterea, Prov. XI, 2, dicitur: ubi humilitas, ibi sapientia. Sed sapientia est in ratione.
Ergo et humilitas; ergo et superbia; quae humilitati contrariatur; contraria enim nata sunt esse in eodem.
AG9
Praeterea, bernardus dicit in Lib. De XII gradibus humilitatis, quod perfectio humilitatis est cognitio veritatis.
Sed cognitio veritatis pertinet ad rationem. Ergo humilitas est in ratione; ergo et superbia.
AG10
Praeterea, Philosophus dicit in III ethic., quod superbus est fictor fortitudinis. Sed fictio pertinet ad rationem;
fingere enim est repraesentare; quod est rationis solius, ut dicit Philosophus in sua poetica. Ergo superbia est in
ratione.
AG11
Praeterea, Habacuc, II, 5, super illud: quomodo vinum decipit bibentem, dicit Glossa, quod superbia primum
credere altiora de se facit. Sed credere est actus rationis.
Ergo primus actus superbiae est in ratione; ergo ipsa superbia est in ratione.
AG12
Praeterea, Ambrosius dicit super beati immaculati, quod lex Dei sola est quae vires superbiae potest repellere.
Sed lex Dei est in ratione. Ergo et superbia quae per eam repellitur.
AG13
Praeterea, Gregorius dicit XXXI Moral., quod superbia est regina omnium vitiorum. Sed regere ad rationem
pertinet. Ergo superbia est in ratione.
AG14
Praeterea, ieremiae, XLIX, 16, super illud: superbia tua, et arrogantia tua, etc., dicit Glossa: haereticum non facit
error, sed superbia. Sed haeresis est in ratione; ergo et superbia.
AG15
Praeterea, Augustinus dicit in XII de Trin., quod in inferiori ratione est peccatum, in quantum non cohibetur a
superiori ratione, vel in quantum etiam superior ratio consentit; et sic videtur quod primum peccatum sit in
superiori ratione. Sed superbia est primum peccatum. Ergo superbia est in superiori ratione.
AG16
Praeterea, Augustinus dicit, et habetur in decretis, 15, quaest. 1, quod superbia est motus ad consequendum quod
iustitia vetat. Sed iustitia ad rationem pertinet, quia per eam hominis est alteri debitum reddere.
Superbia est ergo in ratione.
AG17
Praeterea, Augustinus dicit et habetur in decr., 23, quaest. 4: vasis irae nunquam Deus redderet interitum nisi
inveniret in eis spontaneum delictum. Spontaneum autem dicitur aliquid quod subiacet imperio rationis.
Cum ergo maxime reddatur interitus vasis irae propter superbiam, videtur quod superbia pertineat ad rationem.
AG18
Praeterea, Seneca dicit in quadam epistola, quod summum bonum hominis est in rationali. Hoc autem est virtus,
quam corrumpit superbia, ut dictum est. Ergo etiam superbia est in ratione, et non in irascibili.
AG19
Praeterea, videtur quod sit in voluntate, et non in irascibili. Quia super illud Matth., cap. III, 13: sic decet nos
implere omnem iustitiam, dicit Glossa, id est perfectam humilitatem. Sed iustitia est in voluntate.
Ergo et humilitas.
AG20
172

