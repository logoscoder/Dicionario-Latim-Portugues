Ad septimum dicendum, quod Adam potuit facere a principio peccatum mortale vel maius vel minus: non tamen
sequitur quod potuit peccare venialiter, non enim omne peccatum minus est veniale.
RA8
Ad octavum dicendum, quod huiusmodi rationes non efficaciter concludunt ubique: potest enim inveniri aliquid
sine altero, sicut substantia sine accidente, vel forma sine materia; et tamen alterum sine illo non potest inveniri.
Et similiter dici potest, quod etsi inveniatur status in quo possit esse peccatum mortale tantum, non propter hoc
oportet inveniri statum in quo oporteat tantum esse peccatum veniale: licet possimus dicere, aliquem statum esse
in quo non potuit esse peccatum mortale, sed veniale, sicut in sanctificatis ex utero, in ieremia scilicet et ioanne
baptista et apostolis, de quibus dicitur: ego confirmavi columnas eius; qui creduntur confirmati fuisse per
gratiam ut mortaliter peccare non possent sed tantum venialiter.
RA9
Ad nonum dicendum, quod hoc quod regimen aliquod debilitetur prius quam totaliter corrumpatur, potest
contingere vel ex defectu praesidentis, qui deficit in sapientia vel iustitia; vel ex defectu subditorum, qui non
perfecte obediunt. Sed in statu innocentiae mens hominis erat perfecta in sapientia et iustitia, et inferiora ipsius
perfecte ei subdebantur; unde non poterat debilitari regimen animae per peccatum veniale, antequam
corrumperetur per mortale.
RA10
Ad decimum dicendum, quod perfectio naturae non tollitur per gratiam, sed defectus naturae per gratiam tollitur.
Posse autem peccare pertinet ad defectum; unde et per gratiam auferri potest ab homine, ita quod peccare non
possit; sicut patet maxime in beatis.
RA11
Ad undecimum dicendum, quod defectum accidere in actu inferioris agentis, non existente defectu in superiori
agente, potest contingere ex hoc quod inferius agens non totaliter subditur superiori: hoc autem non erat in statu
innocentiae; unde ratio non sequitur.
RA12
Ad duodecimum dicendum, quod illa experiendi cupiditas subsecuta fuit elationem quam vir ex verbo mulieris
concepit, et hoc verba Augustini declarant qui dicit, quod virum propter aliquam mentis elationem sollicitavit
experiendi cupiditas; et illa elatio fuit primum peccatum hominis, et fuit peccatum mortale, quia contra Deum
superbivit; et tamen cupiditas experiendi id quod est prohibitum, potest esse peccatum mortale. Quod autem
dicitur spirituali mente praeditus, referendum est ad tempus ante elationem insurgentem: licet dici posset quod
etiam post peccatum habuit vir spiritualem mentem, non tamen spiritualitate gratiae, sed spiritualitate perspicacis
intelligentiae.
RA13
Ad decimumtertium dicendum, quod non potest dici subitus motus infidelitatis vel dubitationis qui etiam in
verba prorumpit; et tamen etiam illam dubitationem mulieris in verba prorumpentem elatio quaedam in mente
eius praecessit ex verbis serpentis, quibus sollicitavit eam de hoc quod praecepto superioris contineretur: statim
enim in mentem mulieris surrexit elatio, per quam fastidivit praeceptis Dei cohiberi, et ex hoc subsecuta est
dubitatio.
RA14
Ad decimumquartum dicendum, quod ipsa necessitas moriendi, quam homo statim incurrit, mors quaedam
hominis dicitur, secundum illud Rom., VIII, 10: corpus quidem mortuum est propter peccatum; sicut et peccatum
mortale dicitur mors animae. Actualis autem mors proportionabiliter respondet futurae damnationi.
RA15
Ad decimumquintum dicendum, quod elatio insurgens comprimenda dicitur ne insurgeret; propositis enim verbis
tentatoris, debuit homo sic se habere ut elationem subintrare non permitteret.
RA16
Ad decimumsextum dicendum, quod Deiectio illa intelligitur secundum actum interioris peccati, vel etiam
secundum amissionem status, quem praecessit elatio sicut causa effectum.
|a8 Articulus 8
TTA
Octavo quaeritur utrum primi motus in infidelibus sint peccata venialia.
TTB
Et videtur quod non.
AG1
Dicit enim Anselmus in Lib. De gratia et libero arb.: qui non sunt in Christo sentientes carnem sequuntur
damnationem, etiam si non secundum carnem ambulent. Sed sentire carnem et non ambulare secundum carnem,
est primus motus concupiscentiae. Cum ergo solum peccatum mortale damnationem mereatur, videtur quod
primi motus concupiscentiae in infidelibus, qui non sunt in Christo Iesu, non sint peccata venialia sed mortalia.
AG2
152

