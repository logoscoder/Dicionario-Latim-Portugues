et recessum causat generationem et corruptionem in istis inferioribus, et quod durationes omnium corporum
inferiorum mensurantur periodo corporum caelestium.
Unde si aliqua forma esset cuius vigor semper remaneret ex impressione suae causae, nunquam sequeretur
corruptio per actionem qualitatum activarum et passivarum.
RA7
Ad septimum dicendum quod licet agentis physici virtus patiendo diminuatur, tamen potest reparari; unde
videmus in partibus universi reparationem fieri virtutis activae per hoc quod elementa calida, quorum virtus
diminuitur in hieme per solis absentiam, reparatur in aestate per solis propinquitatem; et hoc fit non in quolibet
corpore mixto, quamdiu durat virtus formae conservantis elementorum mixtionem.
RA8
Ad octavum dicendum, quod deperditio humidi quae fiebat in corpore Adam per actionem caloris naturalis,
reparabatur per cibum assumptum; et sic conservari poterat, ne totaliter consumeretur.
RA9
Ad nonum dicendum, quod illud quod ex alimento aggeneratur, est quasi extraneum respectu eius in quo prius
fundabatur virtus speciei humanae. Unde sicut virtus vini per admixtionem aquae paulatim minoratur, et tandem
deficit; ita virtus speciei per admixtionem nutrimentalis humidi paulatim diminuitur, et tandem deficit; unde
animal necesse est diminui, et tandem mori, ut dicitur in I de generatione. Et contra hunc defectum subveniebat
lignum vitae reparando virtutem speciei in pristinum vigorem sua virtute; non tamen ita quod semel assumptum
in alimentum, virtutem daret in perpetuum durandi,- corruptibile enim erat, unde perpetuitatis causa per se esse
non poterat,- sed confortabat virtutem naturalem ad diutius durandum secundum determinatum tempus, quo
finito iterum assumi poterat, ut diutius viveret: et sic inde quousque homo transferretur in statum gloriae in quo
iam alimento non indigeret.
Sic ergo lignum vitae coadiuvabat ad immortalitatem; sed principalis causa immortalitatis erat virtus a Deo
animae collata.
RA10
Ad decimum dicendum, quod id quod de sui natura est possibile, nunquam per aliud fit necessarium secundum
suam naturam, ita scilicet quod naturam necessitatis habeat. Tamen quod est possibile ex seipso, fit necessarium
per aliud, licet non naturaliter; sicut accidit in omnibus violentis quae dicuntur necessaria per aliud, ut dicitur in
V metaph..
RA11
Ad undecimum dicendum, quod posse non mori gratiae erat, sed non gratiae gratum facientis, secundum
quosdam; unde homo in statu illo mereri non poterat. Secundum alios autem hoc donum immortalitatis ex gratia
gratum faciente procedebat; et homo in statu illo mereri poterat.
RA12
Ad duodecimum dicendum, quod inaequalitas elementorum conservatur in mixto per virtutem formae, quamdiu
a causa sua conservatur.
RA13
Ad decimumtertium dicendum, quod materia est in potentia ad aliam formam; sed tamen ab exteriori agente non
potest reduci in actum, nisi illud agens sit fortius quam formae vigor quem habet ex influentia suae causae.
Huius autem formae quae est anima humana, causa est solus Deus, cuius virtus excedit in infinitum omnem
virtutem alterius agentis: et ideo quamdiu voluit conservare hominem in esse sua virtute, a nullo exteriori vel
interiori agente poterat corrumpi: sicut etiam manifeste videmus, quod per virtutem corporis caelestis formae
materiales conservantur in esse contra actionem corrumpentis.
RA14
Ad decimumquartum dicendum, quod de ratione potentiae est quod reducatur in actum ab agente; sed actus unus
in potentia existens, impedit reductionem potentiae in alium actum, unde nisi agens fuerit fortius quam virtus
formae quae est in materia, sive quam habet ex ipsa, sive quam habet ex conservante, non reducetur in actum per
agens exterius: non enim parvus ignis corrumpere potest magnam aquam. Unde non est mirum, si per influxum
divinum anima humana potens erat in statu innocentiae ad resistendum omni contrario agenti.
RA15
Ad decimumquintum dicendum, quod proprios motus rerum qui ad earum perfectionem pertinent, Deus sua
gubernatione non impedit; sed motus rerum qui ad earum defectum pertinent, aliquando a Deo tolluntur ex
abundantia bonitatis ipsius.
RA16
Ad decimumsextum dicendum, quod ipsa forma est effectus agentis, unde idem est quod agens facit effective, et
quod forma facit formaliter; sicut pictor dicitur colorare parietem, et etiam color. Per hunc ergo modum solus
Deus effective immortalitatem hominis causat; sed anima causat hoc formaliter per donum sibi divinitus
influxum, sive in statu innocentiae, sive in statu gloriae.
RA17

122

