RA4
Ad quartum dicendum, quod quamvis huiusmodi aequaliter se habeant ad omnia peccata venialia, tamen fervor
ab eis excitatus non aequaliter semper se habet ad omnia, sed quandoque respicit aliqua in speciali, et contra ea
efficacius operatur; et si in generali respiciat ea, potest contingere quod non habeat eumdem effectum in
omnibus, eo quod affectus hominis aliquando habitualiter est inclinatus ad aliqua peccata venialia committenda,
ita scilicet quod si in memoria haberentur non displicerent, vel forte si opportunitas adesset, committerentur, et
raro contingit homines in hac mortali vita viventes, ab huiusmodi affectibus liberos esse; unde non possumus
fiducialiter dicere: peccatum non habemus. Et si etiam homo ad horam per huiusmodi remedia ab omnibus
venialibus immunitatem consequatur quantum ad culpam, non tamen sequitur quod sit liberatus quantum ad
totam poenam, nisi forte sit tantus fervor dilectionis, quod sufficiat ad totius poenae remissionem.
|q8 Quaestio 8
Prologus
PR1
Et primo quaeritur utrum sint tantum septem capitalia vitia.
PR2
Secundo utrum superbia sit speciale peccatum.
PR3
Tertio utrum superbia sit in VI irascibili.
PR4
Quarto utrum convenienter assignentur species superbiae.
|a1 Articulus 1
TTA
Et primo quaeritur de numero vitiorum capitalium quot et quae sunt.
TTB
Et videtur quod sint septem.
AG1
Dicit enim Gregorius XXXI Moral.: septem sunt principalia vitia, scilicet inanis gloria, invidia, ira, tristitia,
avaritia, ventris ingluvies, luxuria. Sed contra, capitalia vitia videntur dici ex quibus alia oriuntur. Sed omnia
vitia oriuntur ex uno vitio, vel ex duobus: dicitur enim I ad Tim., VI, 10: radix omnium malorum cupiditas; et
Eccli., X, 15, dicitur: initium omnis peccati superbia. Ergo non sunt septem vitia capitalia.
AG2
Sed dicendum, quod apostolus ibi loquitur de cupiditate, non secundum quod est speciale peccatum, sed
secundum quod importat quamdam generalem inordinationem concupiscentiae. Sed contra, cupiditas prout est
speciale peccatum, est inordinatus appetitus divitiarum, qui avaritia dicitur. Sed de tali cupiditate ibi loquitur
apostolus: quod patet ex hoc quod ibidem, VI, 9, dicit: qui volunt divites fieri, incidunt in tentationem et
laqueum diaboli. Ergo cupiditas quae est radix omnium malorum, est speciale peccatum.
AG3
Praeterea, vitia virtutibus opponuntur.
Sed solum sunt quatuor virtutes cardinales, ut Ambrosius dicit super illud Luc., VI,: beati pauperes. Ergo non
sunt nisi quatuor vitia capitalia.
AG4
Praeterea, ex illo peccato videtur aliud exoriri ad cuius finem aliud peccatum ordinatur; sicut si aliquis ad
acquirendum pecuniam mentiatur, mendacium ex avaritia oritur.
Sed ad finem cuiuslibet vitii quaelibet vitia ordinari possunt. Ergo unum vitium non magis est capitale quam
aliud.
AG5
Praeterea, ea quorum unum naturaliter ex altero oritur non possunt poni aeque principalia.
Sed invidia naturaliter ex superbia oritur. Ergo invidia non debet poni vitium capitale condivisum superbiae.
AG6
Praeterea, illa videntur esse principalia vel capitalia vitia, quae habent fines principales.
Sed si accipiantur propinqui fines vitiorum, multo plures sunt quam septem; si autem remoti fines accipiantur,
non distinguetur gula a luxuria, quorum utrumque ad delectationem carnis ordinatur tamquam ad finem
remotum. Non ergo convenienter assignantur septem vitia capitalia.
AG7
Praeterea, haeresis est quoddam vitium.
Sed in eo qui incurrit haeresim ex pura ignorantia non causatur haeresis ex aliquo praedictorum vitiorum. Ergo
aliquod vitium est quod non oritur ex praemissis, et sic insufficienter assignantur principalia vitia.
AG8
162

