Sed cuilibet scienti adest fortissimum auxilium contra peccatum, scilicet scientiae certitudo. Ergo nullus sciens
ex infirmitate peccat.
AG3
Praeterea, nulla potentia potest in actum procedere nisi secundum rationem sui subiecti, sicut visus non potest
videre nisi colorata.
Sed obiectum voluntatis, in cuius actu principaliter consistit peccatum, est bonum apprehensum, sicut dicitur in
III de anima. Ergo in actu voluntatis non potest esse peccatum, nisi sit aliquis defectus in apprehensione boni.
Sed talem defectum excludit scientia. Ergo non est possibile quod aliquis sciens ex infirmitate peccet.
AG4
Praeterea, voluntas non est nisi boni, vel apparentis boni: nam malum est involuntarium, ut dionysius dicit IV
cap. De divin.
Nomin.. Sed in quantum voluntas est veri boni, non invenitur in ea peccatum. Ergo omne peccatum est in
voluntate secundum quod est apparentis boni et non existentis, quod non est sine ignorantia. Ergo non potest esse
quod aliquis sciens ex infirmitate peccet.
AG5
Sed dicendum, quod ille qui est sciens in universali, potest habere ignorantiam in particulari operabili, et sic
peccabit; puta, si sciat in universali nullam fornicationem esse faciendam, aestimet autem nunc esse
fornicandum.
Sed contra, sicut Philosophus probat II periher., opiniones quae sunt de contradictoriis, sunt contrariae.
Universalis autem negativa et particularis affirmativa sunt contradictoriae. Cum ergo nullus possit simul habere
contrarias opiniones, quia contraria non simul possunt inesse eidem, videtur quod non possit esse quod aliquis
opinans in universali nullam fornicationem esse faciendam, simul in particulari possit opinari hanc esse
faciendam.
AG6
Sed dicendum, quod opiniones quae sunt de contradictoriis, sunt contrariae: scientia autem non contrariatur
opinioni, cum non sint unius generis. Sed contra, plus distat scientia ob opinione falsa quam opinio vera; quia
opinio est cum formidine contrarii, non autem scientia. Si ergo simul cum opinione falsa aliquis non potest
habere opinionem veram contrariam, multo minus poterit habere scientiam.
AG7
Praeterea, quicumque scit universale et scit singulare contineri sub universali, simul inducens cognoscit
singulare, ut dicitur in I poster.: sicut qui scit omnem mulam esse sterilem, simul dum scit hoc animal esse
mulam, scit illud esse sterile. Sed ille qui scit nullam fornicationem esse faciendam, nisi etiam sciret hunc actum
esse fornicationem, non reputaretur scienter, sed ignoranter peccare. Ergo si non per ignorantiam peccat, non
solum scit in universali, sed etiam scit in particulari.
AG8
Praeterea, voces sunt signa intellectuum, ut Philosophus dicit. Sed ille qui actu eligit fornicari, si interrogaretur,
responderet, hoc esse peccatum, et non esse faciendum. Ergo non est verum quod ignoret in particulari, sciat
autem in universali, ut dicebatur.
AG9
Praeterea, Augustinus dicit XIV de civit.
Dei, quod erubescentia extinguit concupiscentiam. Oritur autem erubescentia ex scientia. Ergo scientia extinguit
concupiscentiam. Infirmitas autem animi maxime ad concupiscentiam pertinet. Ergo scientia aufert peccatum,
quod est ex infirmitate.
Non ergo est possibile quod aliquis sciens ex infirmitate peccet.
AG10
Praeterea, ille dicitur sciens peccare qui scit esse peccatum quod facit. Sed ratio peccati consistit in offensa Dei.
Considerare autem offensam Dei, constringit concupiscentiam, secundum illud Psal. Cxviii, 120: confige timore
tuo carnes meas; a iudiciis enim tuis timui. Ergo scientia impedit peccatum quod est ex infirmitate
concupiscentiae; et sic idem quod prius.
AG11
Praeterea, beda ponit infirmitatem inter quatuor vulnera quae consequuntur ex peccato; et sic habet rationem
poenae. Sed poena non est causa peccati, sed magis ordinatur ad corrigendum peccata. Ergo peccatum scientis
non potest esse ex infirmitate.
AG12
Praeterea, infirmitas animi attenditur secundum passiones quae sunt in parte sensitiva.
Peccatum autem consistit in consensu voluntatis, quae est in parte intellectiva. Causa autem oportet quod
coniungatur effectui, quia omnis actio fit per contactum. Ergo infirmitas non potest esse causa peccati.
AG13
Praeterea, passivum magis immutatur a propinquiori activo quam a remotiori. Sed scientia, cum sit in intellectu,
propinquior est voluntati quam infirmitas, seu passio, quae se tenet ex parte inferiori, quae carni coniungitur,
73

