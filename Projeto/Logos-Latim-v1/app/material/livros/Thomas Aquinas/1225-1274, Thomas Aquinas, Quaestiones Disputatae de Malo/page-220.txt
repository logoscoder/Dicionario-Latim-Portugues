Ad secundum dicendum, quod aliquod peccatum tollit virtutes dupliciter. Uno modo directe per contrarietatem
ad virtutem; et sic tollit virtutes gula quae est peccatum mortale, sicut et cetera peccata mortalia. Alio modo
dispositive; et sic etiam peccata venialia tollunt virtutes: quia, ut dicitur eccli.
Cap. XIX, 1: quis spernit modica, paulatim decidet.
RA3
Ad tertium dicendum, quod omne peccatum veniale et mortale corrumpit medium virtutis in actu; non enim esset
peccatum, nisi a medio rationis discederetur; sed habitum virtutis non tollit nisi illud peccatum quod contrariatur
caritati, a qua omnes virtutes dependent; et secundum hoc gula quae est peccatum veniale, non corrumpit
medium virtutis in habitu, sed in actu.
RA4
Ad quartum dicendum, quod nocumentum proximi est per se obiectum irae: appetit enim ira vindictam iniustam,
quae consistit in proximi nocumento; sed nocumentum proprii corporis non est proprium obiectum gulae, sed
consequitur quandoque ad obiectum praeter intentionem; et tale nocumentum est praeter rationem gulae. Si quis
tamen scienter propter immoderatam concupiscentiam cibi grave suo corpori nocumentum inferret, nimis
comedendo, et nociva sumendo, non excusaretur a peccato mortali.
RA5
Ad quintum dicendum, quod illa prohibitio facta Adae non fuit prohibitio vitii gulae: quia poterat absque omni
vitio gulae pomum illud comedi, si prohibitio non intervenisset; sed illud fuit praeceptum disciplinae, ut scilicet
homo experiretur quid interesset inter obedientiae bonum et inobedientiae malum, sicut Augustinus dicit super
genes. Ad litteram.
Unde primum peccatum hominis non fuit gula, sed inobedientia, sive superbia.
RA6
Ad sextum dicendum, quod gula dispositive inducit ad idololatriam et luxuriam; non autem ita quod haec duo
sint de ratione gulae; unde non sequitur quod peccatum gulae sit peccatum mortale: quia etiam peccatum veniale
potest disponere ad mortale.
RA7
Ad septimum dicendum, quod peccatum mortale simpliciter ligat animam, in quantum impedit eam ne per
seipsam possit redire in ordinem caritatis; sed peccatum veniale ligat animam secundum quid, in quantum
impedit virtutem in actu; et sic gula aliter ligat animam secundum quod est peccatum veniale, et aliter secundum
quod est peccatum mortale.
RA8
Ad octavum dicendum, quod ratio hominis est natura, unde quidquid est contra rationem, est contra hominis
naturam. Sic ergo effluere voluptatibus est contra naturam hominis in quantum transcendit regulam rationis, vel
tollendo ordinem finis, quod est simpliciter esse contra rationem, vel tollendo ordinem eorum quae sunt ad
finem, quod est esse contra rationem secundum quid, vel magis esse praeter rationem.
RA9
Ad nonum dicendum, quod illa tria dicuntur esse effectus gulae, in quantum gula ad illa vitia disponit; sed ex
hoc non sequitur quod gula semper sit peccatum mortale.
RA10
Ad decimum dicendum, quod uti est referre aliquid in ultimum finem, qui nos beatos facit; unde proprie illi
abutuntur rebus creatis qui in eis finem constituunt, non referendo eas in finem ultimum; et hoc meretur
damnationem tam in gula quam in aliis peccatis, per quae homo sic abutitur rebus creatis.
RA11
Ad undecimum dicendum, quod Philosophus non dicit, quod intemperantia simpliciter faciat hominem
bestialem; sed quia talibus delectationibus gaudere et maxime eas diligere est bestiale; et hoc ideo quia
huiusmodi delectationes sunt in quibus cum bestiis communicamus.
Aliae enim delectationes sunt propriae hominum. Ille autem maxime has delectationes diligit qui in eis finem
constituit.
RA12
Ad duodecimum dicendum, quod illi serviunt ventri suo tamquam Deo, qui in delectationibus ciborum ad
ventrem pertinentium finem constituunt, qui in solo Deo est constituendus.
RC
Ad ea vero quae in contrarium obiiciuntur, de facili patet responsio: procedunt enim de gula secundum quod est
veniale peccatum.
Oportet autem respondere ad secundum, quod videtur ostendere quod gula nullo modo sit peccatum mortale,
quia non contrariatur alicui praecepto. Dicendum est enim, quod praecepta Decalogi praecipiunt et prohibent ea
quae manifeste ratio naturalis habet ut fiant vel non fiant: cadunt enim in conceptione communi. Unde non
omnia peccata mortalia directe contrariantur praeceptis Decalogi, sed per quamdam reductionem; sicut prohibitio
simplicis fornicationis reducitur ad hoc praeceptum: non moechaberis; et similiter prohibitio gulae, secundum

220

