directe causare actum voluntatis, eo quod actus voluntatis nihil est aliud quam inclinatio quaedam ab interiori
procedens; potest tamen imprimere in intellectum, cuius actus consistit in recipiendo ab exteriori; unde dicitur,
quod intelligere est pati quoddam. Quamvis autem diabolus secundum ordinem suae naturae posset homini
aliquid persuadere intellectum eius illuminando, sicut facit bonus Angelus; non tamen hoc facit, quia intellectus
quanto magis illuminatur, tanto magis potest sibi cavere a deceptione, quam diabolus intendit. Unde relinquitur
quod persuasio interior diaboli et quaecumque eius revelatio non fit per illuminationem intellectus, sed solum per
impressionem quamdam in vires sensitivas interiores aut exteriores.
Ad videndum autem qualiter in vires interiores imprimere possit, considerandum est, quod natura corporalis
naturaliter nata est moveri localiter spirituali; non autem nata est formari ab ea immediate, sed ab aliquo
corporali agente, ut probatur in VII metaph.; et ideo materia corporalis naturaliter obedit Angelo bono vel malo
ad motum localem; et per hunc modum Daemones semina colligere possunt, quae adhibent aliquibus effectibus
mirabiliter faciendis, ut Augustinus dicit in IV de Trin..
Sed quantum ad formationem, materia corporalis creaturae spirituali non obedit ad nutum.
Unde Daemones non possunt materiam corporalem formare nisi virtute corporalium seminum, ut Augustinus
dicit.
Quaecumque ergo ex motu locali materiae corporali accidere possunt nihil prohibet per Daemones fieri, nisi
divinitus impediantur.
Apparitio autem sive repraesentatio specierum sensibilium in organis interioribus conservatarum, potest fieri per
aliquem motum localem materiae corporalis, sicut Philosophus in Lib. De somno et vigilia, assignans causam
apparitionis somniorum, dicit, quod cum animal dormierit, descendente plurimo sanguine ad principium
sensitivum, simul descendunt motus sive impressiones derelictae ex sensibilium motionibus, quae in spiritibus
sensibilibus conservantur, et movent principium apprehensivum, ita quod apparent, ac si tunc principium
sensitivum a rebus ipsis exterioribus immutaretur. Quod ergo accidit in dormientibus de apparitionibus
somniorum ex naturali motu locali spirituum et humorum, potest accidere ex consimili motu locali per
Daemones procurato, aliquando quidem in dormientibus, aliquando autem in vigilantibus, in quibus Daemones
movere possunt interiores spiritus et humores, aliquando quidem usque ad hoc quod totaliter usus rationis
ligetur, ut apparet in arreptitiis (manifestum est enim ex magna perturbatione spirituum et humorum impediri
rationis actum, ut patet in phreneticis et dormientibus et ebriis); aliquando autem absque ligamine rationis, sicut
et homines vigilantes et usum rationis habentes, per voluntariam commotionem spirituum et humorum, species
interius conservatas quasi de quibusdam thesauris educunt ad principium sensitivum, ut res aliquas
immaginentur.
Cum ergo Daemones hoc in vigilantibus et usum rationis habentibus operentur, tanto magis et facilius percipit
aliquis speciem ad principium reductam et in eius moratur cogitatione, quanto magis a passione aliqua detinetur,
quia Philosophus in eodem libro, dicit, quod aliquis in passione existens a modica similitudine movetur, sicut
amans ex modica similitudine amati. Et ideo Daemones tentatores dicuntur, quia experiuntur per actus hominum,
quibus passionibus magis subduntur, ut secundum hoc in eorum imaginatione efficacius imprimant quod
intendunt.
Similiter etiam per commotionem sensibilium spirituum in sensus exteriores imprimere possunt, qui secundum
retractionem vel multiplicationem sensibilium spirituum, vel subtilius vel hebetius aliquid percipiunt. Subtiliter
autem aliquis videt vel audit, dum fuerint spiritus sensibiles abundantes et puri, hebetius, cum contrarium fuerit;
et hoc modo Augustinus dicit, quod hoc malum per Daemones illatum serpit per omnes sensus.
Sic ergo patet quod diabolus interius persuadet peccatum imprimendo in vires sensitivas interiores vel exteriores.
Per modum autem disponentis potest esse causa peccati, in quantum per similem commotionem spirituum et
humorum facit aliquos magis dispositos ad irascendum vel ad concupiscendum, vel ad aliquid huiusmodi.
Manifestum est enim quod corpore aliqualiter disposito est homo magis pronus ad concupiscentiam et iram et
huiusmodi passiones, quibus insurgentibus homo disponitur ad consensum.
Sic ergo patet quod diabolus interius instigat ad peccatum persuadendo et disponendo, non autem perficiendo
peccatum.
RA1
Ad primum ergo dicendum, quod cogitationes internas diabolus non potest videre in se ipsis, sed in suis
effectibus.
RA2
Ad secundum dicendum, quod non imprimit in imaginationem, causando formam de novo; unde diabolus non
posset facere quod caecus natus imaginaretur colores; sed imprimit per motum localem, ut dictum est.
RA3
Et similiter dicendum ad tertium.
RA4
Ad quartum dicendum quod hoc diabolus non facit praeter naturae ordinem, sed movendo localiter principia
intrinseca, ex quibus nata sunt huiusmodi provenire.
RA5
65

