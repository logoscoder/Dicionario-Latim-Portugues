Ergo contingit etiam aequaliter creaturam diligere Deo; ergo erit aliquod peccatum medium inter mortale et
veniale, et sic divisio non erit sufficiens.
AG21
Item, diceretur, quod peccatum mortale et veniale differunt quantum ad effectum in hoc quod peccatum mortale
privat gratiam, veniale autem non. Sed contra, gratia non potest esse sine virtute. Sed veniale peccatum tollit
virtutem quae consistit in ordine amoris, secundum Augustinum in lib.
De moribus ecclesiae, veniale autem peccatum ordinem amoris tollit; alias non esset peccatum. Ergo etiam
veniale peccatum tollit gratiam.
AG22
Praeterea, ad gratiam pertinet ordinare hominem in Deum sicut in suum finem.
Sed veniale tollit ordinem in Deum sicut in finem; non enim potest ordinari in Deum sicut in finem. Ergo veniale
peccatum tollit gratiam.
AG23
Praeterea, cuicumque offenditur Deus, ille non habet eius gratiam. Sed propter veniale offenditur alicui Deus,
quia punit eum.
Ergo veniale tollit gratiam.
AG24
Item, diceretur quod peccatum veniale differt a mortali quantum ad reatum: nam peccatum mortale facit reum
poena aeterna, peccatum vero veniale poena temporali.
Sed contra, Augustinus dicit super ioannem, quod infidelitas est peccatum, quo retento omnia retinentur; et sic
patet quod infideli peccata venialia non dimittuntur.
Sed manente culpa non tollitur reatus poenae. Ergo peccata venialia infidelium puniuntur poena aeterna. Non
ergo peccatum veniale differt a mortali ut contra illud dividi possit.
SC1
Sed contra. Est quod dicitur I ioan.
Cap. I, 8: si dixerimus quia peccatum non habemus, nos ipsos seducimus. Sed hoc non potest intelligi de peccato
mortali, ut Augustinus dicit: quia in sanctis peccatum mortale non est.
Ergo est aliquod peccatum veniale, quod potest dividi contra mortale.
SC2
Praeterea, Augustinus dicit homil. VII super ioannem, quod crimen est quod damnationem meretur. Veniale
autem est quod non meretur damnationem. Ergo peccatum veniale convenienter contra mortale dividitur.
CO
Respondeo. Dicendum quod veniale dicitur a venia. Tripliciter autem a venia dicitur aliquod peccatum veniale:
primo quidem modo, quia iam consecutum est veniam, sicut Ambrosius dicit, quod peccatum mortale per
confessionem fit veniale; et hoc dicitur secundum quosdam veniale ab eventu. Patet autem quod hoc veniale
contra mortale non dividitur. Secundo dicitur peccatum veniale, quia habet in se aliquam causam veniae, non
quod non puniatur, sed quod minus puniatur: et hoc modo dicitur veniale peccatum quod est ex infirmitate vel ex
ignorantia: quia infirmitas peccatum excusat vel in toto vel in parte; et hoc dicitur secundum quosdam veniale,
ex causa tamen. Nec hoc etiam veniale contra mortale dividitur: quia contingit aliquem ex ignorantia vel
infirmitate peccantem peccare mortaliter, ut in superioribus quaestionibus habitum est. Tertio modo dicitur
aliquod peccatum veniale, quia quantum est de se, veniam non excludit, id est terminationem poenae; et hoc
modo veniale dividitur contra mortale, quod quantum est de se, meretur poenam aeternam, et sic veniam
excludit, id est terminationem poenae; et hoc secundum quosdam dicitur veniale in genere.
Ut autem differentiam ad distinguendum veniale peccatum a mortali inquiramus, considerandum est, quod
differunt quidem secundum reatum: nam peccatum mortale meretur poenam aeternam, peccatum vero veniale
poenam temporalem. Sed ista differentia consequitur rationem peccati mortalis et venialis non autem constituit
ipsam. Non enim ex hoc est tale peccatum quia talis poena ei debetur, sed potius e converso, quia peccatum est
tale, ideo talis poena ei debetur.
Similiter etiam differunt quantum ad effectum; nam peccatum mortale privat gratia, veniale autem non. Sed nec
ista est differentia quam quaerimus, quia ista differentia consequitur ad rationem peccati: ex eo enim quod
peccatum est tale, talem effectum habet, et non e converso.
Differentia autem quae est ex parte subiecti constitueret diversam rationem peccati, si peccatum veniale semper
esset in sensualitate, et in ratione semper esset peccatum mortale. Sic enim secundum subiectum distinguitur
virtus intellectualis a morali secundum Philosophum: quia virtus moralis est in rationali participative, id est in
appetitiva; virtus autem intellectualis in ipsa ratione. Sed hoc non est verum: quia peccatum veniale potest etiam
esse in ratione, ut in obiiciendo, est ostensum. Unde etiam secundum hanc differentiam non potest sumi diversa
ratio utriusque peccati.
Quarta vero differentia quae est secundum modum diligendi constituit quidem diversam rationem peccati, sed
solum quantum ad actum voluntatis quod est ex parte agentis.

132

