vero scientia quae dirigit in moralibus actibus, et prohibere potest peccatum, est scientia particularis, scilicet
circumstantiarum ipsius actus; universalis enim scientia non movet sine particulari, ut dicitur in III de anima.
Contingit autem per scientiam alicuius circumstantiae, uno modo aliquem revocari a peccato simpliciter; alio
modo per scientiam circumstantiae non prohibetur aliquis a peccato simpliciter, sed a tali genere peccati, sicut si
aliquis sagittator cognosceret transeuntem esse hominem, nullo modo sagittaret; sed quia nescit hominem esse,
sed aestimat esse cervum, emittendo sagittam interficit hominem; et sic ignorantia circumstantiae causat
homicidium, quod est peccatum; nisi sit talis ignorantia, quae omnino excuset, ut infra, dicetur. Si autem aliquis
sagittator velit quidem occidere hominem, sed non patrem, si sciret eum qui transit esse patrem, nullo modo
sagittaret; sed quia ignorat eum esse patrem, sagittando interficit; unde ignorantia ista causat manifeste peccatum
homicidii; quia in omnem eventum iste sagittator est reus homicidii, licet non sit reus patricidii in omni casu.
Sic ergo patet quod contingit diversimode ignorantiam esse causam peccati.
RA1
Ad primum ergo dicendum, quod dupliciter contingit ignorantiam non excludere sic totaliter voluntarium quod
tollatur omnino ratio peccati. Uno quidem modo quando ipsa ignorantia est voluntaria: quia tunc per consequens
id quod ex ignorantia sequitur, voluntarium iudicatur. Alio modo quando etsi ignoretur aliquid, aliud tamen
scitur quod sufficit ad rationem peccati, sicut dictum est de eo qui sagittando interficit eum quem ignorat esse
patrem, sed tamen scit esse hominem; et sic quamvis involuntarie committat patricidium, voluntarie tamen
committit homicidium.
RA2
Ad secundum dicendum, quod quamvis intellectus et voluntas sint diversae potentiae, tamen coniunguntur in
quantum intellectus quodammodo movet voluntatem, secundum quod bonum intellectum est obiectum
voluntatis; et per consequens ignorantia peccato coniungi potest.
RA3
Ad tertium dicendum, quod dictum, augmentata causa, augetur effectus, habet locum in causis per se, non autem
in causis per accidens, cuiusmodi est removens prohibens.
RA4
Ad quartum dicendum, quod ignorantia etiam ex parte conversionis est causa peccati, in quantum removet
prohibens conversionem peccati.
RA5
Ad quintum dicendum, quod sicut removens columnam dicitur causa casus lapidis, et ipsa columnae remotio; ita
etiam causa peccati potest dici et ipsa voluntas carendi scientia, et ipsa scientiae remotio. Tamen non est
dicendum, quod solum illa ignorantia sit causa peccati quae est peccatum; ignorantia enim circumstantiae non est
peccatum, sed tamen potest esse causa peccati, ut dictum est.
RA6
Ad sextum dicendum, quod ignorantia secundum diversa potest esse causa oppositorum.
Nam in quantum tollit scientiam, quae prohibebat peccatum, dicitur esse causa peccati; in quantum autem tollit
vel diminuit voluntarium, habet excusare a peccato, et esse misericordiae vel innocentiae causa.
RA7
Ad septimum dicendum, quod ignorantia reducitur ad genus causae moventis, non per se, sed per accidens, ut
dictum est.
RA8
Ad octavum dicendum, quod nihil prohibet ignorantiam esse effectum alicuius peccati, et causam alterius; sicut
et concupiscentia fomitis est in nobis causata ex peccato primi parentis, et tamen est causa multorum actualium
peccatorum.
|a7 Articulus 7
TTA
Septimo quaeritur utrum ignorantia sit peccatum.
TTB
Et videtur quod non.
AG1
Opposita enim sunt unius generis. Unde Augustinus dicit in V de Trinit., quod homo et non homo, utrumque
secundum substantiam dicitur. Sed ignorantia opponitur scientiae; scientia autem est in genere habitus. Ergo et
ignorantia. Sed peccatum non est in genere habitus, sed magis in genere actus; quia peccatum est factum vel
dictum vel concupitum contra legem Dei.
Ergo ignorantia non est peccatum.
AG2
Praeterea, gratia magis opponitur peccato quam scientia; quia scientia potest esse cum peccato, non autem gratia.
Sed privatio gratiae non est peccatum, sed poena. Ergo neque ignorantia, quae est privatio scientiae, est
peccatum, sed magis poena.
68

