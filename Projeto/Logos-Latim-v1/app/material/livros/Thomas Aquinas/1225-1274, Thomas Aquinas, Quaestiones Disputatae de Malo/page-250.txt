Non autem fuit malus nisi in termino peccati.
Unde relinquitur quod in primo instanti suae creationis non potuerit esse malus.
Sed isti decipiuntur per hoc quod iudicant de intellectu Angeli secundum modum intellectus humani; cum tamen
longe aliter se habeat.
Intellectus enim humanus est discursivus; et ideo sicut procedit arguendo in speculativis, ita etiam procedit
consiliando sive deliberando in agendis: nam consilium est inquisitio quaedam, ut dicitur in III ethic..
Intellectus autem Angeli apprehendit veritatem absque discursu et inquisitione, ut dicit dionysius VII cap. De
divin. Nomin..
Et ideo nihil prohibet quin Angelus in primo instanti quo veritatem intelligit, possit eligere; quod est actus liberi
arbitrii: sicut et homo in ipso instanti quo certificatur per consilium, eligit quid est faciendum. Et si certum esset
quod oporteret fieri absque consilio, statim in primo instanti eligeret; sicut patet in arte Scripturae, et in aliis
huiusmodi, in quibus non est opus consilio. Si ergo in primo instanti Angelus apprehendere potuit quid esset
appetendum, eo quod deliberatione non indiget, statim in eodem instanti potuit eligere. Non est ergo causa quare
non potuerit peccare in primo instanti suae creationis, quia non potuit in illo instanti eligere; quod est actus liberi
arbitrii. Oportet ergo aliunde idem investigare.
Considerandum est ergo, quod differentia est inter motum qui sic mensuratur a tempore quod causat tempus,
sicut est primus motus caeli, et inter motum qui mensuratur tempore sed non causat tempus, sicut sunt motus
animalium, in quibus successio temporis non correspondet diversitati vel identitati mobilis. Contingit enim
aliquod animal manere in eodem loco, tempore tamen currente, nam quies mensuratur tempore, sicut et motus, ut
dicitur in VI physic..
Sed in motu qui causat tempus successio temporis et motus se consequitur, quia per prius et per posterius in
motu, est prius et posterius in tempore, ut dicitur in IV physicor..
Et ideo quidquid in tali motu distinguitur, est in diversis instantibus temporis; quod enim in tali motu non est
distinctum, non potest esse in diversis instantibus: unde cessante motu caeli, necesse est esse simul temporis
cessationem, secundum illud quod dicitur apocal. X, 7, quod tempus amplius non erit.
Est autem considerandum, quod in conceptionibus et affectionibus Angelorum est quaedam temporalis
successio: dicit enim Augustinus in VIII super genes. Ad litteram, quod Deus movet creaturam spiritualem per
tempus. Non enim Angeli omnia simul actu intelligunt: quia non omnia intelligit unus Angelus per unam
speciem, sed diversa diversis speciebus: tanto enim unusquisque Angelus naturaliter per pauciores species plura
cognoscit, quanto superior est. Unde dionysius dicit XII cap. Caelestis hierarchiae, quod superiores Angeli
habent scientiam magis universalem; et in libro de causis dicitur, quod superiores intelligentiae habent formas
magis universales, id est ad plura cognoscibilia se extendentes; sicut etiam in hominibus videmus quod quanto
aliquis est altioris intellectus, tanto ex paucioribus plura cognoscere potest. Solus autem Deus, una scilicet sua
essentia, omnia cognoscit. Ideo autem homo non potest simul multa actu intelligere, quia non potest perfecte et
finaliter intellectus eius fieri in actu secundum diversas species, sicut nec idem corpus secundum diversas
figuras.
Unde et circa Angelos dicendum est, quod omnia illa quae Angelus per unam speciem cognoscit, potest simul
cognoscere; quae autem per diversas species cognoscit, non potest simul cognoscere, sed successive. Ista autem
successio non mensuratur per tempus quod causatur a motu caeli, supra quem sunt affectiones et conceptiones
Angelorum; superius autem non mensuratur ab inferiori, sed oportet quod ipsae conceptiones et affectiones sibi
succedentes causent diversa instantia huius temporis.
In ea igitur quae secundum unam speciem Angelus apprehendere non potest, necesse est quod moveatur in
diversis instantibus sui temporis. Ea autem quae sunt supra naturam, ad gratiam pertinentia, circa quae fuit
peccatum Angeli, ut habitum est, magis distant a quibuscumque naturaliter cognitis quam quaecumque
naturaliter cognita ab invicem. Unde si non omnia naturaliter cognita propter eorum distantiam potest Angelus
apprehendere per unam speciem et simul, multo minus potest simul moveri in naturaliter cognita et in
supernaturalia, quae sunt gratuita. Manifestum est autem quod motus Angeli primo est in id quod est sibi
connaturale, quia per id pertingit in id quod est supra naturam. Et ideo oportuit quod Angelus in primo instanti
suae creationis converteretur ad naturalem sui cognitionem, secundum quam non potuit peccare, ut ex supra
dictis patet; postmodum vero potuit converti in id quod est supra naturam, vel ab eo averti.
Et ideo Angelus in primo instanti suae creationis non fuit neque beatus per conversionem perfectam in Deum,
neque peccator per aversionem ab ipso. Unde Augustinus dicit, IV super genes. Ad litteram, quod post vesperam
primae diei fit mane cum lux spiritualis, scilicet angelica natura, post cognitionem propriae naturae, quae non est
quod Deus, refert se ad laudandam lucem quae est ipse Deus, cuius contemplatione formatur.
RA1
Ad primum ergo dicendum, quod Augustinus, XI de Civit. Dei, exponit quod diabolus ab initio peccat, id est ab
initio sui peccati in peccato perseverat. Quidam tamen exponunt ab initio, id est statim post initium.
RA2
Ad secundum dicendum, quod dicitur diabolus in veritate non stetisse, non quia nunquam in ea fuit, sed quia in
ea non perseveravit, ut Augustinus exponit, XI de civit.
250

