Praeterea, omnis actio est per contactum, ut dicitur in I de generat.. Non videtur autem quod possit esse aliquis
contactus Daemonis ad corpora, quia nihil habet cum eis commune. Cum ergo movere localiter sit quoddam
agere, videtur quod Daemones non possint corpora localiter movere.
AG4
Praeterea, si Daemones possent aliqua corpora movere localiter, maxime possent movere localiter corpora
caelestia, quae propinquiora sunt eis in ordine naturae. Sed corpora caelestia movere non possunt: quia cum
movens et motum sint simul, ut dicitur in VII physicor., sequeretur quod Daemones sint in caelo; quod neque
secundum nos est verum, neque secundum Platonicos. Ergo multo minus possunt movere alia corpora.
AG5
Praeterea, inferiora moventur a superioribus per media, ut dictum est.
Sed inter substantias spirituales et inferiora corpora, media sunt corpora caelestia, quorum motus sunt principia
omnium inferiorum motuum. Ergo Daemones non possunt movere localiter inferiora corpora, cum non possint
movere caelestia corpora.
AG6
Praeterea, motus localis est causa aliorum motuum, ut patet in VIII physic..
Si ergo Daemones possent corpora movere localiter; possent etiam per consequens ea movere formaliter: quod
patet esse falsum ex praedictis.
AG7
Praeterea, motus naturaliter sequitur formam inclinantem ad determinatum locum, sicut patet in motibus gravium
et levium. Sed Daemones non possunt imprimere formas materiae corporali, ut supra, habitum est. Ergo si
moveant corpora localiter, motus ille erit violentus.
AG8
Praeterea, idem est motus totius et partis, sicut totius terrae et unius glebae ut dicitur in III phys.. Si ergo
Daemones possunt movere glebam unius terrae, pari ratione possunt movere totam terram: quod non possunt,
quia hoc esset mutare ordinem universi. Ergo Daemones non possunt aliquod corpus localiter movere.
SC
Sed contra est, quia, sicut Augustinus dicit in III de Trinit., Daemones colligunt semina, quae adhibent ad certos
effectus.
Hoc autem sine motu locali fieri non posset. Ergo Daemones possunt corpora movere localiter.
CO
Respondeo. Dicendum quod, sicut supra, dictum est, in actionibus virtutum activarum considerandus est ordo
rerum, qui non solum attenditur secundum naturas ipsarum, sed etiam secundum earum motus: habent enim et
ipsi motus quemdam ordinem ad invicem. Et hoc dupliciter.
Uno modo secundum propriam rationem. Et secundum hoc motus localis ad alios motus duplicem habet
comparationem: uno modo, quia est primus motuum; alio modo, quia per motum localem minima variatio fit
circa mobile; nam cum per alios motus varietur aliquid quod est intrinsecum rei, puta qualitas, aut quantitas, aut
etiam forma substantialis per motum localem variatur corpus solum secundum aliquid extrinsecum, scilicet
secundum locum. Et quantum ad utrumque secundum praedicta competit quod corpora moveantur a substantiis
spiritualibus motu locali immediatius quam aliis motibus. Primo quidem, quia posteriora perficiuntur
mediantibus prioribus; unde et alii motus a substantia spirituali causantur mediante motu locali. Alio modo quia,
sicut supra dictum est, effectus debiles possunt fieri immediate a remotiore agente; unde minima variatio
corporalis, quae fit per motum localem, potest fieri immediate per substantiam spiritualem, quasi per agens
remotum; non autem alia maior variatio, qualis est aliorum motuum.
Alio modo consideratur ordo motuum secundum ordinem mobilium, sicut motus caeli est prior motu corporis
elementaris. Et secundum hoc competit superioribus substantiis spiritualibus movere superius corpus, ita quod
motor orbis Saturni non posset movere caelum stellarum; nec motor eius posset eum movere, si haberet plures
stellas, ut dicitur in II de caelo.
Sicut ergo superiores substantiae spirituales movent superiora caelestia corpora, ita etiam inferiores movere
possunt localiter inferiora corpora, quales sunt Daemones; sive hoc habeant ex conditione naturae, sive
secundum illos qui dicunt, quod Daemones non fuerunt ex illis superioribus Angelis, sed ex illis qui
praeficiuntur a Deo huic terrestri ordini secundum proportionem suae naturae, sive etiam hoc eis conveniat ex
poena peccati, propter quam sunt detrusi a caelestibus sedibus in hunc aerem, secundum Gregorium qui ponit
aliquos de supremis Angelis per peccatum cecidisse.
RA1
Ad primum ergo dicendum, quod motus localis est perfectior propter perfectionem mobilis, in quo, secundum
ipsum, fit minima variatio.
RA2
Ad secundum dicendum, quod anima humana infimum gradum tenet in ordine substantiarum spiritualium; unde
non habet virtutem movendi corpus, etiam localiter, nisi proportionatum sibi per hoc quod est vivificatum ab ea.
RA3
274

