Praeterea, sicut in statu naturae corruptae concupiscibilis repugnat rationi, ita et irascibilis. Ergo non magis debet
dici concupiscentia originale peccatum quam ira.
AG16
Item ostendebatur quod peccatum originale sit ignorantia.
Dicit enim Anselmus in libro de praedestinatione, quod humanae naturae imputatur ad peccatum originale
impotentia iustitiam habendi, et eam intelligendi. Sed impotentia intelligendi pertinet ad ignorantiam. Ergo
peccatum originale est ignorantia.
AG17
Praeterea, in eodem libro dicitur, quod minoratio pulchritudinis humanae naturae imputatur ad peccatum. Sed
maxima pulchritudo humanae naturae consistit in splendore scientiae. Ergo videtur quod peccatum originale
quod imputatur humanae naturae, sit minoratio scientiae, scilicet ignorantia.
AG18
Praeterea, Hugo de sancto victore dicit, quod vitium quod nascendo contraximus, est per ignorantiam in mente,
et per concupiscentiam in carne. Sed huiusmodi vitium est peccatum originale. Ergo peccatum originale non
magis est concupiscentia quam ignorantia.
AG19
Ignorantia est aliud a concupiscentia, nec est in eodem subiecto. Sed idem non est in diversis generibus, nec in
diversis subiectis. Ergo originale peccatum cum non sit concupiscentia, non potest esse ignorantia.
AG20
Praeterea, sicut intellectus defectum patitur propter originale peccatum, ita et inferiores vires, ut generativa, et
etiam ipsum corpus. Si ergo ignorantia, quae est defectus intellectus, ponatur esse peccatum originale, pari
ratione et omnes defectus inferiorum virium, et etiam ipsius corporis; quod videtur inconveniens.
AG21
Item, ostendebatur quod peccatum originale est carentia originalis iustitiae.
Anselmus enim sic argumentatur in libro de conceptu virginali. Omne peccatum est iniustitia, et per consequens
excludit aliquam iustitiam. Sed peccatum originale non excludit aliam iustitiam quam originalem.
Ergo originale peccatum est carentia originalis iustitiae.
AG22
Culpa dicitur per privationem gratiae gratum facientis. Sed originalis iustitia non includit gratiam gratum
facientem; quia in originali iustitia primus homo conditus fuit, non autem in gratiam gratum facientem, ut videtur
per magistrum in II sententiarum.
Ergo carentia originalis iustitiae non constituit rationem peccati.
AG23
Praeterea, originalis iustitia non restituitur per baptismum, quia adhuc vires inferiores rationi resistunt. Si ergo
peccatum originale esset carentia originalis iustitiae, sequeretur quod peccatum originale non solveretur per
baptismum, quod est haereticum.
AG24
Praeterea, subiectum debet poni in definitione accidentis. Sed cum dicitur quod peccatum originale est carentia
originalis iustitiae, non fit ibi mentio de subiecto. Ergo assignatio est insufficiens.
AG25
Praeterea, sicut originalis iustitia, tollitur per peccatum originale, ita gratia tollitur per peccatum actuale. Sed
carentia gratiae non est ipsum peccatum actuale, sed effectus eius. Ergo neque carentia originalis iustitiae est
ipsum peccatum originale.
AG26
Item, ostendebatur quod peccatum originale sit poena et culpa.
Quia super illud psalm. Lxxxiv, 26: benedixisti, Domine, terram tuam, dicit Glossa, quod id quod contrahimus
ab Adam, est poena et culpa. Hoc autem est peccatum originale. Ergo peccatum originale est poena et culpa.
AG27
Praeterea, Ambrosius dicit, quod vitium, sive poena, naturam corrumpit; culpa Deum offendit. Sed originale
peccatum facit utrumque. Ergo est et culpa et poena.
AG28
Hugo de sancto victore dicit, quod peccatum originale est mortalis infirmitas, quam consequitur concupiscendi
necessitas. Sed infirmitas nominat poenam.
Ergo peccatum originale est poena tantum.
AG29
Praeterea, Anselmus, loquens de peccato originali, comparat ipsum servituti quam patiuntur aliqui pro peccato
patris, qui peccavit crimine laesae maiestatis. Sed talis servitus est poena tantum. Ergo peccatum originale est
poena tantum.
AG30

93

