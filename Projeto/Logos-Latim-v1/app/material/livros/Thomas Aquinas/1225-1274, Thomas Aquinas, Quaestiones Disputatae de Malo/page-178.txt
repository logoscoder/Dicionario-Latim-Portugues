Praeterea, peccatum virtuti opponitur circa eamdem materiam. Sed inanis gloria non opponitur verae gloriae;
possunt enim in eodem esse, ut videtur. Ergo inanis gloria non est peccatum.
SC
Sed contra, est quod illud quod impedit hominem a fide, per quam acceditur ad Deum, est peccatum. Huiusmodi
autem est appetitus humanae gloriae; dicitur enim Ioan. V, 44: quomodo potestis credere qui gloriam (quae est)
ab invicem accipitis, et gloriam quae a solo Deo est non quaeritis? ergo inanis gloria est peccatum.
CO
Respondeo. Dicendum quod ad huius quaestionis evidentiam oportet primo videre quid sit gloria; et secundo
quid sit vana gloria; et sic tertio inspici poterit, quomodo inanis gloria sit peccatum.
Est ergo sciendum, quod, sicut Augustinus dicit super ioannem, gloria claritatem quamdam importat; unde
glorificari et clarificari pro eodem in evangelio sumuntur.
Claritas autem importat evidentiam quamdam, secundum quam aliquid fit conspicuum et manifestum in suo
splendore; et ideo gloria importat quamdam manifestationem alicuius in bono. Si autem manifestatur malum
alicuius, iam non dicitur gloria, sed magis ignominia; et propter hoc Ambrosius dicit super epistolam ad Rom.,
quod gloria est clara cum laude notitia.
Consideratur autem gloria secundum triplicem statum. Nam secundum maximum sui statum gloria consistit in
hoc quod bonum alicuius multitudini manifestatur; hoc enim clarum esse dicimus quod ab omnibus vel a multis
perspicue videri potest. Unde tullius dicit, quod gloria est frequens fama cum laude. Et titus Livius introducit
fabium dicentem: neque tempus gloriandi mihi apud unum est. Sed tamen secundo modo gloria dicitur secundum
aliquem sui statum, prout bonum unius vel paucis vel uni soli manifestatur. Tertio modo etiam gloria dicitur
secundum quod bonum alicuius consistit in consideratione sui ipsius, scilicet quod aliquis considerat bonum
suum sub ratione cuiusdam claritatis, ut manifestandum et admirandum multis; et secundum hoc aliquis dicitur
gloriari, cum aliquis appetit vel etiam delectatur circa manifestationem sui boni vel ad multitudinem vel ad
aliquos paucos, sive ad unum, vel ad se ipsum tantum.
Sed ut sciatur quid sit vana gloria vel inaniter gloriari, sciendum est, quod vanum tripliciter accipi consuevit.
Quandoque enim accipitur vanum pro eo quod non habet subsistentiam, secundum quod res falsae dicuntur
vanae; unde dicitur in psalm. IV, 3: ut quid diligitis vanitatem, et quaeritis mendacium? quandoque vero
accipitur vanum pro eo quod non habet soliditatem vel firmitatem, secundum quod dicitur Eccle. I, 2: vanitas
vanitatum et omnia vanitas; quod dicitur propter mutabilitatem rerum. Quandoque vero dicitur vanum quando
aliquid non consequitur finem debitum: sicut dicitur aliquis in vanum medicinam sumpsisse qui non est
consecutus sanitatem; unde dicitur Is., XLIX, V. 4: in vanum laboravi, sine causa et vane consumpsi
fortitudinem meam.
Secundum hoc ergo tripliciter potest dici gloria vana. Primo quidem quando aliquis gloriatur falso, puta de bono
quod non habet; unde dicitur I ad Cor. IV, 7: quid habes quod non accepisti? si autem accepisti, quare gloriaris,
quasi non acceperis? secundo dicitur gloria vana, quando aliquis gloriatur de aliquo bono quod de facili transit,
secundum illud Is., XL, 6: omnis caro foenum, et omnis gloria eius sicut flos foeni. Tertio modo dicitur gloria
vana quando gloria hominis non ordinatur ad debitum finem. Est enim homini naturale quod appetat cognitionem
veritatis, quia per hoc perficitur eius intellectus: sed quod aliquis appetat bonum suum ab aliquo cognosci, non
est appetitus perfectionis; unde habet quamdam vanitatem, prout hoc non est utile ad aliquem finem.
Potest autem laudabiliter ordinari ad tria.
Primo quidem ad gloriam Dei; per hoc enim quod bonum alicuius manifestatur, glorificatur Deus, cuius est
principaliter illud bonum, sicut primi actoris unde dicitur Matth. V, 16: sic luceat lux vestra coram hominibus, ut
videant opera vestra bona, et glorificent patrem vestrum qui in caelis est. Secundo est utile ad proximorum
salutem qui bonum alicuius cognoscentes aedificantur ad imitandum, secundum illud ad Rom. XV, 2:
unusquisque vestrum proximo suo placeat in bonum ad aedificationem. Tertio modo ordinari potest ad utilitatem
ipsius hominis, qui dum considerat bona sua ab aliis laudari, de his gratias agit, et firmius in eis persistit; unde
apostolus frequenter fidelibus Christi commemorat ipsorum bona, ut firmius in eis persistant.
Si quis ergo appetat manifestationem suorum bonorum, vel etiam in huiusmodi manifestatione delectetur non
propter aliquod trium praedictorum, erit gloria vana.
Manifestum est autem quod secundum quemlibet horum modorum vana gloria importat quamdam
inordinationem appetitus quae facit rationem peccati. Unde vana gloria, quocumque modo sumatur, est
peccatum; sed tamen tertio modo sumpta communior est; sic enim potest aliquis inaniter gloriari tam de habitis
quam de non habitis, et tam de spiritualibus bonis quam etiam de temporalibus.
RA1
Ad primum ergo dicendum, quod Dominus ibi mandat quod bona nostra faciamus aliis innotescere propter
gloriam Dei; unde subditur: ut videant opera vestra bona, et glorificent patrem vestrum qui in caelis est.
Hoc autem non est inanis gloriae.
RA2

178

