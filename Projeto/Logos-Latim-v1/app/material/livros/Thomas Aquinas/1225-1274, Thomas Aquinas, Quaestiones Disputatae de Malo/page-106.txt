Praeterea, Damascenus dicit in III libro, quod spiritus sanctus supervenit virgini purgans ipsam. Non autem
potest dici, quod illa purgatio fuerit superflua: quia cum natura creata nihil superfluum operetur, multo minus
spiritus sanctus.
Si ergo purgatione non praecedente corpus Christi assumptum fuisset de virgine, contraxisset nihilominus
originale peccatum. Et sic videtur quod hoc ipsum sufficiat ad contrahendum originale peccatum, quod aliquis
materialiter ex Adam carnem accipiat.
SC
Sed contra, est quod Augustinus dicit X, super genes. Ad litteram quod Christus non peccavit in Adam, neque
decimatus fuit in lumbis Abrahae, quia non fuit ibi secundum seminalem rationem, sed solum secundum
corpulentam substantiam.
CO
Respondeo. Dicendum quod huius quaestionis veritas ex praemissis potest accipi. Dictum est enim supra, quod
peccatum originale a primo parente derivatur in posteros in quantum posteri moventur a primo parente per
originem.
Manifestum est autem quod materiae non est movere, sed moveri; unde qualitercumque aliquis materialiter
procedit ex Adam vel ex his qui ab Adam processerunt, nullo modo contraheret originale peccatum, nisi
seminaliter propagaretur ex eo; sicut nec etiam peccatum originale contraheret si aliquis homo de novo
formaretur de terra. Non enim refert quantum ad conditionem hominis de qua materia formetur, sed a quo agente
formetur: quia ab agente recipit formam et dispositiones, ut dictum est. Materia vero non retinet priorem formam
aut dispositionem, sed novam acquirit per generationem.
RA1
Ad primum ergo dicendum, quod si aliquis homo formaretur ex digito vel carne alterius hominis, hoc non posset
esse nisi carne illa corrupta et recedente a sua dispositione, quia generatio unius est corruptio alterius.
Unde infectio quae praecessit in carne, non remaneret ad inficiendum animam.
RA2
Ad secundum dicendum, quod Glossa illa non est sic intelligenda, quod locus exilii sit causa contrahendi
originale peccatum; quia si homo post peccatum in Paradiso terrestri remansisset, transmisisset originale
peccatum in posteros. Sed causa traductionis originalis peccati est corruptio naturae humanae in primo parente;
locus autem exilii est concomitans ad corruptionem; unde in Glossa illa locus ponitur quasi concomitans causam,
et non quasi causa.
RA3
Ad tertium dicendum, quod peccatum originale non pertinet ad naturam humanam absolute, sed secundum quod
derivatur ab Adam per viam seminalem, ut dictum est.
RA4
Ad quartum dicendum, quod filii qui nascerentur ex Adam, ipso non peccante, et eva peccante, non contraherent
originalem peccatum: quia originale peccatum contrahitur per virtutem moventem ad naturam humanam, quae
est in semine maris, secundum Philosophum.
Et ideo quamvis eva primo peccaverit, significanter tamen apostolus dicit, quod per unum hominem peccatum in
mundum intravit.
RA5
Ad quintum dicendum, quod aliquibus visum est quod illi qui nascerentur ex Adam non peccante, et eva
peccante, mortales et passibiles essent, propter hoc quod ista consequuntur materiam, quam ministrat mater: et
tunc mortalitas et passibilitas non essent defectus poenales sed naturales: sed melius dicendum est, quod non
essent passibiles neque mortales; si enim Adam non peccasset, transfudisset iustitiam originalem in posteros, ad
quam pertinet quod non solum anima subdatur Deo, sed etiam corpus subdatur animae, per quod excluditur
passibilitas et mortalitas.
RA6
Ad sextum dicendum, quod ex hoc quod Christus fuit conceptus ex virgine sine virili semine, habuit quod non
contraheret originale peccatum. Praecessit autem purgatio non tamquam ad hoc necessaria ut sine originali
peccato conciperetur, sed quia carnem quam verbum Dei suscepit, omnis puritas decebat.
|a8 Articulus 8
TTA
Octavo quaeritur utrum peccata proximorum parentum originaliter in posteros transeant.
TTB
Et videtur quod sic.
AG1
David enim ex legitimo matrimonio natus dicit: ecce enim in iniquitatibus conceptus sum, et in peccatis concepit
me mater mea: ex quo videtur quod multa sunt originalia peccata unius hominis.

106

