contra legem, sed praeter legem: quia si in aliquo recedit ab ordine legis, non tamen ipsam corrumpit, quia non
corrumpit dilectionem, quae est plenitudo legis, ut dicitur Rom. XIII, 10.
RA2
Ad secundum dicendum, quod veniale est differentia diminuens de ratione peccati; et talis differentia invenitur in
omnibus quae participant aliquod commune imperfecte et secundum quid.
RA3
Ad tertium dicendum, quod finis habet rationem termini, non autem id quod est ad finem. Veniale autem non
convertitur ad bonum commutabile ut ad finem; et ideo non convertitur ad ipsum ut ad alium terminum a Deo, ut
propter hoc sit necessarium a Deo averti.
RA4
Ad quartum dicendum, quod ille qui peccat venialiter, non fruitur creatura, sed utitur ea; refert enim eam habitu
in Deum, licet non actu. Nec in hoc contra praeceptum facit, quia non tenetur semper actu referre in Deum.
RA5
Ad quintum dicendum, quod veniale peccatum in quantum veniale nunquam fit mortale, sicut nec albedo fit
nigredo; sed actus qui est venialis in suo genere, potest fieri mortale peccatum ex voluntate ponentis finem in
creatura; quia et id quod est ex natura sua frigidum, potest fieri calidum, sicut aqua.
RA6
Ad sextum dicendum, quod peccatum veniale sit mortale quando placet non quocumque modo, sed sicut finis.
RA7
Ad septimum dicendum, quod aliquando aliquid dividitur contra alterum quia secundum essentiam suam
opponuntur, sicut album et nigrum, calidum et frigidum: et horum unum non disponit ad alterum. Aliquando
autem aliqua dividuntur ad invicem, quia opponuntur secundum rationem perfecti et imperfecti, quorum unum
ordinatur ad alterum, sicut accidens ad substantiam et potentia ad actum; et hoc modo etiam veniale dividitur
contra mortale, et disponit ad ipsum.
RA8
Ad octavum dicendum, quod voluntas creaturae rationalis obligatur ad hoc quod sit subdita Deo: sed hoc fit per
praecepta affirmativa et negativa, quorum negativa obligant semper et ad semper, affirmativa vero obligant
semper, sed non ad semper. Cum ergo aliquis peccat venialiter, tunc quidem non reddit honorem debitum Deo,
servando praeceptum affirmativum in actu; sed hoc non est peccare mortaliter, sicut peccat mortaliter qui
dehonorat Deum, transgrediendo praeceptum negativum, vel non implendo praeceptum affirmativum tempore
quo obligat.
RA9
Ad nonum dicendum, quod cum illud praeceptum apostoli sit affirmativum, non obligat ad hoc quod semper
observetur in actu.
Observatur autem semper in habitu, quamdiu homo habitualiter habet Deum sicut ultimum finem, quod non
excluditur per peccatum veniale.
RA10
Ad decimum dicendum, quod Augustinus ibi loquitur de perfecto malo culpae, quod est peccatum mortale.
RA11
Ad undecimum dicendum quod adulari solummodo ad placendum, ex genere suo est peccatum veniale, cum sit
quaedam vanitas; sed adulari ad decipiendum, est peccatum mortale, secundum illud Is., III, 12: popule meus,
qui beatum te dicunt, ipsi te decipiunt; et de tali adulatione loquitur canon clericus qui: unde ibi dicitur quod
clericus qui vacat adulationibus et proditionibus, debet degradari.
RA12
Ad duodecimum dicendum, quod illa differentia ex parte subiecti non est constitutiva mortalis et venialis peccati,
sed est concomitans; et ideo nihil prohibet aliquod peccatum veniale esse in superiori ratione.
RA13
Et similiter dicendum ad decimumtertium.
RA14
Ad decimumquartum dicendum, quod sensualitas in brutis non participat aliqualiter ratione, sicut in nobis, ut
dicitur in I ethic.; et secundum hoc potest esse subiectum peccati.
RA15
Ad decimumquintum dicendum, quod etiam ipsum organum corporale obedit aliqualiter rationi; et secundum
hoc in actu eius potest esse peccatum, et similiter in actu sensualitatis.
RA16
Ad decimumsextum dicendum, quod in sola voluntate est peccatum sicut in primo movente; in aliis autem
viribus sicut in imperatis et motis.
RA17
Ad decimumseptimum dicendum, quod in superiori ratione potest esse mortale peccatum et directe et indirecte.
Etsi enim non erret in quantum aspicit rationes aeternas, errare tamen potest in quantum ab eis potest averti.
134

