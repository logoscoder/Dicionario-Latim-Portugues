Sed contra. Est quod Augustinus dicit, XVIII de Civit. Dei: non solum animum, sed nec corpus quidem nulla
ratione crediderim Daemonum arte vel potestate in bestialia lineamenta posse converti.
Sed corpus hominis non est minus passivum quam alia corpora. Ergo videtur quod etiam alia corpora
Daemonum arte vel potestate transmutari non possunt.
SC2
Praeterea, Philosophus probat in VII metaph., quod generatio formarum in materia non est a formis
immaterialibus, sed a formis quae sunt in materia; ubi Commentator dicit, quod substantiae immateriales non
possunt transmutare materiam ad formam. Sed Daemones sunt substantiae immateriales.
Ergo videtur quod non possint formaliter corpora materialia transmutare.
CO
Respondeo. Dicendum quod sicut apostolus dicit Rom. XIII, 1, quae a Deo sunt, ordinata sunt; unde bonum
universi est bonum ordinis, ut Augustinus dicit in enchirid.; et Philosophus in XII metaphys..
Huic autem ordini omnes creaturae subiiciuntur, cum sint a Deo productae. Ipse autem Deus, qui est huius
ordinis causa, huic ordini praesidet, non autem ei subiicitur.
Et quia unumquodque per suam formam operationem propriam habet, hic rerum ordo non solum attenditur
secundum formarum excellentiam, sed consequenter secundum operationes et motus; ut scilicet id cuius subtilior
est forma, sit etiam altior operatio.
Et inde est quod secundum dionysium, in Lib. II de cael. Hierarch., infima a supremis moventur per media. Quod
etiam Augustinus dicit in III de Trinit..
Et hoc convenit proportioni quae est necessaria inter agens et patiens. Cum enim suprema in entibus habeant
virtutes maxime universales, passiva infima non sunt proportionata ad recipiendum effectum universalem
immediate, sed per medias virtutes magis particulares et contractas; sicut apparet etiam in ipso ordine
corporalium rerum. Nam corpora caelestia sunt principia generationis hominum, et aliorum animalium
perfectorum, mediante virtute particulari, quae est in seminibus; quamvis quaedam animalia ex putrefactione
generentur per solam virtutem caelestium corporum absque semine; quod accidit ratione imperfectionis eorum.
Videmus enim sensibiliter quod aliquis debilis effectus producitur ab agente remoto; sed fortis effectus requirit
agens propinquum; potest enim aliquid calefieri ab igne, etiamsi sit remotum ab igne; sed inflammari non potest,
nisi igni coniungatur; unde qui vult rem remotam ab igne et camino accenso inflammare, facit hoc mediante
candela. Et similiter generatio perfectorum animalium causatur a caelestibus corporibus mediantibus propriis
activis; generatio autem animalium imperfectorum immediate.
Substantiae autem spirituales sunt superiores ordine naturae etiam ipsis caelestibus corporibus.
Unde propria virtute non possunt formaliter transmutare inferiora corpora, nisi adhibendo aliqua corporalia
activa proportionata effectibus quos intendunt; sicut homo potest calefacere per ignem.
RA1
Ad primum ergo dicendum, quod omnia quae visibiliter fiunt in hoc mundo possunt fieri per Daemones, non sola
propria virtute, sed mediantibus activis naturalibus, ut dictum est.
RA2
Ad secundum dicendum, quod Daemon utitur activo naturali ad aliquem effectum producendum sicut
instrumento: instrumentum autem agit non solum virtute propria, sed etiam in virtute principalis agentis; et ideo
per instrumentum potest aliquid fieri ultra virtutem instrumenti absolute consideratam, sicut lectus fit per serram
virtute artis. Et similiter Daemones per activa naturalia, quae adhibent ad effectus, possunt quaedam facere ultra
virtutem naturalium agentium: non tamen hoc quod humani corporis lineamenta in bestialia convertantur
secundum rei veritatem, quia hoc est praeter ordinem a Deo naturae inditum; sed omnes praedictae conversiones
factae sunt secundum phantasticam apparitionem magis quam secundum veritatem, ut Augustinus ibidem
manifestat.
RA3
Ad tertium dicendum, quod Deus non semper punit per malos Angelos, sed quandoque etiam per bonos, sicut
patet de Angelo qui percussit castra Assyriorum, ut habetur Is., XXXVII, 36. Si tamen illa conversio uxoris Lot
in statuam salis facta est mediantibus Daemonibus, manifestum est quod in illa operatione Daemon fuit
instrumentum divinae virtutis; unde talem effectum produxit non propria virtute, sed virtute divina, quae non
subiicitur ordini rerum, sed potest immediate quoscumque effectus producere, supremos vel infimos, prout
voluerit. De sociis autem diomedis dicit Augustinus, quod non sunt conversi in aves, sed eis submersis,
Daemones aves procreaverunt; per quas longo tempore homines ludificarent, quibusdam earum aliis
succedentibus. Ex quo ostenditur quod non fuit solum secundum phantasticam apparitionem.
RA4
Ad quartum dicendum, quod ex hoc ipso quod substantia spiritualis est magis in actu quam corpus, consequens
est quod habeat virtutem altiorem, et magis universalem; unde infimos effectus non potest producere nisi
mediantibus inferioribus causis.
RA5

272

