RA17
Ad decimumseptimum dicendum, quod appetitus diaboli potest quidem diversa appetere, ut dictum est, sed
tamen in omnibus quae appetit, in malo immobiliter perseverat, ut ex dictis patet.
RA18
Ad decimumoctavum dicendum, quod ratio illa procedit de cognitione et voluntate naturalis boni; nunc autem
loquimur de bono gratuito, et de malo culpae, quod ei apponitur.
RA19
Ad decimumnonum dicendum, quod diabolus habet libertatem servandi rectitudinem, si eam haberet. Nam, ut
Anselmus dicit in eodem libro, liberum arbitrium semper habet potestatem servandi rectitudinem, et cum habet,
et cum non habet eam; sicut cum aliquis habet potestatem servandi pecuniam si haberet, haberet etiamsi non
habet.
RA20
Ad vicesimum dicendum, quod quamvis aliquem hominem contingat ex eadem causa peccare ex qua diabolus
peccavit, non tamen propter hoc omnino similiter deformatur; sed diabolus immobiliter, homo autem mutabiliter
secundum convenientiam suae naturae.
RA21
Ad vicesimumprimum dicendum, quod sicut diabolus immobiliter perseverat in malo cui inhaeret, ita etiam
immobiliter perseveraret in falso cui assentiret.
|a6 Articulus 6
TTA
Sexto quaeritur utrum intellectus diaboli post peccatum sit obtenebratus, ut in eum possit cadere error vel
deceptio.
TTB
Et videtur quod sic.
AG1
Dicitur enim de Leviathan, per quem diabolus intelligitur: existimabit abyssum quasi senescentem: quod
exponens Gregorius in XXXIV Moral. Dicit: abyssum senescere existimat qui terminari quandoque in suppliciis
supernam animadversionem putat. Hoc autem est falsum.
Ergo in diabolo cadit falsa vel erronea opinio.
AG2
Praeterea, quicumque dubitat potest errare.
Sed diabolus quandoque dubitat, ut patet per hoc quod ipse dicit Matth. IV, 3: si filius Dei es, dic ut lapides isti
panes fiant. Ergo diabolus potest errare.
AG3
Sed dicendum quod diabolus errare potest quantum ad cognitionem gratuitam, non autem quantum ad
cognitionem naturalem.
Sed contra est quod dionysius dicit caput IV de divin. Nomin.. Data ipsis, scilicet Daemonibus, naturalia bona,
nequaquam mutata esse dicimus; sed sunt integra et splendidissima, quamvis ipsi non videant, claudentes suas
inspectivas boni virtutes. Sed ille qui non videt ex hoc quod suum visum claudit, potest decipi vel errare. Ergo
diabolus potest errare, etiam circa sua naturalia.
AG4
Praeterea, ubicumque potest inveniri potentia sine actu, ibi potest esse malum, ut patet per Philosophum in IX
metaph..
Sed in intellectu angelico, etiam quantum ad naturalem cognitionem, potest esse potentia sine actu: non enim
simul actu considerant omnia ad quae eorum naturalis cognitio se extendit; alioquin non mutarentur per tempora,
ut Augustinus dicit in VIII super genes. Ad litteram.
Ergo in intellectu Angeli potest esse malum. Sed malum intellectus est falsum, ut dicitur in VI ethic..
Ergo quamvis diabolus sit naturae integrae, nihil prohibet in intellectu eius inveniri falsam opinionem.
AG5
Praeterea, voluntas diaboli potest deficere per peccatum, quia est ex nihilo, ut patet per Augustinus, VII de Civit.
Dei.
Sed similiter intellectus eius est ex nihilo. Ergo pari ratione potest deficere per errorem.
AG6
Praeterea, peccatum excludit a beatitudine.
Sed beatitudo magis pertinet ad intellectum quam ad voluntatem, secundum illud Ioan. XVII, 3: haec est vita
aeterna, ut cognoscat te Deum verum, et quem misisti Jesum Christum. Cum ergo per peccatum sit depravata
voluntas diaboli, in tantum ut semper permaneat in peccato; multo magis sic est depravatus intellectus eius, ut
semper permaneat in errore.
AG7
257

