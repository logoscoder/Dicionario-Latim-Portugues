Praeterea, nullus potest vere enuntiare quod ignorat. Sed, sicut Augustinus dicit, XII super genes. Ad litteram,
certissimis indiciis constat enuntiatas a Daemonibus hominum cogitationes. Ergo Daemones cognoscunt
cogitationes.
AG10
Praeterea, omnis cognitio fit per assimilationem cognoscentis ad cognitum. Sed per peccata cogitationum
homines assimilantur Daemonibus. Ergo Daemones cogitationes tales cognoscere possunt.
AG11
Praeterea, verbum cordis interius magis est simile Daemoni, qui est spiritualis substantia, quam verbum exterius,
quod est corporale.
Sed Daemon cognoscit verbum exterius hominis quod ore profertur. Ergo multo magis cognoscit verbum
interius, quod pertinet ad cogitationem, ut patet per Augustinum, XIV de Trinit..
AG12
Praeterea, actus est magis cognoscibilis quam habitus. Sed Daemon cognoscit id quod est in habituali memoria
hominis: quod patet per hoc quod Augustinus dicit, XVIII de Civit. Dei, quod quidam Philosophus in somnis
apparens cuidam dormienti, dissolvit ei quaestionem de qua dubitabat; quod videtur per Daemones procuratum.
Ergo videtur quod Daemon multo magis cognoscere potest actuales hominum cogitationes.
AG13
Praeterea, quanto virtus cognoscitiva est magis elevata, tanto potest in aliquod maius.
Sed virtus cognoscitiva Daemonis est magis elevata quam virtus cognoscitiva hominis.
Cum ergo homo cogitationes cognoscere possit alterius hominis per aliqua corporalia signa, secundum illud
Eccli. XIX, 26: ex visu cognoscitur vir, et ab occursu faciei cognoscitur sensatus; consequens videtur quod
Daemones ulterius cogitationes hominum in seipsis videant.
AG14
Praeterea, si non viderent eas in seipsis, sed solum per signa corporalia, nullo modo possent eas cognoscere: quia
idem signum corporale ad multa se habet; sicut rubor faciei potest provenire ex exteriori passione irae, et etiam
verecundiae. Sed certum est Daemones aliqualiter cogitationes hominum scire, ut patet per Augustinum, XII
super genes. Ad litteram et in lib.
De divinatione Daemonum et in lib.
Retractat.. Ergo cognoscunt cogitationes per seipsas.
AG15
Praeterea, signa corporalia sunt quaedam sensibilia. Sed secundum dionysium VII cap. De divin. Nomin.,
Daemones non cognoscunt infallibilem veritatem ex sensibus. Ergo Daemones non cognoscunt cogitationes ex
corporalibus signis, sed per seipsas.
AG16
Sed dicebatur, quod Daemon non potest cognoscere cogitationes intrinsecas per seipsas, quia in potestate
voluntatis est eas occultare. Sed contra, non occultat eas totaliter removendo, quia sic nihil cogitaret, nec iterum
faciendo eas distare, quia distantia corporalis non impedit cognitionem Angeli; nec etiam aliquid interponendo,
quod nihil est in anima quod lateat Daemonem.
Ergo nullo modo voluntas potest suas cogitationes Daemoni occultare.
AG17
Praeterea, sicut Augustinus dicit, II super genes. Ad litteram, Angeli per species quas in sui creatione receperunt,
omnia quae sunt infra eos, cognoscunt. Sed cogitationes nostrae sunt infra eos, quia ordine naturae anima est
inferior Angelo. Ergo Daemones per species illas innatas possunt cognoscere cogitationes hominum.
SC1
Sed contra. Est quod dicitur ierem.
Cap. XVII, 9-10: pravum est cor hominis et inscrutabile: quis cognoscet illud? ego Dominus scrutans corda et
probans renes.
Ergo solius Dei est cogitationes hominum cognoscere: non ergo Daemones eas cognoscunt.
SC2
Praeterea, I ad Cor. II, 11, dicit apostolus: quae sunt hominis, (nemo novit) nisi spiritus hominis qui in ipso est.
Cogitationes autem maxime sunt intimae homini. Ergo Daemones non possunt hominis cogitationes cognoscere,
sed ipse solus.
SC3
Praeterea, in Lib. De eccles. Dogmatibus dicitur: internas animae cogitationes diabolum non videre certi sumus.
CO
Respondeo. Dicendum quod, sicut Augustinus dicit, XII super genes. Ad litteram et in Lib. De divinatione
Daemonum, compertum est certis indiciis quod Daemones cogitationes hominum aliqualiter cognoscunt. Quas
quidem contingit dupliciter cognoscere. Uno modo secundum quod videntur in seipsis, sicut aliquis homo
proprias cogitationes cognoscit; alio modo per aliqua corporalia signa: quod maxime manifestum est, cum ex
interioribus cogitationibus homo ducitur in aliquam passionem; quae si fuerit vehemens, etiam in exteriori
268

