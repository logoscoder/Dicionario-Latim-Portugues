SC1
Sed contra. Est quod dicitur matth.
Cap. XII, 31, quod omne peccatum et blasphemia remittetur hominibus.
SC2
Praeterea, nullus peccat ex eo quod non sperat se posse prosequi, quod est impossibile.
Si ergo impossibile esset aliquod peccatum remitti, desperans de remissione illius peccati non peccaret; quod
patet esse falsum.
SC3
Praeterea, Augustinus dicit, quod de nemine desperandum est quamdiu est in via. Sed nullum peccatum trahit
hominem extra statum viae.
Ergo de nullo homine est desperandum, et sic omne peccatum est remissibile.
CO
Respondeo. Dicendum, quod veritas huius quaestionis ex praemissis potest esse manifesta.
Si enim accipiatur peccatum in spiritum sanctum secundum acceptionem Augustini, sic planum est quod
peccatum in spiritum sanctum nullo modo remitti potest. Ex quo enim homo in peccato perseverat usque ad
mortem etiam absque poenitentia, nullo modo peccatum ei remittitur, loquendo de peccatis mortalibus,
secundum quae attenditur impoenitentia, quam Augustinus ponit, esse peccatum in spiritum sanctum. Sunt tamen
aliqua peccata levia et venialia, quae remittuntur in futuro saeculo, ut Gregorius dicit.
Secundum autem alias acceptiones peccatum in spiritum sanctum non dicitur irremissibile quia videlicet nullo
modo remittatur, sed quia remittitur difficulter; et hoc dicitur duplici ratione. Primo quidem ex parte poenae, ut
peccatum dicatur remissibile quod habet aliquam excusationem, ut minus debeat puniri, sicut calor dicitur remitti
quando diminuitur; et hoc modo peccatum quod ex ignorantia vel infirmitate committitur, dicitur esse
remissibile; quia ignorantia et infirmitas alleviant peccatum, non autem malitia.
Similiter etiam aliquam excusationem habere videbatur qui contra Christi humanitatem blasphemabant, dicentes
eum potatorem vini esse, quia ex infirmitate carnis eius movebantur ad blasphemandum; sed illi qui blasphemant
divinitatem Christi vel virtutem spiritus sancti, nihil excusationis habent, quod eorum peccatum alleviet. Alio
modo potest dici irremissibile quantum ad culpam.
Ad cuius evidentiam considerandum est quod in rebus inferioribus dicitur aliquid impossibile per privationem
potentiae activae inferioris, licet non excludatur potentia divina.
Sicut si dicamus quod Lazarum resurgere est impossibile, sublato vitae principio creato; non tamen per hoc
excludimus quod Deus eum resuscitare non possit. In eo autem qui peccat in spiritum sanctum, abiiciuntur
adminicula remissionis peccati, in quantum aliquis contemnit spiritum sanctum et dona eius, quibus fit remissio
peccatorum in ecclesia; et similiter ille qui peccat ex malitia per inclinationem habitus, habet ignorantiam debiti
finis, per quem posset reduci ad bonum, ut supra, dictum est.
Et ideo secundum huiusmodi acceptiones peccatum in spiritum sanctum dicitur irremissibile, quia sunt ablata illa
remedia quibus homo iuvatur ad remissionem peccati; non tamen est irremissibile si consideretur virtus divinae
gratiae tamquam activum principium, et status liberi arbitrii nondum confirmati in malo, sicut principium
materiale.
RA1
Ad primum ergo dicendum, quod intellectus est: non remittitur in hoc saeculo neque in futuro, diversimode
secundum sententiam Augustini et aliorum, sicut dictum est.
Chrysostomus tamen, facilius se expedit referens ad hoc quod Iudaei pro blasphemiis in Christum illatis passuri
erant poenam et in hoc saeculo per Romanos, et in futuro saeculo in damnatione inferni.
RA2
Ad secundum dicendum, quod peccatum in spiritum sanctum dicitur aeternum delictum, quia quantum est de se,
aeternitatem habet: sed ex misericordia Dei finiri potest; sicut et caritas dicitur nunquam excidere, quantum est
de se, licet quandoque excidat ex vitio peccantis.
RA3
Ad tertium dicendum, quod peccatum ad mortem potest intelligi quo aliquis usque ad mortem perseverat, et sic
pro tali non est orandum, quia suffragia non prosunt damnatis, qui sine poenitentia decedunt. Si autem
intelligatur peccatum ad mortem, id est quod ex malitia committitur, sic non prohibetur quin aliquis pro eo oret;
sed non quicumque, quia non quicumque est tanti meriti ut orando ei gratiam impetrare possit; quia sanatio
talium est quasi miraculosa; sicut si diceretur pro suscitatione mortui, non dico ut oret quis pro eo, id est
quicumque, sed aliquis magni meriti apud Deum.
RA4
Ad quartum dicendum, quod verbum illud est intelligendum, quia tales de facili humiliari non possunt, non quod
omnino non possint.
RA5
Ad quintum dicendum, quod veniale tripliciter dicitur. Uno modo ex genere, sicut verbum otiosum dicitur
peccatum veniale.
86

