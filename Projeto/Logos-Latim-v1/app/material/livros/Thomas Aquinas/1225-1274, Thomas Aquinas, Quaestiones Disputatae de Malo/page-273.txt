Ad quintum dicendum, quod forma separata, quae est purus actus, scilicet Deus, non determinatur ad aliquam
speciem vel genus aliquod; sed incircumscripte habet totam virtutem essendi, utpote ipsum suum esse existens,
sicut patet per dionysium cap. V de divin. Nomin.. Et ideo eius virtuti subiicitur omnis actio: sed aliae formae
separatae habent determinatam naturam speciei; unde non potest quaelibet quodlibet operari, sed unaquaeque id
quod competit suae naturae, absque aliquo impedimento materialis defectus; sicut si calor esset forma separata,
non haberet impedimentum in calefaciendo ex defectu materiae non perfecte participantis calorem, sicut ea quae
sunt debiliter calida; non tamen posset facere actionem albedinis, aut alterius formae.
RA6
Ad sextum dicendum, quod vivifica generabilitas, de qua dionysius loquitur, potest referri etiam ad intelligibilem
generationem, ut ipse dicit, cap. II de divin. Nomin.. Aliorum patres dicuntur, quos scilicet purgant, illuminant et
perficiunt. Si tamen referatur ad corporalem generationem, intelligendum est quod datur eis virtus ad
generationem causandam mediantibus corporalibus agentibus.
RA7
Ad septimum dicendum, quod ratio illa in tribus deficit. Primo quidem, quia etsi Angeli caelos moveant, non
tamen Daemones, de quibus nunc agitur. Secundo, quia etsi per intellectum et voluntatem moveant, non tamen
sequitur quod possint aliter movere, sed secundum modum proportionatum naturae ipsorum: Angelus enim non
est sua voluntas, sicut Deus, sed habet voluntatem in natura determinata; et secundum modum eius voluntas
effectum sortitur. Deus autem, qui est ipsa voluntas, indifferenter potest facere omne illud quod potest cadere sub
voluntate. Tertio, dato quod Angeli aliter moverent caelos, et ex hoc sequeretur aliqua transformatio in
inferioribus, hoc non fieret immediate ab eis, sed mediantibus corporibus caelestibus.
RA8
Ad octavum dicendum, quod virtus intelligentiae dicitur esse infinita respectu inferiorum, in quantum non potest
ab inferioribus comprehendi, sed superexcedit ea, non autem ita quod indifferenter omnem effectum in eis
producere possit.
RA9
Ad nonum dicendum, quod ignis et aer et huiusmodi corpora serviunt Angelis secundum ordinem divinitus
institutum.
RA10
Ad decimum dicendum, quod magi Pharaonis fecerunt ranas, adhibendo quaedam activa naturalia, quae
Augustinus in III de Trinit. Nominat semina ex occultis elementorum finibus accepta.
RA11
Ad undecimum dicendum, quod signa sive miracula quae magi faciunt per privatos contractus Daemonum, non
sunt supra ordinem universalium causarum, sicut illa quae virtute divina fiunt, sed fiunt virtute activorum
naturalium supra hominum comprehensionem et facultatem, propter tria: primo quidem, quia Daemones magis
cognoscunt naturalium activorum virtutem quam homines; secundo, quia celerius possunt ea congregare; tertio,
quia activa naturalia, quae assumunt ut instrumenta, se possunt extendere ad maiores effectus ex virtute vel arte
Daemonum, quam ex virtute vel arte hominum; et sic hominibus miracula videntur quae per Daemones fiunt;
sicut etiam hominibus inexpertis videntur miracula quae per aliquos artifices fiunt.
RA12
Ad duodecimum dicendum, quod ordo virtutum facit miracula instrumentaliter agendo ex virtute divina.
RA13
Ad decimumtertium dicendum, quod in fascinatione Daemonum non transmutatur materia corporalis ex sola VI
apprehensionis, ut Avicenna posuit, sed ex eo quod propter vehementem affectionem invidiae vel irae seu odii,
ut plerumque accidit in vetulabus, inficiuntur spiritus; et haec infectio pertingit usque ad oculos, ex quibus
inficitur aer circumstans, ex quo corpus alicuius infantis propter teneritudinem recipit aliquam infectionem, per
modum quo speculum novum inficitur ad aspectum mulieris menstruatae, ut dicitur in Lib. De somno et vigil..
|a10 Articulus 10
TTA
Decimo quaeritur utrum Daemones possint corpora movere localiter.
TTB
Et videtur quod non.
AG1
Motus enim localis perfectior est inter omnes alios, ut Philosophus dicit in VIII phys.. Sed Daemones non
possunt transmutare corpora formaliter. Ergo multo minus possunt ea movere localiter.
AG2
Praeterea, anima est spiritualis substantia, sicut et Daemon. Sed anima non potest movere localiter corpus, nisi a
se vivificatum; unde si aliquod membrum mortificetur, redditur immobile. Sed Daemones non vivificant aliquod
corpus. Ergo non possunt aliquod corpus movere localiter.
AG3
273

