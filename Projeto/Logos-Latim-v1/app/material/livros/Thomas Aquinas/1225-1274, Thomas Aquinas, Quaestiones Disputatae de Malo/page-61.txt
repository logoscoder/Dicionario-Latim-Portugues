AG4
Praeterea, Isidorus dicit, in Lib. De summo bono, quod diabolus corda hominum occultis cupiditatibus urit.
Sed radix omnium malorum est cupiditas, ut dicitur I ad Tim. VI, 10. Ergo videtur quod diabolus possit esse
causa peccati.
AG5
Praeterea, omne quod se habet ad utrumlibet, indiget aliquo determinante ad hoc quod exeat in actum. Sed
liberum arbitrium hominis ad utrumlibet se habet, scilicet ad bonum et malum. Ergo ad hoc quod exeat in actum
peccati, indiget quod ab aliquo determinetur ad malum. Maxime autem hoc videtur fieri a diabolo, cuius voluntas
est determinata ad malum. Ergo videtur quod diabolus sit causa peccati.
AG6
Praeterea, Augustinus dicit in Enchir., quod causa peccati est voluntas mutabilis, primo quidem Angeli, Deinde
vero hominis. Sed primum in quolibet genere est causa eorum quae sunt post. Ergo videtur quod mala voluntas
diaboli sit causa malae voluntatis hominis.
AG7
Praeterea, in cogitatione peccatum consistit; unde dicitur Is., I, 16: auferte malum cogitationum vestrarum ab
oculis meis.
Sed diabolus potest causare in nobis cogitationes, ut videtur: quia vis cogitativa est potentia corporali organo
alligata; diabolus autem potest corpora immutare. Ergo videtur quod diabolus possit esse directe causa peccati.
AG8
Praeterea, Augustinus dicit, quod nonnullum vitium est, cum caro concupiscit adversum spiritum.
Sed hanc concupiscentiam, ut videtur, potest diabolus causare; quia vis concupiscibilis est actus organi
corporalis. Ergo videtur quod directe possit esse causa peccati.
AG9
Praeterea, Augustinus dicit, super genes.
Ad litteram, quod quando sic species rerum praesentantur homini ut non discernantur a rebus, sequitur
inordinatio in carne; hoc autem dicit fieri posse spirituali virtute Angeli boni vel mali.
Inordinatio autem quae est in carne non est sine peccato. Ergo videtur quod diabolus possit esse directe causa
peccati.
AG10
Praeterea, Commentator in XI metaph.
Inducit verba themistii dicentis, quod natura inferior agit quasi memorata a superioribus causis. Sed causae
superiores sunt proprie et directe causa eius quod agitur ab inferioribus causis. Quod ergo potest commemorare
aliquid inferiori agenti, videtur quod sit causa actus eius. Sed diabolus potest commemorare aliquid homini unde
movetur ad peccandum. Ergo videtur quod diabolus possit esse directe causa peccati.
AG11
Praeterea, Philosophus II ethic.
Eudemiorum, inquirit quid sit principium operationis in anima, et ostendit quod oportet esse aliquid extrinsecum.
Omne enim quod incipit de novo, habet aliquam causam; incipit enim homo operari, quia vult; incipit autem
velle, quia praeconsiliatur. Si autem praeconsilietur propter aliquod consilium praecedens, aut est procedere in
infinitum, aut oportet ponere aliquod principium extrinsecum, quod primo movet hominem ad consiliandum; nisi
forte aliquis dicat, quod hoc est a fortuna; ex quo sequeretur omnes actus humanos esse fortuitos. Hoc autem
principium in bonis quidem dicit esse Deum, qui non est causa peccati, ut supra ostensum est. Cum ergo homo
incipiat agere, velle et consiliari ad peccandum, videtur quod oporteat huius esse aliquam extrinsecam causam,
quae non potest esse alia nisi diabolus. Ipse ergo est causa peccati.
AG12
Praeterea, cuiuscumque potestati subiacet motivum, eius potestati subiacet et motus qui a motivo causatur.
Motivum autem voluntatis est aliquid apprehensum per sensum vel intellectum; quorum utrumque subiacet
potestati diaboli; dicit enim Augustinus in Lib. Lxxxiii quaestionum: serpit hoc malum, scilicet quod est a
diabolo, per omnes aditus sensuales, dat se figuris, accomodat coloribus, adhaeret sonis, latet in ira, in fallacia
sermonis, odoribus se subiicit, infundit saporibus, et quibusdam nebulis implet omnes meatus intelligentiae. Ergo
in potestate diaboli est quod moveat voluntatem, et ita directe est causa peccati.
AG13
Praeterea, diabolus emit hominem propter peccatum, secundum illud Is., L, 1: ecce in iniquitatibus vestris
venumdati estis.
Sed emptor dat pretium venditori. Ergo peccatum in homine causatur a diabolo.
AG14
Praeterea, Hieronymus dicit, quod sicut Deus est perfectio boni, ita diabolus est perfectio mali, licet in homine
sint quaedam incentiva vitiorum. Sed Deus est per se causa bonorum nostrorum. Ergo videtur quod diabolus
etiam sit directe causa peccatorum nostrorum.
AG15
61

