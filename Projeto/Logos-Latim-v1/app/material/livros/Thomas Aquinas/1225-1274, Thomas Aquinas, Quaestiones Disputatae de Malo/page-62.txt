Praeterea, sicut Angelus bonus se habet ad bonum, ita malus Angelus ad malum. Sed Angelus bonus reducit
homines ad bonum, quia, sicut dionysius dicit, lex divinitatis est ultima per media reducere. Ergo videtur quod
malus Angelus possit reducere hominem ad malum; et ita videtur quod diabolus sit causa peccati.
SC1
Sed contra. Est quod Augustinus dicit in Lib. Lxxxiii quaestionum, quod ad hominis voluntatem causa
depravationis eius redit, sive aliquo sive nullo suadente depravatus sit. Sed homo depravatur per peccatum. Ergo
causa peccati hominis non est diabolus, sed voluntas humana.
SC2
Praeterea, Augustinus dicit in Lib. I de libero arbitrio, quod non est aliquid causa peccati humani; sed quilibet est
causa suae malitiae.
SC3
Praeterea, peccatum hominis ex libero arbitrio procedit. Sed diabolus non potest liberum arbitrium hominis
movere; hoc enim libero arbitrio repugnaret. Non est ergo diabolus causa peccati.
CO
Respondeo. Dicendum quod causa aliquid movens multipliciter dicitur. Quandoque enim dicitur causa id quod
est disponens, vel quod est consilians, vel quod est praecipiens; quandoque vero dicitur causa id quod est
perficiens; et haec proprie et vere causa dicitur, quia causa est ad quam sequitur effectus. Ad actionem autem
perficientis statim effectus sequitur, non autem ad actionem disponentis vel consulentis vel imperantis. Suasio
enim non cogit invitum, ut Augustinus dicit in libro LXXXIII quaestionum.
Sic ergo dicendum est, quod diabolus humani peccati causa esse potest per modum disponentis vel persuadentis
interius aut exterius; aut etiam per modum praecipientis, ut apparet in his qui se manifeste diabolo subdiderunt.
Sed per modum perficientis causa peccati esse non potest. Sicut enim in formis producendis causa perficiens est
ex cuius actione directe consequitur forma, ita in actibus eliciendis causa perficiens est ex cuius actione agens
directe inclinatur ad agendum. Peccatum autem non est forma, sed actus. Illud ergo per se potest esse causa
peccati quod potest directe movere voluntatem ad actum peccati. Est autem considerandum, quod voluntas ad
aliquid inclinari dicitur dupliciter: uno modo ab exteriori; alio modo ab interiori.
Ab exteriori quidem, sicut ab obiecto apprehenso; nam bonum apprehensum movere dicitur voluntatem; et per
hunc modum dicitur movere consilians vel suadens, in quantum scilicet facit apparere aliquod esse bonum.
Ab interiori autem movetur voluntas, sicut ab eo quod producit ipsum voluntatis actum. Obiectum autem
propositum voluntati, non ex necessitate movet voluntatem, licet intellectus ex necessitate assentiat interdum
propositae veritati. Cuius diversitatis ratio est, quia tam intellectus quam voluntas ex necessitate tendit in illud ad
quod naturaliter ordinatur; naturale enim est determinari ad unum.
Unde intellectus ex necessitate assentit principiis primis naturaliter notis, nec potest eorum contrariis assentire; et
similiter voluntas naturaliter vult et ex necessitate beatitudinem, nec aliquis potest velle miseriam. Unde in
intellectu contingit quod ea quae necessariam cohaerentiam habent cum primis principiis naturaliter cognitis, ex
necessitate moveant intellectum, sicut conclusiones demonstratae, quando apparent; quae si negentur, oportet
negari prima principia, ex quibus ex necessitate consequuntur. Si vero sint aliquae conclusiones quae non
necessariam cohaerentiam habeant cum primis principiis naturaliter notis, sicut contingentia et opinabilia, non
cogitur his intellectus assentire. Similiter etiam neque necessariis quae necessario connectuntur primis principiis,
ex necessitate assentit, antequam huiusmodi necessariam connexionem cognoscat.
Sic ergo videtur et circa voluntatem, quod voluntas ad nihilum ex necessitate movetur quod non appareat habere
necessariam connexionem cum beatitudine, quae est naturaliter volita. Manifestum est autem quod huiusmodi
particularia bona non habent necessariam connexionem cum beatitudine, quia sine quolibet eorum potest homo
esse beatus.
Unde quantumcumque homini proponatur aliquod eorum ut bonum, voluntas non ex necessitate in illud tendit.
Bonum autem perfectum, quod est Deus, necessariam quidem connexionem habet cum beatitudine hominis, quia
sine eo non potest homo esse beatus; verumtamen necessitas huius connexionis non manifeste apparet homini in
hac vita, quia Deum per essentiam non videt; et ideo etiam voluntas hominis in hac vita non ex necessitate Deo
adhaeret; sed voluntas eorum qui Deum per essentiam videntes, manifeste cognoscunt ipsum esse essentiam
bonitatis et beatitudinem hominis, non potest Deo non inhaerere, sicut nec voluntas nostra potest nunc
beatitudinem non velle.
Patet ergo quod obiectum non ex necessitate movet voluntatem; et ideo nulla persuasio ex necessitate movet
hominem ad agendum.
Relinquitur ergo quod causa perficiens et propria voluntarii actus sit solum id quod operatur interius. Hoc autem
nihil aliud esse potest quam ipsa voluntas sicut causa secunda, et Deus sicut causa prima. Cuius ratio est, quia
actus voluntatis nihil est aliud quam inclinatio quaedam voluntatis in volitum, sicut et appetitus naturalis nihil est
aliud quam inclinatio naturae ad aliquid. Inclinatio autem naturae est et a forma naturali et ab eo quod dedit
formam; unde dicitur quod motus ignis sursum est ab eius levitate, et a generante quod talem formam creavit. Sic
ergo motus voluntatis directe procedit a voluntate et a Deo, qui est voluntatis causa, qui solus in voluntate
operatur, et voluntatem inclinare potest in quodcumque voluerit.
62

