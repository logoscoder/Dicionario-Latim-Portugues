Praeterea, ante institutionem circumcisionis pueri salvabantur in sola fide parentum, ut Gregorius dicit.
Ergo et per infidelitatem damnabantur. Sed infidelitas est peccatum actuale. Ergo actuale peccatum proximorum
parentum transit ad posteros.
AG13
Praeterea, efficacius est ad agendum quod inest secundum speciem et secundum rem, quam quod inest secundum
speciem tantum. Sed turpitudo corporalis imaginata, quae est secundum speciem tantum in generante, transit ad
posteros; unde Hieronymus dicit in libro de Hebraicis quaestionibus, quod quaedam mulier peperit puerum
nigrum ad aspectum Aethiopis in pariete depicti.
Ergo multo magis turpitudo peccati, quae est in anima patris et secundum rem et secundum speciem, transit ad
posteros.
AG14
Praeterea, magis aliquis potest communicare alteri quod habet a seipso quam quod habet ab alio. Sed proximi
parentes transfundunt in posteros corruptionem peccati originalis, quae in eos ab Adam derivatur. Ergo multo
magis transfundunt corruptionem actualium peccatorum.
AG15
Praeterea, secundum iura canonica et civilia filii obligantur pro peccatis parentum; nam filii servorum, quamvis
sint ex libera matre geniti, addicuntur servituti; haeredes autem alicuius furis obligantur pro furto patris
secundum iura canonica, etiamsi nihil ad eos de furto pervenerit, lite etiam non contestata cum patre; filii etiam
eorum qui peccant crimine laesae maiestatis, portant parentum ignominiam. Ergo peccata parentum ad filios
transeunt.
AG16
Praeterea, magis conveniunt filii cum proximis parentibus quam cum primo parente, et immediatius se habent ad
eos. Si ergo peccatum primi parentis transit in posteros, multo magis peccata proximorum parentum.
AG17
Praeterea, ea quae sunt corporis, traducto corpore traducuntur. Sed quaedam peccata actualia pertinent ad corpus;
dicit enim apostolus, I ad Cor., VI, 18: omne peccatum quodcumque fecerit homo, extra corpus est; qui autem
fornicatur, in corpus suum peccat. Ergo huiusmodi peccata actualia a proximis parentibus originaliter ad posteros
derivantur.
SC1
Sed contra. Peccatum opponitur merito.
Sed merita parentum non derivantur ad posteros, alioquin non omnes nasceremur filii irae. Ergo peccata actualia
proximorum parentum non in posteros transeunt.
SC2
Praeterea, Ezech. XVIII, 20, dicitur: filius non portabit iniquitatem patris. Portaret autem si a patre in ipsum
transiret. Ergo peccata proximorum parentum non transeunt in filios.
CO
Respondeo. Dicendum quod super hoc Augustinus quaestionem movet in enchiridio, et insolutam dimittit. Sed si
diligenter consideretur, impossibile est quod peccata actualia proximorum parentum originaliter in posteros
transeant.
Ad cuius evidentiam notandum est, quod generans univocum naturam suae speciei communicat generato, et per
consequens omnia accidentia quae speciem consequuntur; sicut enim homo generat hominem, ita risibilis
risibilem.
Si autem virtus generantis sit fortis, tradit similitudinem suam genito etiam quantum ad accidentia individualia.
Sed hoc verum est de accidentibus quae aliqualiter ad corpus pertinent, non autem de accidentibus quae solum
pertinent ad animam, maxime intellectivam, quae non est virtus in organo corporali: homo enim albus plerumque
generat filium album et magnus magnum; nunquam autem grammaticus grammaticum, aut physicus physicum.
Quia vero per peccatum gratiae donum privatur, oportet idem considerare in peccato quod consideratur in dono
gratiae, quod tollitur per peccatum. Fuit autem in principio conditionis humanae quoddam donum gratuitum
primo homini divinitus datum non ratione personae suae tantum, sed ratione totius naturae humanae ab eo
derivandae, quod donum fuit originalis iustitia. Huius etiam doni virtus non solum residebat in superiori parte
animae, quae est intellectiva, sed diffundebatur ad inferiores animae partes, quae continebantur virtute doni
praedicti totaliter sub ratione; et ulterius usque ad corpus, in quo nihil poterat accidere, dono praedicto manente,
quod contrariaretur unioni ipsius ad animam. Et ideo rationabiliter hoc donum fuisset ad posteros propagatum,
propter duo: primo quidem, quia consequebatur naturam ex Dei munere, licet non ex ordine naturae; secundo,
quia pertingebat usque ad corpus, quod per generationem traducitur.
Hoc autem donum sublatum est per primum peccatum primi parentis; unde rationabiliter et peccatum illud
propter easdem causas per originem ad posteros derivatur.
Sed alia peccata actualia vel ipsius primi parentis, vel etiam aliorum opponuntur dono gratiae quod divinitus
confertur alicui, ratione personae suae tantum, et iterum residet vis eius in sola anima intellectiva, neque
derivatur ad corpus ut per huiusmodi gratiam tollatur corruptibilitas corpori. Et ideo nec ipsa gratia traducitur,
108

