RA1
Ad primum ergo dicendum, quod iste qui peccat venialiter, amat aliquid cum Deo, quod etsi non actu, tamen
habitu propter Deum amat.
RA2
Ad secundum dicendum, quod caritas potest habere causam sui augmenti meritoriam ex parte hominis, et
effectivam ex parte bonitatis divinae, cuius est semper promovere ad bonum; sed non potest habere causam
diminutionis, neque meritoriam ex parte hominis, ut dictum est, neque effectivam ex parte Dei: quia ex ipso non
est quod homo fiat deterior, ut Augustinus dicit in libro LXXXIII quaestionum.
RA3
Ad tertium dicendum, quod ratio illa procederet, si veniale esset directe causa parvae caritatis in suo fieri. Non
est autem directe causa, sed quasi per accidens, in quantum scilicet impedit actum liberi arbitrii, quo quis
disponitur ad caritatem. Actus autem liberi arbitrii requiritur quidem in adultis ad infusionem gratiae vel
caritatis; non autem requiritur ad conservationem habitus iam suscepti; unde impedito actu non diminuitur caritas
iam habita.
RA4
Ad quartum dicendum, quod difficile mobile non est differentia constitutiva habitus: nec enim dispositio et
habitus sunt diversae species. Alioquin non posset una et eadem qualitas quae prius fuit dispositio, postea fieri
habitus. Sed facile mobile et difficile mobile se habent sicut perfectum et imperfectum circa eamdem rem. Dato
autem quod difficile mobile esset differentia constitutiva, adhuc ratio non sequeretur: quia quod aliquis habitus
fiat de facili mobilis, potest contingere dupliciter: uno quidem modo per se, quia scilicet non habet ita perfectum
esse in subiecto; et sic quidquid diminueret hoc quod est difficile mobile circa habitum, diminueret ipsum
habitum. Alio modo per accidens, ex eo scilicet quod inducitur dispositio ad contrarium; ut si dicamus, quod
forma aquae per susceptionem caloris fiat minus de difficili mobilis; et tamen constat quod forma substantialis
non diminuitur: et per hunc modum veniale diminuit hoc quod est difficile mobile circa caritatem; et per hunc
modum etiam est intelligendum quod quidam dicunt, quod veniale diminuit caritatem quantum ad radicationem
in subiecto, non quidem per se, sed per accidens, ut dictum est.
RA5
Ad quintum dicendum, quod diminutio cupiditatis dicitur esse nutrimentum sive conservatio caritatis, non autem
augmentum: quia scilicet diminutio cupiditatis diminuit venialia, quae disponunt ad amissionem caritatis.
RA6
Ad sextum dicendum, quod vapor crassus recipitur in eadem parte aeris in qua recipitur lux; et ideo diminuit
lucem: sed veniale non attingit ad summam partem animae secundum habitudinem eius ad summum bonum: et
ideo non potest diminuere caritatem iam habitam, licet possit impedire magnitudinem eius in acquirendo ipsam:
sicut tenebrositas aeris extra domum existentis, non diminueret claritatem in domo existentem ex causa
intrinseca; diminueret autem intensionem claritatis radii venientis ex extrinseco ad domum. Perfectio autem
superioris partis animae quantum ad sui generationem dependet a bona dispositione inferiorum partium, non
autem quantum ad sui conservationem; homo enim naturaliter per inferiora et sensibilia ad interiora intelligibilia
pertingit; unde etiam defectus visus aut auditus potest impedire acquisitionem scientiae, non tamen diminuit
scientiam iam acquisitam.
RA7
Ad septimum dicendum, quod hoc non est verum universaliter, quod omne quod successive corrumpitur,
diminuatur; quia forma substantialis successive amittitur, si consideretur alteratio praecedens, prout Philosophus
dicit in VI physic. Quod id quod corrumpitur, corrumpebatur et corrumpetur, et tamen forma substantialis non
diminuitur.
Sic autem caritas quandoque successive amittitur, si consideretur praecedens dispositio ad amissionem. Sed si
consideretur ipsa amissio secundum se, non successive amittitur. Et quod dicit, quod caritas, quia corrumpitur,
est subiectum corruptionis, est omnino falsum.
Non enim albedo aut aliqua forma dicitur corrumpi quia ipsa sit subiectum corruptionis; sed subiectum albedinis
est subiectum corruptionis, in quantum desinit esse album. Similiter etiam dicendum est, quod si accipiatur ipsa
corruptio formae secundum se, prout est in termino motus, idem est corrumpi et nunc primo corruptum esse;
sicut idem est illuminari et illuminatum esse, quando autem primo corruptum est aliquid, tunc non est, ut dicitur
in VIII physic., et ideo quando caritas corrumpitur, non est.
RA8
Ad octavum dicendum, quod inordinatio simpliciter tollit ordinationem caritatis simpliciter, quia attingit animam
secundum superiorem partem; et inordinatio secundum quid, tollit secundum quid ordinationem caritatis in
aliquo actu, prout ordo caritatis a superiori parte animae ad inferiores derivatur; sed de ipsa caritate, secundum
quod est in suprema parte, nihil diminuit: sicut nigredo quae est in pede, nihil diminuit de albedine quae est in
capite.
RA9

138

