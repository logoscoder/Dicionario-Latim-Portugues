indigeat in nullo vel in paucis. Prima conditio praeponderat secundae: multo enim melius est quod est capax
magni boni, quamvis ad illud obtinendum indigeat multis auxiliis, quam illud quod non est capax nisi parvi boni,
quod tamen absque exteriori auxilio vel cum pauco auxilio consequi potest; sicut melius dispositum dicimus esse
corpus alicuius hominis si possit consequi perfectam sanitatem, licet multis auxiliis medicinae, quam si possit
consequi solum sanitatem quamdam imperfectam absque auxilio medicinae.
Creatura ergo rationalis in hoc praeeminet omni creaturae, quod capax est summi boni per divinam visionem et
fruitionem, licet ad hoc consequendum naturae propriae principia non sufficiant, sed ad hoc indigeat auxilio
divinae gratiae.
Sed circa hoc considerandum est, quod aliquod divinum auxilium necessarium est communiter omni creaturae
rationali, scilicet auxilium gratiae gratum facientis, qua quaelibet creatura rationalis indiget, ut possit pervenire
ad beatitudinem perfectam, secundum illud apostoli Rom. VI, 23: gratia Dei vita aeterna. Sed praeter hoc
auxilium necessarium fuit homini aliud supernaturale auxilium, ratione suae compositionis. Est enim homo
compositus ex anima et corpore, et ex natura intellectuali et sensibili; quae quodammodo si suae naturae
relinquantur, intellectum aggravant et impediunt, ne libere ad summum fastigium contemplationis pervenire
possit. Hoc autem auxilium fuit originalis iustitia, per quam mens hominis si subderetur Deo, ei subderentur
totaliter inferiores vires et ipsum corpus, neque ratio impediretur quo minus posset in Deum tendere. Et sicut
corpus est propter animam, et sensus propter intellectum; ita hoc auxilium, quo continetur corpus sub anima, et
vires sensitivae sub mente intellectuali, est quasi dispositio quaedam ad illud auxilium quo mens humana
ordinatur ad videndum Deum et ad fruendum ipso. Hoc autem auxilium originalis iustitiae subtrahitur per
peccatum originale, ut supra ostensum est.
Cum autem aliquis peccando abiicit a se illud per quod disponebatur ad aliquod bonum acquirendum, meretur ut
ei subtrahatur illud bonum ad quod obtinendum disponebatur, et ipsa subtractio illius boni est conveniens poena
eius: et ideo conveniens poena peccati originalis est subtractio gratiae, et per consequens visionis divinae, ad
quam homo per gratiam ordinatur.
RA1
Ad primum ergo dicendum, quod homo frustra et vane factus esset, si beatitudinem consequi non posset, sicut
quaelibet res quae non potest consequi ultimum finem. Unde ne homo frustra et vane factus esset, cum peccato
originali nascens, a principio humani generis proposuit Deus homini remedium, per quod ab hac vanitate
liberaretur, scilicet ipsum mediatorem Deum et hominem Jesum Christum per cuius fidem impedimentum
peccati originalis subtrahi posset. Unde in psalm.
Lxxxviii, 48, dicitur: memorare quae mea substantia; numquid enim vane constituisti omnes filios hominum?
quod exponens Glossa, dicit, quod David petit incarnationem filii, qui de sua substantia carnem assumpturus
erat, et per ipsum homines erant a vanitate liberandi.
RA2
Ad secundum dicendum, quod anima huius pueri qui sine baptismo decedit, non punitur carentia visionis divinae
propter peccatum Adae, secundum quod fuit personale peccatum eius; sed punitur pro infectione originalis
culpae, quam incurrit ex unione ad corpus quod a primo parente traducitur secundum seminalem rationem.
Iniustum enim esset ut derivaretur reatus poenae nisi et derivaretur infectio culpae; unde apostolus, Rom. V, 12,
praemittit derivationem culpae derivationi poenae, dicens: per unum hominem peccatum in mundum intravit, et
per peccatum mors.
RA3
Ad tertium dicendum, quod gravitas alicuius poenae potest attendi dupliciter. Uno modo ex parte ipsius boni
quod privatur per malum poenae; et sic carentia visionis divinae et fruitionis Dei, est gravissima poenarum.
Alio modo per comparationem ad eum qui punitur; et sic tanto est gravior poena, quanto id quod subtrahitur est
magis proprium et connaturale ei cui subtrahitur; sicut magis diceremus puniri hominem si auferretur ei
patrimonium suum, quam si impediretur ne perveniret ad regnum quod ei non debetur. Et per hunc modum
dicitur esse mitissima omnium poenarum sola carentia visionis divinae, in quantum visio divinae essentiae est
quoddam bonum omnino supernaturale.
RA4
Ad quartum dicendum, quod bonum creatum additum bono increato non facit maius bonum, nec magis beatum.
Cuius ratio est, quia si duo participantia coniungantur, augeri potest in eis id quod participatur; sed si participans
addatur ei quod est per essentiam tale, non facit aliquid maius; sicut duo calida adiuncta ad invicem, possunt
facere magis calidum; sed si esset aliquid quod esset calor per essentiam suam subsistens, ex nullius calidi
additione intenderetur. Cum ergo Deus sit ipsa essentia bonitatis, ut dionysius dicit in Lib. De divin. Nomin.,
omnia autem alia sint bona per participationem, ex nullius boni additione fit Deus magis bonus; quia cuiuslibet
rei alterius bonitas continetur in ipso. Unde cum beatitudo nihil sit aliud quam adeptio boni perfecti,
quodcumque aliud bonum superaddatur divinae visioni aut fruitioni, non faciet magis beatum; alioquin Deus
esset factus beatior condendo creaturas. Nec tamen est eadem ratio de beatitudine et miseria; quia sicut beatitudo
consistit in coniunctione ad Deum, ita miseria consistit in recessu a Deo; a cuius quidem similitudine et
participatione recedit quis per cuiuslibet boni privationem; unde quodlibet bonum privatum facit magis miserum,
112

