|a3 Articulus 3
TTA
Tertio quaeritur in quo sit peccatum originale sicut in subiecto, utrum scilicet in carne, vel in anima.
TTB
Et videtur quod in carne, et non in anima.
AG1
Anima enim est creata a Deo. Sed a Deo non habet immunditiam peccati, nec etiam ex se ipsa, quia sic esset
actuale peccatum.
Ergo nullo modo originale peccatum est in anima.
AG2
Praeterea, in quocumque est peccatum originale, ille peccavit in Adam, secundum illud apostoli, Rom. V, 12: in
quo omnes peccaverunt. Sed anima huius hominis non peccavit in Adam, quia non erat ibi. Ergo in anima non
est peccatum originale.
AG3
Praeterea, Augustinus dicit in libro contra quinque haereses, quod radii solis sparguntur per faeces, nec
inquinantur.
Sed anima est quaedam lux spiritualis, et sic est virtuosior quam lux corporalis. Ergo anima non inquinatur per
immunditias carnis.
AG4
Praeterea, poena respondet culpae. Sed poena peccati originalis est mors, quae non est solius animae, sed
coniuncti. Ergo peccatum originale non est in anima, sed in coniuncto.
AG5
Praeterea, verius est aliquid in causa quam in effectu. Si ergo causa infectionis animae est ex carne, videtur quod
originale peccatum magis sit in carne quam in anima.
SC
Sed contra, est quod Ambrosius dicit, quod idem est susceptivum virtutis et vitii. Sed caro non est susceptiva
virtutis. Ergo nec vitii.
CO
Respondeo. Dicendum, quod ad huius quaestionis intelligentiam duas distinctiones considerare oportet.
Primo quidem, quod aliquid dupliciter dicitur esse in aliquo: uno modo sicut in proprio subiecto, alio modo sicut
in causa. Proprium autem subiectum alicuius accidentis coaequatur ipsi accidenti; puta, si volumus considerare
proprium subiectum felicitatis et virtutis, cum felicitas et virtus sint propria hominis, proprium subiectum
utriusque erit id quod est proprium hominis, scilicet pars animae rationalis, ut Philosophus probat in I ethic..
Causa autem est duplex, scilicet instrumentalis et principalis. In principali quidem causa est aliquid secundum
similitudinem formae, vel eiusdem speciei, si sit causa univoca; puta, cum homo generat hominem, vel ignis
ignem; vel secundum aliquam excellentiorem formam, si sit agens non univocum; sicut sol generat hominem.
In causa autem instrumentali est aliquis effectus secundum virtutem quam recipit instrumentum a causa
principali, in quantum movetur ab ea: aliter enim est forma domus in lapidibus et lignis, tamquam in proprio
subiecto; et aliter in anima artificis, tamquam in causa principali; et aliter in serra et securi tamquam in causa
instrumentali.
Manifestum est autem quod esse susceptivum peccati est proprium hominis. Unde oportet quod proprium
subiectum peccati cuiuscumque sit id quod est proprium hominis, scilicet anima rationalis, secundum quam
homo est homo: et sic peccatum originale est in anima rationali tamquam in proprio subiecto. Semen autem
carnale sicut est instrumentalis causa traductionis humanae naturae in prolem, ita est instrumentalis causa
traductionis peccati originalis; et ita peccatum originale est in carne, id est in carnali semine, virtute, sicut in
causa instrumentali.
Secundo considerandum est, quod duplex est ordo, scilicet naturae, et temporis. Ordine quidem naturae
perfectum est prius imperfecto, et actus potentia; ordine vero generationis et temporis, e converso imperfectum
est prius perfecto, et potentia actu. Sic ergo in ordine naturae per prius est peccatum originale in anima, in qua
est sicut in proprio subiecto, quam in carne, in qua est sicut in causa instrumentali; sed in carne est per prius
ordine generationis et temporis.
RA1
Ad primum ergo dicendum, quod anima rationalis non habet immunditiam peccati originalis, nec a se, nec a Deo,
sed ex unione ad carnem, sic enim fit pars humanae naturae derivatae ab Adam.
RA2
Ad secundum dicendum, quod cum peccatum originale sit peccatum naturae, non pertinet ad animam nisi in
quantum est pars humanae naturae, humana autem natura fuit originaliter in Adam secundum aliquam partem
sui, scilicet secundum carnem, et secundum dispositionem ad animam; et secundum hoc dicitur homo in Adam
peccasse peccato originali.
RA3
97

