locum viri. Sed non poterat fieri quod vir comederet de ligno vetito quin peccaret mortaliter. Ergo in superiori
ratione non potest esse nisi peccatum mortale. Quod ergo est veniale in inferiori parte, cum venerit ad
superiorem, fiet mortale.
AG17
Praeterea, si habitus est damnabilis, et actus ex illo procedens damnabilis erit. Sed in infideli non baptizato, cui
non est remissum originale peccatum, manet habitus primae damnationis, ad quem pertinet corruptio fomitis.
Ergo etiam primi motus ex tali corruptione provenientes, sunt eis damnabiles et peccata mortalia; qui tamen
constat quod secundum se sunt peccata venialia. Ergo peccatum veniale potest fieri mortale.
SC1
Sed contra. Ea quae in infinitum differunt, non transeunt in invicem. Sed peccatum mortale et veniale differunt
in infinitum; nam uni debetur poena temporalis, alii aeterna.
Ergo peccatum veniale non potest fieri mortale.
SC2
Praeterea, ea quae differunt genere vel specie, non transeunt in invicem. Sed veniale et mortale differunt genere,
vel etiam specie.
Ergo veniale nunquam potest fieri mortale.
SC3
Praeterea, una privatio non fit alia; caecitas enim nunquam fit surditas. Sed mortale includit privationem finis,
veniale autem privationem ordinis ad finem. Ergo veniale nunquam potest fieri mortale.
CO
Respondeo. Dicendum quod ista quaestio triplicem potest habere intellectum. Uno enim modo potest intelligi
utrum unum et idem peccatum numero quod prius fuit veniale, postmodum possit fieri mortale. Secundo potest
intelligi, utrum peccatum quod ex genere suo est veniale, possit aliquo modo fieri mortale. Tertio modo potest
intelligi, utrum multa peccata venialia faciant unum peccatum mortale.
Si ergo primo modo intelligatur, dicendum est, quod peccatum veniale non potest fieri mortale. Cum enim
peccatum, secundum quod nunc loquimur, importet actum malum moraliter oportet ad hoc quod sit unum et
idem peccatum numero, quod sit unus actus moraliter. Est autem actus aliquis moralis ex hoc quod est
voluntarius: unde unitas actus moralis consideranda est secundum voluntatem. Contingit enim quandoque quod
actus est unus numero secundum quod est in genere naturae, qui tamen non est unus secundum quod est in
genere moris, propter diversitatem voluntatis: puta, si aliquis vadens continue ad ecclesiam, in prima parte motus
intendat inanem gloriam, in secunda vero intendat Deo servire. Sic ergo contingit quidem in uno actu secundum
speciem naturae, quod in prima parte sit peccatum veniale, et in secunda peccatum mortale, si voluntas in tantas
libidines excrescat, ut faciat opus peccati venialis etiam in contemptum Dei, puta loqui verbum otiosum, vel
aliquid huiusmodi; sed sic non est unum peccatum sed duo, quia non est unus actus secundum genus moris.
Si vero intelligatur quaestio secundo modo, sic dicendum est, quod id quod est peccatum veniale ex genere,
potest fieri peccatum mortale non quidem ex genere, sed ex fine.
Ad cuius evidentiam considerandum est, quod cum actus exterior pertineat ad genus moris secundum quod est
voluntarius, in actu morali possunt considerari duo obiecta; scilicet obiectum exterioris actus, et obiectum
interioris.
Quae quidem quandoque sunt unum; puta cum aliquis volens ire ad aliquem locum vadit illuc: quandoque vero
sunt diversa, et contingit quod alterum est bonum et alterum malum; sicut cum aliquis dat eleemosynam volens
placere hominibus, obiectum exterioris actus est bonum; obiectum autem interioris actus est malum; et quia actus
exterior constituitur in genere moris in quantum est voluntarius, oportet quod formaliter consideretur species
moralis actus secundum obiectum interioris actus; nam species actus consideratur secundum obiectum; unde
Philosophus dicit in V ethic. Quod ille qui ut moechetur furatur, magis est moechus quam fur. Sic ergo aliquis
actus exterior qui secundum speciem suam quam habet ab obiecto interiori, est peccatum veniale, secundum
obiectum interioris actus transit in speciem mortalis peccati, sicut cum aliquis dicit verbum otiosum intendens
provocare ad libidinem. Contingit etiam quod aliquid est secundum se peccatum veniale non propter obiectum,
sed propter imperfectionem suam; puta, motus concupiscentiae in adulterium, qui est in sensualitate, est quidem
quantum ad obiectum in genere peccati mortalis; sed quia non perfecte attingit ad malitiam moralem, quia est
sine deliberatione rationis, ideo non potest esse peccatum mortale, quod est completum malum in genere moris.
Contingit autem tale peccatum fieri mortale, si completionem obtineat; puta superveniente deliberato consensu
rationis.
Si vero tertio modo intelligatur, sic dicendum est, quod directe quidem et efficienter multa peccata venialia non
faciunt unum peccatum mortale, ita scilicet quod multa peccata venialia habeant reatum unius peccati mortalis;
quod patet duplici ratione.
Primo quidem, quia quandocumque ex multis aggregatis fit aliquod unum, oportet esse eamdem rationem
quantitatis utrobique; sic autem ex multis parvis lineis fit una linea; ubi vero est alia ratio quantitatis, ex multis
non fit unum; non enim ex multis numeris fit una linea, nec e converso. Peccatum autem veniale non habet
eamdem rationem magnitudinis cum mortali; nam quantitas peccati mortalis est per aversionem a fine ultimo;
141

