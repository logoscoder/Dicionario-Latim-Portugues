Praeterea, Augustinus dicit in Lib. De libero arbitrio, quod superbia est amor proprii boni. Sed hoc est commune
omni peccato; ergo superbia est generale peccatum.
AG16
Praeterea, illud quod est formale in omnibus peccatis, non est speciale peccatum.
Sed superbia est huiusmodi: dicit enim Augustinus in Lib. De libero arbitrio, quod peccare est, spreto bono
incommutabili, bonis commutabilibus adhaerere.
Quorum primum, scilicet spernere bonum incommutabile, pertinet ad aversionem, quae est formale in omni
peccato; sicut conversio ad Deum quae est per caritatem, est formale in virtutibus. Spernere autem Deum ad
superbiam pertinet. Ergo videtur quod superbia sit generale peccatum.
AG17
Praeterea, nihil quod est ex ordinatione divina, est peccatum. Sed superbia est ex ordinatione divina; dicitur enim
Is., LX, V. 15: ponam te in superbiam saeculorum: ubi Glossa Hieronymi dicit, quod est superbia bona et mala.
Et Prov. VIII, 18, dicit sapientia: mecum sunt divitiae et gloria, opes superbae et iustitia. Ergo superbia non est
speciale peccatum.
SC1
Sed contra. Est quod Augustinus dicit in libro de natura et gratia: quaere et invenies, secundum legem Dei,
superbiam esse peccatum, multum discretum ab aliis vitiis.
SC2
Praeterea, ibidem dicitur, quod multa peccata fiunt quae non fiunt superbe. Ergo superbia non est generale
peccatum.
SC3
Praeterea, nullum peccatum generale habet aliud peccatum prius se. Sed superbia habet aliud peccatum prius se:
dicitur enim Eccli. X, 14: initium superbiae hominis apostatare a Deo. Ergo superbia non est generale peccatum.
SC4
Praeterea, omne peccatum aliis condivisum est speciale peccatum. Sed superbia est huiusmodi: ut patet I Ioan. II,
16: omne quod est in mundo, aut est concupiscentia carnis, aut concupiscentia oculorum, aut superbia vitae. Ergo
superbia est speciale peccatum.
SC5
Praeterea, quodcumque peccatum habet specialem actum, est speciale peccatum. Sed superbia est huiusmodi,
quia, ut Augustinus dicit in Lib. De natura et gratia, superbia sola in bonis factis cavenda est; et Gregorius dicit
quod superbia prima recedit a Deo, ultima redit. Ergo superbia est speciale peccatum.
SC6
Praeterea, quod per superabundantiam dicitur, uni soli convenit. Sed superbia est maximum peccatum, ut Glossa
dicit super illud psalm. XVIII, 14: emundabor a delicto maximo. Ergo superbia est speciale peccatum.
CO
Respondeo. Dicendum quod ad huius quaestionis evidentiam oportet videre quid sit peccatum superbiae, ut sic
postmodum videri possit an sit speciale peccatum.
Est ergo considerandum, quod omne peccatum fundatur in aliquo appetitu naturali; et quia homo quolibet
naturali appetitu appetit divinam similitudinem, in quantum omne bonum naturaliter desideratum est quaedam
similitudo bonitatis divinae, ideo Augustinus dicit in II confessionum Deo loquens: fornicatur anima, scilicet
peccando, cum avertitur abs te, et quaerit extra te ea quae pura et liquida non invenit, nisi cum redit ad te. Sed
quia ad rationem pertinet dirigere appetitum, et praecipue secundum quod est lege Dei informata; ideo si
appetitus feratur in aliquod bonum naturaliter desideratum secundum regulam rationis, erit appetitus rectus et
virtuosus; si vero transcendat regulam rationis vel ab ea deficiat, erit utrobique peccatum. Sicut appetitus sciendi
est homini naturalis; unde si scientiae intendat secundum quod recta ratio dictat, erit virtuosum et laudabile; si
vero transcendat aliquis regulam rationis, erit peccatum curiositatis; si vero deficiat, erit peccatum negligentiae.
Inter alia autem quae homo desiderat, unum est excellentia. Naturale enim est non solum homini, sed etiam
unicuique rei, ut perfectionem in bono concupito desideret, quae in quadam excellentia consistit.
Si quidem ergo appetitus excellentiam appetit secundum regulam rationis divinitus informatae, erit appetitus
rectus et ad magnanimitatem pertinens, secundum illud apostoli II ad Cor. X, 13: nos autem non in immensum
gloriabimur quasi in aliena gloria, sed secundum regulam qua mensus est nobis Deus. Si autem aliquis ab hac
regula deficiat, incurret pusillanimitatis vitium; si vero excedat, erit vitium superbiae, sicut ipsum nomen
demonstrat; nam nihil aliud est superbire quam superexcedere propriam mensuram in excellentiae appetitu. Unde
Augustinus dicit in XIV de Civit. Dei, quod superbia est perversae celsitudinis appetitus. Et quia non est eadem
mensura omnium, ideo contingit quod aliquid non imputatur uni ad superbiam quod alteri imputaretur; sicut
episcopo non imputatur ad superbiam si exerceat ea quae ad propriam excellentiam pertinent: imputaretur autem
hoc ad superbiam clerico, vel simplici sacerdoti, si ea quae sunt episcopi attentaret.
Sic ergo excellentia habet propriam rationem cuiusdam determinati appetibilis, quamvis materialiter inveniatur
in multis; unde manifestum est superbiam esse speciale peccatum.

169

