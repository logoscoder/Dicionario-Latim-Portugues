Similiter etiam intellectus divinus non habet superiorem regulam qua dirigi possit; ideo in appetitu eius seu
voluntate non potest esse malum.
In homine autem est duplex apprehensio a superiori regula dirigenda: nam cognitio sensitiva debet dirigi per
rationem, et cognitio rationis per sapientiam seu legem divinam.
Dupliciter ergo potest esse malum in appetitu hominis. Uno modo quia apprehensio sensitiva non regulatur
secundum rationem; et secundum hoc dionysius dicit IV cap. De divin.
Nomin., quod malum hominis est praeter rationem esse. Alio modo quia ratio humana est dirigenda secundum
sapientiam et legem divinam; et secundum hoc Ambrosius dicit, quod peccatum est transgressio legis divinae.
In substantiis autem a corpore separatis est una cognitio, scilicet intellectualis, dirigenda secundum regulam
sapientiae divinae; et ideo in voluntate earum potest esse malum ex hoc quod non sequitur ordinem superioris
regulae, scilicet sapientiae divinae; et per hunc modum Daemones facti sunt voluntate mali.
RA1
Ad primum ergo dicendum, quod sicut Augustinus dicit in Lib. De natura boni, malum non solum est privatio
speciei, sed etiam modi et ordinis. Unde dupliciter contingit in voluntate esse peccatum.
Uno modo, quia tendit in id quod est malum simpliciter, quasi carens specie boni; sicut cum quis eligit furtum
vel fornicationem.
Alio modo cum quis vult quod est simpliciter et secundum se bonum, puta orare vel meditari; non tamen tendit
in illud secundum ordinem divinae regulae. Sic ergo dicendum est, quod primum malum voluntatis Daemonis
non fuit ex hoc quod vellet malum simpliciter; sed quia voluit quod est bonum simpliciter et conveniens sibi; non
tamen quasi sequendo directionem superioris regulae, id est divinae sapientiae, ut dionysius dicit IV cap. De
divin. Nomin., quod malum Daemonibus est aversio, scilicet a superiori regula: et convenientium ipsis excessus;
quia videlicet bonum sibi conveniens consequi voluerunt non quasi regulati superiori regula, quod excedebat
gradum eorum.
RA2
Ad secundum dicendum, quod aliquid potest immutabiliter inesse dupliciter. Uno modo ex causa positiva; et sic
impossibile est quod aliquid contra naturam existens sit immutabiliter: quia illud quod est praeter naturam, per
accidens se habet ad rem; unde possibile est illud abesse. Alio modo ex causa privativa; et sic nihil prohibet quod
immutabiliter inest, contra naturam esse: quia aliquod naturale principium irreparabiliter subtrahi potest; sicut
caecitas est contra naturam animalis; et tamen immutabiliter inest propter irreparabilitatem visus. Sic ergo
malitia Daemonibus irreparabiliter inest propter privationem gratiae.
RA3
Ad tertium dicendum, quod causa mutabilis non potest producere effectum immutabilem positive; potest autem
privative, sicut voluntate hominis causatur immutabilis caecitas alicuius.
RA4
Ad quartum dicendum, quod secundum Augustinum in Lib. De natura boni, malum non solum consistit in
privatione speciei, sed etiam in privatione modi et ordinis.
Unde malum in actu voluntatis non solum est ex obiecto, quod dat speciem actui per hoc quod aliquis velit
malum, sed etiam ex subtractione debiti modi vel ordinis ipsius actus; puta, si aliquis in hoc ipso quod vult
bonum, non servat debitum modum et ordinem.
Et tale fuit Daemonis peccatum, quo factus est malus. Non enim appetiit aliquod malum, sed quoddam bonum
sibi conveniens; inordinate tamen et immoderate illud appetiit, quia scilicet non appetiit illud ut assequendum
per divinam gratiam, sed per propriam virtutem: quod excedebat modum suae conditionis, ut dionysius dicit cap.
IV de divin. Nomin.: aversio ergo Daemonibus est malum, in quantum scilicet eorum appetitus avertit se a
directione superioris regulae: et convenientium ipsis excessus, in quantum scilicet appetendo bona convenientia
modum suum excesserunt. Semper autem in peccato defectus intellectus (vel rationis) et voluntatis
proportionabiliter se concomitantur.
Unde non oportet ponere in primo peccato Daemonis talem defectum intellectus, ut aliquid falsum existimaverit,
puta aliquod malum esse bonum; sed in hoc quod defecit ab apprehensione suae regulae, et ordinis eius.
RA5
Ad quintum dicendum, quod ex hoc quod Daemon non utitur phantasia nec discursu rationis, et per alia
huiusmodi, potest haberi, quod in his quae ad naturalem cognitionem pertinent, non errat, ut existimet aliquid
falsum esse verum: quia cum Deum propter infirmitatem eius apprehendere non possit, nihil prohibet quod
intellectus eius defecerit in apprehendendo sufficienter ordinem divini regiminis; et ex hoc consecutum est
peccatum in eius voluntate.
RA6
Ad sextum dicendum, quod non omnia quae sunt supra tempus, aequaliter in aeternitate sunt; et per consequens
nec aequaliter immobilitatem habent: nam Deus est perfecte aeternus et immutabilis. Aliae vero substantiae quae
sunt supra tempus, participant aeternitatem et immutabilitatem unaquaeque secundum suum gradum. Videmus
enim quod immutabilitas consequitur quamdam totalitatem. Quae enim aliquid particulariter recipiunt, quasi de
una parte in aliam mutantur; sicut materia elementorum, quia non recipit simul omnes formas corporales, vel
241

