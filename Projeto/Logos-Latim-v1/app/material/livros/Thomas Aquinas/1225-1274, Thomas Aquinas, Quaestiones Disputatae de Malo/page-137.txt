Praeterea, diminuta caritate diminuitur praemium vitae aeternae, quod commensuratur quantitati caritatis. Sed
veniale peccatum non diminuit praemium vitae aeternae: alioquin poena eius esset aeterna, scilicet aeterna
diminutio gloriae. Ergo peccatum veniale non diminuit caritatem.
SC3
Praeterea, omne finitum per continuam diminutionem totaliter tollitur. Sed caritas est quidam habitus finitus in
anima. Ergo peccatum veniale, si diminuat caritatem, multiplicatum, totaliter tolleret ipsam; quod est
inconveniens.
CO
Respondeo. Dicendum quod quia augmentum et diminutio considerantur circa quantitatem, oportet ad huius
quaestionis evidentiam considerare, quae sit quantitas caritatis.
Cum autem caritas sit quaedam forma, et sit habitus seu virtus, oportet eius quantitatem dupliciter considerare:
uno quidem modo secundum quod est forma, alio modo secundum quod est talis forma, quae est habitus vel
virtus. Quantitas autem formae quaedam est per accidens, quaedam per se. Per accidens quidem, sicut dicitur
quanta ratione subiecti, ut albedo ratione superficiei: sed ista quantitas non habet locum in proposito, quia mens,
quae est subiectum caritatis, non est quanta.
Quantitas autem per se alicuius formae attenditur tripliciter. Uno modo ex parte causae agentis; quanto enim
fuerit fortior virtus activa, tanto inducit perfectiorem formam, perfectius reducens subiectum de potentia in
actum; sicut magnus calor magis calefacit quam parvus. Alio modo ex parte subiecti, quod quidem perfectius
recipit formam ex actione agentis, quanto melius fuerit dispositum: sicut lignum siccum magis calefit quam
viride, et aer quam aqua ab eodem igne. Tertio modo consideratur quantitas alicuius formae in quantum est virtus
vel habitus, ex parte obiecti.
Virtus enim dicitur magna quae potest in aliquid magnum. Omnis etiam habitus ex obiecto et speciem et
quantitatem habet.
Si ergo consideremus quantitatem caritatis ex parte obiecti, sic nullo modo potest augeri vel minui. Ea enim
quorum ratio consistit in aliquo indivisibili, non intenduntur nec remittuntur; et haec est ratio quare quaelibet
species numeri caret intensione et remissione, quia completur per unitatem; semper enim unitas addita facit
speciem. Obiectum autem caritatis habet indivisibilem rationem, et consistit in termino; est enim obiectum
caritatis Deus, prout est summum bonum et ultimus finis.
Sed ex parte causae agentis et ex parte subiecti caritas potest esse maior vel minor.
Ex parte quidem agentis, non propter maiorem vel minorem virtutem eius, sed propter sapientiam et voluntatem
ipsius, secundum quam diversas mensuras gratiae et caritatis distribuit hominibus, secundum illud Ephes., cap.
IV, 7: unicuique nostrum data est gratia secundum mensuram donationis Christi. Ex parte vero subiecti etiam, in
quantum homo se magis vel minus per bona opera ad gratiam vel caritatem disponit.
Tamen sciendum est, quod bona opera hominis aliter se habent ad quantitatem caritatis quantum ad ipsum fieri
caritatis, et aliter quando caritas est iam in perfecto esse: nam opera hominis ante caritatem comparantur ad
ipsam et ad quantitatem eius, non per modum meriti, cum caritas sit merendi principium, sed solum per modum
materialis dispositionis; sed caritate iam habita, ipsa per sua opera meretur augeri, ut aucta mereatur et perfici,
sicut Augustinus dicit.
Veniale autem peccatum non potest esse causa ut caritas habita diminuatur, nec ex parte causae agentis, scilicet
Dei, nec ex parte causae recipientis, scilicet hominis. Ex parte quidem agentis, causa diminutionis esse non
potest: quia veniale peccatum non potest mereri diminutionem caritatis, sicut actus ex caritate factus meretur eius
augmentum: hoc enim meretur aliquis in quod sua voluntas inclinatur. Qui autem peccat venialiter, non sic
inclinatur ad creaturam, ut avertatur a Deo aliquo modo: non enim convertitur ad creaturam sicut ad finem, sed
sicut ad id quod est ad finem. Qui autem inordinate se habet circa id quod est ad finem, non propter hoc
minoratur eius affectus circa finem: sicut si aliquis inordinate se habeat in sumendo medicinam, non propter hoc
minoratur desiderium eius ad sanitatem. Unde patet quod veniale non meretur diminutionem caritatis iam
habitae.
Similiter dicendum, quod nec etiam ex parte subiecti ipsam diminuere potest. Quod ex duobus apparet: primo
quidem, quia peccatum veniale non secundum idem est in anima secundum quod inest ei caritas, nam caritas
inest animae secundum superiorem eius partem, prout ordinatur in aliquid sicut in summum bonum et in
ultimum finem, peccatum autem veniale habet aliquam inordinationem, non tamen attingentem ad ordinem
ultimi finis. Unde etiam si esset contrarium, non diminueret caritatem sicut nec nigredo in pede diminuit
albedinem capitis. Secundo, quia forma in subiecto diminuitur per aliquam mixtionem contrarii, prout dicit
Philosophus, illud esse albius quod est nigro impermixtius. Veniale autem peccatum non habet contrarietatem ad
caritatem, quia non respiciunt idem obiectum secundum rationem; non enim veniale est inordinatio circa
ultimum finem, qui est obiectum caritatis.
Et ideo peccatum veniale nullo modo caritatem habitam diminuit. Potest tamen peccatum veniale esse aliqua
causa ut a principio minor caritas infundatur, in quantum scilicet impedit actum liberi arbitrii, quo homo ad
gratiam suscipiendam disponitur; et per hunc etiam modum potest impedire ne caritas habita crescat, impediendo
scilicet actum meritorium quo quis caritatis augmentum meretur.
137

