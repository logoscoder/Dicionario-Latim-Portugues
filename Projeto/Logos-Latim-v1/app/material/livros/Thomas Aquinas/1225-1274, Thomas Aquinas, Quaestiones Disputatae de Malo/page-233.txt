eis est anima intellectualis, sicut hominum; et ex corporibus quod est corpus tantum; et ex eis quod est corpus
animatum.
Unde dionysius dicit VII cap. De divin.
Nomin., quod divina sapientia fines primorum coniungit principiis secundorum. Sed aer est nobilius corpus
quam terra. Cum ergo sint quaedam corpora terrestria animata, multo magis erunt corpora quaedam aerea
animata; et huiusmodi Daemones dicimus.
AG5
Praeterea, illud per quod aliquid alicui convenit, magis est illius rei susceptivum; sicut si corpus opacum
illuminatur mediante diaphano, diaphanum est magis illuminabile.
Sed corpus terrestre hominis, vel alterius animalis, vivificatur per spiritus vitales, qui sunt corpora aerea. Ergo
corpus aereum est magis animabile quam corpus terrestre; et sic idem quod prius.
AG6
Praeterea, medium sapit naturam extremorum.
Sed corpus supremum, scilicet caeleste, participat vita cum sit animatum, secundum Philosophum: similiter
etiam in corpore inferiori, scilicet terra, aqua, et in inferiori aeris parte, sunt quaedam corpora animata habentia
vitam. Ergo etiam in aere medio sunt quaedam corpora animata viventia.
Huiusmodi autem non sunt nisi Daemones, quia usque illuc aves ascendere non possunt. Ergo Daemones sunt
animalia habentia corpora naturaliter sibi unita.
AG7
Praeterea, id quod inest alicui creaturae in comparatione ad Deum, naturaliter inest ei: quia relatio creaturae ad
Deum in creatura fundatur. Sed Gregorius dicit in II Moralium, quod Angelorum spiritus comparatione quidem
nostrorum corporum spiritus sunt; sed comparatione summi incircumscripti spiritus, corpus. Et Damascenus dicit
in II Lib., quod Angelus incorporeus et immaterialis dicitur quantum ad nos: omne enim comparatum ad Deum,
et grossum et materiale invenitur; solus enim essentialiter immaterialis et incorporeus Deus est. Ergo Daemones
naturaliter habent corpora sibi unita, cum sint eiusdem naturae cum Angelis.
AG8
Praeterea, illud quod ponitur in definitione alicuius, est naturale ei: quia definitio significat naturam rei. Sed
corpus ponitur in definitione Daemonis, dicit enim chalcidius in commento super timaeum: Daemon est animal
rationale, immortale, passibile animo, aethereum corpore; et Apuleius dicit in Lib. De Deo socratis, quod
Daemones sunt genere animalia, animo passiva, mente rationalia, corpore aerea, tempore aeterna; ut Augustinus
introducit in VIII de Civit. Dei. Ergo Daemones habent corpora naturaliter sibi unita.
AG9
Praeterea, omne illud quod ratione sui corporis suscipit actionem poenalem ignis materialis, habet corpus sibi
naturaliter unitum.
Sed Daemones sunt huiusmodi; dicit enim Augustinus XXI de Civit. Dei, quod ignis erit supplicio hominum
attributus et Daemonum; quia sunt prava quaedam etiam in Daemonibus corpora. Ergo Daemones habent
corpora naturaliter sibi unita.
AG10
Praeterea, illud quod inest alicui a principio suae creationis, et semper naturaliter inest ei. Sed corpus inest
Daemoni a principio suae creationis, et semper: dicit enim Augustinus IX de Civit. Dei: hoc ipsum quod
mortales sunt homines corpore, ad misericordiam Dei patris pertinere arbitratus est Plotinus, ne semper huius
vitae miseria tenerentur: hac misericordia indigna iudicata est iniquitas Daemonum, qui in animo passivi, miseria
non mortale sicut homines, sed aeternum corpus acceperint. Ergo Daemones habent corpora naturaliter sibi unita.
AG11
Praeterea, Augustinus dicit XI de civit.
Dei: ut intelligeremus animarum merita non qualitatibus corporum esse pensanda, aereum corpus possidet
pessimus Daemon; homo autem, et nunc (licet malus longe minoris mitiorisque malitiae) et ante peccatum
luteum corpus accepit. Sed homo habet corpus luteum naturaliter sibi unitum.
Ergo et Daemon corpus aereum.
AG12
Praeterea, quanto aliqua substantia est perfectior, tanto magis habet id quod de necessitate exigitur ad eius
operationem. Sed anima humana, quae est inferioris naturae quam Daemon, habet organa corporalia naturaliter
sibi unita, quae exiguntur ad eius operationes. Ergo cum Daemones indigeant corporibus ad aliquas operationes
(alioquin corpora non assumerent) videtur quod habeant corpora naturaliter sibi unita.
AG13
Praeterea, plura bona sunt paucioribus meliora. Sed corpus et spiritus sunt plura bona quam spiritus tantum. Cum
ergo homo, qui est inferioris naturae, sit compositus ex corpore et spiritu, multo magis Daemon, qui est
superioris naturae.
AG14

233

