AG9
Praeterea, peccatum diaboli fuit in hoc quod inordinate appetiit beatitudinem. Sed in primo instanti potuit
intelligere beatitudinem.
Ergo et in primo instanti potuit inordinate velle beatitudinem.
AG10
Praeterea, quicumque agens non agit ex necessitate, potest vitare illud quod agit. Sed si diabolus peccasset in
primo instanti suae creationis, non propter hoc peccasset ex necessitate naturae. Ergo nihilominus potuit
peccatum vitare; et sic nihil videtur impedire quin diabolus peccare potuerit in primo instanti suae creationis.
AG11
Praeterea, si diabolus non peccavit in primo instanti suae creationis, videtur ex omni parte sequi inconveniens. Si
enim antequam peccaret, non fuit praescius sui casus, boni autem Angeli certi erant de sua stabilitate futura, sine
qua beati esse non possent, sequeretur quod Deus distinxisset inter hos et illos, revelando quibusdam quae ad eos
pertinebant et non aliis, absque differentia meritorum praecedente; quod videtur inconveniens.
Si autem fuit praescius sui casus, habuit poenam tristitiae ante culpam; quod etiam est inconveniens. Non ergo
dicendum est, quod diabolus in primo instanti suae creationis non peccaverit.
AG12
Praeterea, secundum Augustinum in I super genes. Ad litter., informitas creaturae conditae non praecessit
duratione, sed solum natura vel origine formationem, quae describitur per opera sex dierum. Sed, sicut ipse
postmodum, dicit, per distinctionem lucis ad tenebras intelligitur distinctio bonorum Angelorum a malis. Ergo
statim in primo instanti creationis rerum fuerunt quidam Angeli boni et quidam mali.
AG13
Praeterea, dum boni Angeli sunt conversi ad Deum, mali Angeli sunt aversi ab eo: alioquin non esset ratio quare
Deus illos confirmasset et non istos, si nullum fuisset impedimentum ex parte eorum qui non sunt confirmati.
Sed videtur quod in primo instanti suae creationis Angeli boni fuerunt conversi ad Deum, quia, secundum
Augustinum IV super Genesim ad litter., per vesperum primae diei intelligitur conversio intellectus angelici ad
suam naturam, quae quidem fuit in primo instanti suae creationis; per mane autem sequentis diei intelligitur
conversio eius ad verbum. Si ergo secundum eius sententiam omnia fuerunt simul facta quae referuntur in
operibus sex dierum, videtur quod simul Angelus cum se cognovit in primo instanti suae creationis, fuerit
conversus ad Deum, vel aversus peccando.
AG14
Praeterea, secundum dionysium cap. VI de divin. Nomin., Angelus non habet discursivam cognitionem sicut et
nos, ut scilicet ex principiis procedat in conclusiones, sed simul utrumque considerat. Sic autem se habet finis ad
ea quae sunt ad finem, sicut principia ad conclusiones ut Philosophus dicit in physic. II. Cum ergo natura Angeli
comparetur ad Deum sicut ad finem, videtur quod simul ferebatur in seipsum et in Deum convertendo vel
avertendo; et sic idem quod prius.
AG15
Praeterea, si Angelus in primo instanti suae creationis fuit bonus, constat quod diligebat Deum. Diligebat etiam
naturaliter seipsum. Aut ergo diligebat se, et Deum propter se, et sic peccabat fruendo seipso; aut diligebat se
propter Deum, quod est ex caritate converti in Deum. Ergo oportet quod Angelus in primo instanti suae
creationis vel converteretur in Deum vel averteretur ab ipso; et sic idem quod prius.
AG16
Praeterea, homo fuit factus ad reparandam ruinam angelicam, ut sancti dicunt.
Ergo non prius homo factus est quam diabolus peccando cecidit. Sed homo videtur factus fuisse in principio
creationis rerum secundum sententiam Augustini, qui ponit omnia simul fuisse creata. Ergo etiam diabolus in
primo instanti suae creationis peccavit.
AG17
Praeterea, creatura spiritualis est virtuosior qualibet creatura corporali. Sed aliquae creaturae corporales habent
instantaneum motum, sicut lumen et radius visualis.
Ergo multo magis Angelus potuit moveri motu peccati in primo instanti suae creationis.
AG18
Praeterea, quanto aliquid est nobilius, tanto minus est otiosum. Sed voluntas dicitur esse nobilior quam
intellectus, quia voluntas movet intellectum ad suum actum.
Cum ergo intellectus Angeli non fuerit otiosus in primo instanti suae creationis, videtur quod nec voluntas; et ita
potuit in primo instanti suae creationis peccare per voluntatem.
AG19
Praeterea, Angelus mensuratur aevo.
Sed aevum ponitur esse totum simul. Ergo quandocumque peccavit Angelus, peccavit in primo instanti suae
creationis.
AG20

248

