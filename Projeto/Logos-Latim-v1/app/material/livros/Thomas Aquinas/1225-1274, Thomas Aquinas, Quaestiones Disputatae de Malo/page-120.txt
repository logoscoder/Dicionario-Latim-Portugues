Praeterea, si homo ante peccatum poterat non mori, aut posse non mori erat gratiae, aut naturae: si gratiae, ergo
poterat mori; quod est contra magistrum 24 dist., II Lib. Sentent., si autem erat naturae, ergo potuit quidem
vulnerari, sed non totaliter tolli; homo enim per peccatum spoliatus est gratuitis, et vulneratus in naturalibus, ut
dicitur in Glossa, Luc. X. Nullo ergo modo ante peccatum inerat homini posse non mori.
AG12
Praeterea, in omni composito ex contrariis necesse est quod sit inaequalitas, secundum Philosophum. Si enim
contraria convenirent aequaliter ad constitutionem mixti, unum non esset formalius altero, sed omnia ex aequo
essent in actu. Non autem fit ex pluribus unum, nisi unum se habeat ad alterum sicut potentia ad actum.
Inaequalitas autem est principium corruptionis ex necessitate: quia id quod est fortius, corrumpit id quod est
debilius. Ergo corpus hominis erat ex naturali necessitate corruptibile, etsi homo non peccasset.
AG13
Praeterea, eamdem naturam secundum substantiam habet homo ante peccatum et post; alioquin non esset
eiusdem speciei. Sed homini post peccatum secundum naturam suae substantiae convenit necessitas moriendi; ex
hoc scilicet quod materia est in potentia ad aliam formam. Ergo et ante peccatum naturali necessitate mortuus
fuisset.
AG14
Sed diceretur, quod ante peccatum conservabatur a Deo, ne moreretur. Sed contra, id ad quod sequuntur
contradictoria esse simul vera, nunquam fit a Deo. Sed ad hoc quod est aliquid existens in potentia substare
actioni agentis et non corrumpi, sequitur contradictoria esse simul, scilicet esse in potentia, et non esse in
potentia; nam de ratione existentis in potentia est quod reducatur in actum per agens. Non ergo corpus hominis
ante peccatum fuisset incorruptibile, Deo corruptionem prohibente.
AG15
Praeterea, Augustinus dicit, VIII super genes. Ad litteram, quod ita Deus res administrat, quod proprios motus
eas agere sinit. Sed proprius motus et naturalis corporis ex contrariis compositi est ut in corruptionem tendat.
Hoc ergo non prohibebatur a Deo.
AG16
Praeterea, illud quod est supra naturalem ordinem, non potest fieri per aliquam virtutem creatam, quia omnis
virtus creata operatur secundum rationes seminales naturae inditas, ut Augustinus dicit III de Trin..
Iustitia autem originalis erat quoddam donum creatum. Ergo eius virtute non poterat homo a corruptione
praeservari.
AG17
Praeterea, quod est in omnibus vel in pluribus, non est contra naturam. Sed mors invenitur in omnibus hominibus
post peccatum.
Ergo non est contra naturam.
SC1
Sed contra. Omne, quod est ad finem, proportionatur fini. Sed homo factus est propter finem perpetuae
beatitudinis. Ergo secundum naturam suam habet perpetuitatem.
SC2
Praeterea, formae proportionatur materia secundum naturam. Sed anima intellectiva, quae est forma humani
corporis, est incorruptibilis.
Ergo et corpus humanum est naturaliter incorruptibile, et sic mors et corruptio sunt contra naturam humani
corporis.
CO
Respondeo. Dicendum, quod secundum Philosophum in II physic., naturale dicitur dupliciter: vel id quod habet
naturam, sicut dicimus corpora naturalia; vel illud quod consequitur naturam secundum naturam existens, sicut
dicimus quod ferri sursum, est naturale igni: et sic loquimur nunc de naturali, quod est secundum naturam. Unde
cum natura dicatur dupliciter, scilicet forma et materia, dupliciter dicitur aliquid naturale: vel secundum formam,
vel secundum materiam. Secundum formam quidem, sicut naturale est igni quod calefaciat, nam actio
consequitur formam; secundum materiam autem, sicut aquae est naturale quod ab igne calefieri possit. Cumque
forma sit magis natura quam materia, naturalius est quod est naturale secundum formam quam quod est naturale
secundum materiam.
Sed id quod consequitur materiam, dupliciter accipi potest: uno modo secundum quod congruit formae; et hoc
est quod agens eligit in materia; alio modo non secundum quod congruit formae, immo forte repugnat etiam
formae et fini, sed est ex necessitate materiae; et talis conditio non est electa vel intenta ab agente; sicut artifex
qui facit serram ad secandum, quaerit ferrum, quia est materia apta ad formam serrae et ad finem eius propter
suam duritiem. Invenitur tamen in ferro aliqua conditio secundum quam ferrum non habet aptitudinem nec ad
formam nec ad finem, sicut quod est frangibile vel contrahens rubiginem vel aliquid huiusmodi, quae sunt
impeditiva finis; unde non sunt electa ab agente, sed magis ab agente repudiarentur, si esset possibile. Unde
etiam Philosophus dicit in XIX de animalibus, quod in accidentibus individui non est quaerenda causa finalis sed
solum causa materialis: proveniunt enim ex dispositione materiae, non ex intentione agentis.
120

