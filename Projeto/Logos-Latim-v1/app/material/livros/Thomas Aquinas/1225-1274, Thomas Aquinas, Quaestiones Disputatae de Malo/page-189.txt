Terminus autem huius conatus potest considerari dupliciter. Uno quidem modo respectu eius cui invidet; et sic
motus invidiae interdum terminatur ad odium, scilicet ut homo non solum tristetur de superexcellentia alterius;
sed ulterius, velit simpliciter mala eius.
Alio vero modo terminus huius conatus potest accipi ex parte ipsius invidentis; qui si quidem possit consequi
finem intentum, ut diminuat gloriam proximi, gaudet; et sic ponitur filia invidiae exultatio in adversis. Si autem
non possit consequi suum propositum, ut scilicet impediat gloriam proximi, tristatur; et sic ponitur filia invidiae
afflictio in prosperis.
RA1
Ad primum ergo dicendum, quod sicut Gregorius dicit XXXI Moralium, superbia communis mater est omnium
vitiorum; unde per hoc quod invidia est filia superbiae non excluditur quin invidia sit vitium capitale.
RA2
Ad secundum dicendum, quod tristitia etsi sit terminus in exequendo, est tamen primum in intentione, in
quantum scilicet ex fuga tristitiae multi alii motus procedunt.
RA3
Ad tertium dicendum, quod nihil prohibet eadem vitia ex diversis vitiis secundum diversas rationes oriri. Odium
ergo nascitur ex ira secundum quod ille qui ad iram provocavit, laesionem intulit; ex invidia autem secundum
quod eius bonum cui invidetur, apprehenditur ut impeditivum propriae excellentiae.
Similiter etiam susurratio et detractio et exultatio in adversis oriuntur ex odio in quantum diminuit omne bonum
et procurat omne malum sui inimici; haec ex invidia proveniunt secundum solam rationem removendi
excellentiam. Afflictio autem in prosperis est aliquo modo ipsa invidia, et quodammodo filia eius; secundum
enim quod aliquis tristatur de prosperis alicuius, in quantum adversatur singulari excellentiae alicuius, sic est
ipsa invidia; secundum vero quod aliquis tristatur de prosperis alicuius ea ratione quia eveniunt contra suum
conatum ad impediendum ea, sic est filia invidiae.
|q11 Quaestio 11
Prologus
PR1
Et primo quaeritur utrum accidia sit peccatum.
PR2
Secundo utrum accidia sit peccatum speciale.
PR3
Tertio utrum sit peccatum mortale.
PR4
Quarto utrum sit peccatum capitale.
|a1 Articulus 1
TTA
Et primo quaeritur utrum accidia sit peccatum.
TTB
Et videtur quod non.
AG1
Virtus enim et peccatum, cum sint contraria, sunt in eodem genere. Sed virtus est in genere amoris: dicit enim
Augustinus in Lib. De moribus ecclesiae, et XV de civitate Dei, quod virtus est ordo amoris.
Cum ergo accidia non sit in genere amoris, sed magis sit tristitia quaedam, ut Damascenus dicit, videtur quod
accidia non sit peccatum.
AG2
Praeterea, in psalm. Cvi, super III: confitemini, ponit Glossa, quatuor tentationes, quae sunt error, difficultas
vincendarum concupiscentiarum, taedium et tempestas saeculi. Sed error et difficultas et tempestas saeculi non
sunt peccata. Ergo nec taedium, quod est accidia, est peccatum.
AG3
Praeterea, omne peccatum est ab homine, secundum illud Oseae, XIII, 9: perditio tua (ex te), Israel. Sed accidia,
cum sit quaedam tristitia, non est ab homine; quia II ad Cor., IX, 7, super illud, non ex tristitia aut ex necessitate,
dicit Glossa: si cum tristitia facis, fit de te, non tu tamen facis. Ergo accidia non est peccatum.
AG4
Praeterea, non potest contingere quod actus sit simul meritorius et peccatum. Sed aliquis actus cum accidia
factus, est meritorius; puta, cum aliquis ex voto vel obedientia ieiunat; et tamen ieiunium ipsum contristat; et sic
est ibi accidia, quae est tristitia de bono spirituali virtutis. Ergo accidia non semper est peccatum.
AG5
Praeterea, Damascenus dicit in II Lib., quod accidia est tristitia aggravans.
Sed aggravatio magis videtur esse poena quam culpa. Ergo accidia non est peccatum, sed magis poena.
189

