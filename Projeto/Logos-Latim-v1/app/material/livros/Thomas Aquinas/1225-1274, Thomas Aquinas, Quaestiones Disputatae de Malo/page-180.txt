Praeterea, quicumque surripit quod est Dei proprium mortaliter peccat, multo magis quam qui furatur rem
proximi. Sed quicumque appetit inanem gloriam, usurpat sibi illud quod est proprium Dei; dicitur enim Is., XLII,
8: gloriam meam alteri non dabo; et I ad Tim., I, 17: soli Deo honor et gloria. Ergo videtur quod inanis gloria sit
peccatum mortale.
AG7
Praeterea, peccatum idololatriae esse videtur, ut gloriam Dei quis creaturae attribuat, secundum illud Rom. I, 23:
mutaverunt gloriam incorruptibilis Dei in similitudinem imaginis corruptibilis hominis. Sed ille qui appetit
gloriam videtur sibi optare quod Dei est; gloria enim proprie debetur Deo, ut supra dictum est. Ergo inanis gloria
est peccatum idololatriae; et sic sequitur quod sit peccatum mortale.
AG8
Praeterea, Augustinus dicit V de civit.
Dei, quod contemnere gloriam magnae virtutis est. Sed magno bono contrariatur magnum malum. Ergo appetere
gloriam est magnum peccatum.
AG9
Praeterea, inanis gloria quaerit hominibus placere; quia, secundum Philosophum, gloria est quae nullo
consentiente non festinaret ad esse. Sed quaerere placere hominibus est peccatum mortale; quia excludit a
servitio Christi, secundum illud Gal. I, 10: si adhuc hominibus placerem, Christi servus non essem. Ergo inanis
gloria est peccatum mortale.
AG10
Praeterea, sicut forma dat speciem in rebus naturalibus, ita obiectum in moralibus.
Sed ea quae communicant in una forma naturali non differunt specie. Ergo in moralibus ea quae communicant in
uno obiecto non differunt specie. Veniale autem et mortale differunt specie. Cum ergo inanis gloria non habeat
nisi unum obiectum, videtur quod non possit esse quod aliqua inanis gloria sit peccatum mortale, et aliqua
peccatum veniale.
Sed manifestum est, quod aliqua inanis gloria est peccatum mortale. Ergo omnis inanis gloria est peccatum
mortale.
SC1
Sed contra. Est quod Matth. X, 14, super illud, excutite pulverem de pedibus vestris, dicit Glossa: pulvis est
Levitas terrenae cogitationis a qua nec summi doctores possunt esse immunes dum intendunt curis subditorum.
Sed illud quod etiam summi doctores vitare non possunt, est peccatum veniale. Ergo Levitas terrenae
cogitationis, quae maxime ad inanem gloriam pertinet, est peccatum veniale.
SC2
Praeterea, chrysostomus dicit super Matth., quod cum cetera vitia locum habeant in servis diaboli, inanis gloria
locum habet etiam in servis Christi.
Sed nullum peccatum mortale locum habet in servis Christi. Ergo inanis gloria non est peccatum mortale.
SC3
Praeterea, peccatum oris et operis gravius est quam peccatum cordis. Sed non omnis vanitas in factis vel verbis
est peccatum mortale. Ergo nullo modo dicendum est quod omnis vana gloria, quae consistit in corde, sit
peccatum mortale.
CO
Respondeo. Dicendum quod huius quaestionis veritas ex praecedenti quaestione manifestari potest. Dictum est
enim, quod vana gloria dicitur cum aliquis gloriatur aut de falso, aut de re temporali, aut cum aliquis gloriam
suam non refert in debitum finem.
Quantum ergo ad duo manifestum est quod non omnis inanis gloria est peccatum mortale; nullus enim diceret,
eum peccare mortaliter qui gloriatur de cantu, aestimans se bene cantare, cum male cantet; nec eum qui gloriatur,
quod habeat equum bene currentem.
Sed circa tertium modum vanae gloriae videtur esse dubitatio maior: nam cum vanum sit quod non refertur ad
debitum finem, videtur gloria hominis vel non esse vana, si referatur in Deum; vel esse peccatum mortale, si non
referatur in Deum, sed in ea finis intentionis ponatur, iam enim aliquis creatura frueretur: quod non fit sine
peccato mortali.
Et ideo considerandum est, quod si aliquis actus non referatur in Deum sicut in finem, potest dupliciter
contingere. Uno modo ex parte actus, scilicet eo quod ipse actus non est ordinatus in finem; et sic nullus actus
inordinatus est referibilis in finem ultimum, sive sit peccatum mortale sive veniale; actus enim inordinatus non
est conveniens medium quo perveniatur ad finem bonum, sicut nec propositio falsa est conveniens medium quo
perveniatur ad scientiam veram. Alio modo contingit ex parte ipsius agentis, cuius scilicet mens non ordinatur
actu vel habitu in debitum finem; ex hoc enim sequitur quod actus a tali mente procedens ordinetur in aliquid
aliud sicut in ultimum finem; et tunc semper actus humanus qui non refertur in Deum sicut in finem, est
peccatum mortale.
Dico autem mentem hominis non ordinari in Deum, actu vel habitu: quia contingit quandoque quod homo actu
non ordinet aliquem actum in Deum, cum tamen actus ille de se non contineat aliquam inordinationem, rationem
180

