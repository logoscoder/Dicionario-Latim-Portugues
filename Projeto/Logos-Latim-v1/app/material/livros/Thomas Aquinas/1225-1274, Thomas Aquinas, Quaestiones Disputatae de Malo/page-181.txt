cuius non sit in Deum referibilis; et tamen quia mens hominis est habitualiter relata in Deum sicut in finem, actus
ille non solum non est peccatum, sed etiam est actus meritorius.
Sic ergo dicendum est, quod si gloria dicatur vana ex hoc quod non refertur in Deum sicut in finem, propter hoc
quod mens hominis de aliquo gloriantis non sit conversa in Deum actu vel habitu, tunc semper inanis gloria est
peccatum mortale; sequitur enim quod homo glorietur de aliquo bono creato, non relato actu vel habitu in Deum
sicut in finem. Si vero gloria dicatur vana ex hoc quod non refertur in Deum sicut in finem ex parte ipsius actus,
quia scilicet non est referibilis in finem, propter hoc quod est inordinatus, sic non semper vana gloria est
peccatum mortale; quia quaelibet inordinatio gloriae facit gloriam non ordinabilem in Deum; puta, cum aliquis
gloriatur de eo de quo non debet gloriari, vel ultra quam debet, vel praetermissa alia circumstantia debita: cum
tamen non sequatur peccatum mortale ex hoc quod quaelibet debita circumstantia praetermittitur, sed solum
quando actus inordinatus est contra legem Dei.
Sic ergo dicendum est quod non semper peccatum inanis gloriae est peccatum mortale.
RA1
Ad primum ergo dicendum, quod Dominus loquitur quando homo opera iustitiae refert ad humanam gloriam
sicut ad ultimum finem; tunc enim vana gloria est peccatum mortale, et totaliter excludit a mercede aeterna.
Potest tamen dici, quod inanis gloria, etiam quando est peccatum veniale, excludit a mercede aeterna, non
quidem simpliciter, sed ratione alicuius actus determinati; in quantum scilicet facit quod ille actus qui ex inani
gloria procedit, non sit remunerabilis mercede aeterna, sicut et veniale peccatum non est remunerabile mercede
aeterna; non tamen inanis gloria quae est veniale peccatum, excludit hominem simpliciter a mercede vitae
aeternae.
RA2
Ad secundum dicendum, quod dupliciter inanis gloria interiora hominis aufert. Uno modo quantum ad actus
interiorum virtutum: non enim meretur praemium vitae aeternae, si eos propter inanem gloriam faciat, etiamsi
inanis gloria sit peccatum veniale.
Alio modo quantum ad ipsos interiores habitus, prout scilicet privat hominem interioribus virtutibus. Sed hoc
non facit inanis gloria nisi secundum quod est mortale peccatum.
RA3
Ad tertium dicendum, quod ratio illa procedit de inani gloria secundum quod homo de bonis suis gloriatur in
seipso, nullo modo ea referendo in Deum, vel actu vel habitu, prout est peccatum mortale.
RA4
Ad quartum dicendum, quod illud dicitur esse periculosum quod de facili inducit aliquem ad pereundum. Inanis
autem gloria inducit de facili ad pereundum, in quantum facit ipsum de seipso confidere: unde dicitur esse
periculosissimum peccatum, non tam propter gravitatem sui, quam propter hoc quod est dispositio ad gravius
peccandum.
RA5
Ad quintum dicendum, quod non est aestimandum quod omnia peccata quae dicuntur capitalia, sint ex genere
suo peccata mortalia; alioquin sequeretur quod omne peccatum gulae et irae esset peccatum mortale; quod patet
esse falsum. Unde neque oportet quod omnis inanis gloria sit peccatum mortale, licet inanis gloria sit vitium
capitale. Sed quia vitium capitale dicitur ex quo alia peccata oriuntur, sive sint venialia sive mortalia, dici potest
quod omne peccatum quod est capitale respectu aliorum peccatorum mortalium, est mortale peccatum: si tamen
capitale peccatum accipiatur secundum quod unum peccatum oritur ex alio, quasi ordinatum in finem illius.
Manifestum enim est quod quicumque in tantum afficitur aliquo peccato ut ad finem illius consequendum
peccare velit mortaliter, etiam in primo peccato mortaliter peccat; sicut si aliquis in tantum afficitur ad
delectationem gustus, quod propter hoc velit mortaliter peccare, ipsa etiam gula erit ei peccatum mortale: et sic
etiam inanis gloria peccatum mortale est quando aliquis propter inanem gloriam aliud peccatum mortale
committit.
RA6
Ad sextum dicendum, quod sicut in regno aliter debetur honor et gloria regi, aliter duci vel militi; ita etiam in
universitate rerum aliqua gloria et honor soli Deo debetur; quam cum aliquis sibi usurpare vellet, attribueret sibi
quod est Dei: sicut etiam si miles in aliquo regno appeteret gloriam quae regi debetur, ex hoc ipso sibi regiam
dignitatem exoptaret.
Non autem omnes qui inaniter gloriam concupiscunt, appetunt honorem et gloriam debitam soli Deo, sed quae
debetur homini propter aliquam excellentiam. In hoc tamen contra Deum peccant quandoque quod non referunt
huiusmodi gloriam ad debitum finem, et sic licet non usurpent sibi gloriam Dei secundum substantiam, usurpant
tamen gloriam Dei quantum ad modum habendi; soli enim Deo competit ut eius gloria in alium finem non
referatur.
RA7
Ad septimum dicendum, quod quicumque usurparet sibi divinitatis gloriam et honorem, esset vere idololatra,
sicut multi tyranni fecisse leguntur; non autem omnes qui inaniter gloriantur, usurpant hoc modo divinam
gloriam; unde non omnes sunt idololatrae.
181

