SC2
Praeterea, secundum Augustinum in libro de natura boni, malum est privatio ordinis. Sed plus elongatur ab
ordine culpa quam poena; quia culpa de se inordinata est, ordinatur autem per poenam. Ergo culpa est magis
malum
SC3
Praeterea, malum culpae opponitur bono honesto, malum vero poenae bono delectabili.
Sed bonum honestum est melius quam bonum delectabile. Ergo malum culpae est peius quam malum poenae.
CO
Respondeo. Dicendum quod ista quaestio superficie tenus facilis videtur propter hoc quod multi poenas non
comprehendunt nisi corporales, vel quae afflictionem sensui ingerunt, quae absque dubio minus habent de
ratione mali quam culpa, quae opponitur gratiae et gloriae. Sed quia etiam privatio gratiae et gloriae, poenae
quaedam sunt, videntur ad minus ex aequo causam mali habere, si consideretur bonum cui utrumque malum
opponitur; quia etiam privatio ipsius finis ultimi, quod est optimum, poenae rationem habet. Sed evidentibus
rationibus ostendi potest quod culpa simpliciter habeat plus de ratione mali.
Primo quidem, quia omne quod facit subiectum tale, magis est tale quam quod subiectum tale facere non potest;
sicut si album inest alicui ita quod subiectum per hoc album dici non potest, minus habet de ratione albi, quam si
per hoc fiat subiectum album; quod enim inest alicui, ita quod non afficiat et denominet suum subiectum, videtur
inesse secundum quid; simpliciter autem quod suum subiectum afficit et denominat. Manifestum autem est quod
ex malo culpae dicitur malus ille cui inest, non autem ex malo poenae in quantum huiusmodi; unde dionysius
dicit IV cap. De divin. Nomin., quod puniri non est malum; sed fieri poena dignum. Unde consequens est quod
malum culpae plus habeat de ratione mali quam malum poenae.
Causa autem quare ex malo culpae aliquid dicitur malum, et non ex malo poenae, hinc accipienda est. Bonum
enim et malum dicitur simpliciter quidem secundum actum; secundum quid vero secundum potentiam; posse
enim esse bonum vel malum non simpliciter, sed secundum quid bonum vel malum est. Actus autem est duplex:
scilicet primus, qui est habitus vel forma; et secundus, qui est operatio sicut scientia et considerare.
Actu autem primo inhaerente adhuc adest potentia ad actum secundum, sicut sciens nondum actu considerat, sed
considerare potest.
Simpliciter ergo bonum vel malum dicimus secundum actum secundum, qui est operatio; secundum vero actum
primum attenditur bonum vel malum, quodammodo secundum quid.
Manifestum est autem quod in habentibus voluntatem, per actum voluntatis quaelibet potentia et habitus in
bonum actum reducitur; quia voluntas habet pro obiecto universale bonum, sub quo continentur omnia
particularia bona, propter quae operantur potentiae et habitus quaecumque. Semper autem potentia quae tendit ad
finem principalem, movet per suum imperium potentiam quae tendit ad finem secundarium; sicut gubernatoria
ars imperat navifactivae, et militaris equestri. Non enim ex hoc ipso quod aliquis habet habitum grammaticae,
bene loquitur: potest enim habens habitum non uti habitu, aut contra habitum agere, sicut cum grammaticus
scienter soloecismum facit; sed tunc recte operatur secundum artem, quando vult. Et ideo homo qui habet bonam
voluntatem dicitur simpliciter bonus homo, quasi per actum bonae voluntatis omnibus quae habet bene utatur. Ex
hoc vero quod habet habitum grammaticae, non dicitur bonus homo, sed bonus grammaticus; et similiter est de
malo. Quia ergo malum culpae est malum in actu voluntatis, malum autem poenae est privatio eius quo voluntas
potest uti quocumque modo ad bonam operationem, inde est quod malum culpae facit hominem simpliciter
malum, non autem malum poenae.
Secunda ratio est, quia cum Deus sit ipsa essentia bonitatis, quanto aliquid magis est alienum a Deo, tanto habet
magis rationem mali. Magis autem alienum est a Deo culpa quam poena; nam Deus est actor poenae, non autem
actor culpae. Ex hoc ergo apparet quod culpa est magis malum quam poena. Causa autem quare Deus est actor
poenae, non autem culpae, hinc sumitur.
Malum enim culpae, quod est in actu voluntatis, opponitur directe actui caritatis, quae est prima perfectio et
principalis voluntatis.
Caritas autem ordinat actum voluntatis in Deum; non autem solum sic quod homo bono divino fruatur, hoc enim
pertinet ad amorem qui dicitur concupiscentiae; sed secundum quod bonum divinum est in ipso Deo, quod ad
amorem amicitiae pertinet. Hoc autem non potest esse a Deo, quod bonum divinum secundum quod in se ipso
est, quis non velit; cum e contrario Deus omnem voluntatem inclinet ad volendum quod ipse vult; vult autem
summum bonum, secundum quod in se ipso est. Unde malum culpae non potest esse a Deo.
Potest autem Deus velle quod ipsum bonum divinum, vel quodcumque aliud bonum sub eo, subtrahatur alicui,
qui ad hoc opportunitatem non habet; hoc enim bonum ordinis exigit ut nihil habeat id quo dignum non est. Ipsa
autem subtractio boni increati, vel cuiuscumque alterius boni, ab eo qui indignus est rationem poenae habet.
Deus ergo est actor poenae, sed actor culpae esse non potest.
Tertia ratio est, quia illud malum quod sapiens artifex inducit ad vitandum aliud malum, minus habet de ratione
mali quam illud malum ad quod vitandum inducitur; sicut si medicus sapiens praecidat manum ne pereat corpus,
manifestum est quod minus malum est praecisio manus quam destructio corporis. Manifestum est autem quod
Dei sapientia poenam inducit ad hoc quod vitetur culpa vel ab eo qui punitur, vel saltem ab aliis, secundum illud
19

