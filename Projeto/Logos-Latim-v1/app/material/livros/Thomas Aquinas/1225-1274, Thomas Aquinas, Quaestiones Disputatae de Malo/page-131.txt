AG9
Praeterea, homo tenetur ex praecepto ut omnia quae facit ordinet in Deum sicut in finem: dicitur enim I Cor., X,
31: sive manducatis, sive bibitis, sive aliquid aliud facitis, omnia in gloriam Dei facite. Sed peccatum veniale
non est referibile in Deum.
Ergo quicumque peccat venialiter, facit contra praeceptum; ergo peccat mortaliter.
AG10
Praeterea, Augustinus dicit in lib.
Lxxxiii quaestionum: hoc est totum et solum malum hominis uti fruendis, vel frui utendis. Sed utrumque istorum
est peccatum mortale: quia ille qui utitur fruendis, non constituit ultimum finem in Deo, quo solo fruendum est;
ille autem qui fruitur utendis constituit ultimum finem in creatura: quorum utrumque facit peccatum mortale.
Ergo omne malum culpae est peccatum mortale.
AG11
Praeterea, cum poena respondeat culpae ubi est eadem poena, videtur esse eadem ratio culpae. Sed peccato
veniali debetur eadem poena quae et mortali; dicit enim Augustinus in quodam sermone de Purgatorio quod
adulari alicui altiori personae est peccatum veniale; et tamen clericus pro adulatione degradatur ut habetur 46
dist..
Ergo eadem est ratio culpae venialis et mortalis.
Non ergo peccatum veniale dividitur convenienter contra mortale.
AG12
Sed dicendum, quod peccatum veniale differt a mortali, subiecto: nam veniale peccatum est in sensualitate,
mortale autem in ratione. Sed contra, consensus in actum pertinet ad rationem superiorem, secundum
Augustinum in Lib. De Trin..
Sed aliquis consensus in actum est veniale peccatum, sicut consentire in verbum otiosum.
Ergo assignata differentia non est conveniens.
AG13
Praeterea, primi motus spiritualium peccatorum sunt peccata venialia. Non autem sunt in sensualitate, sed magis
in ratione.
Ergo peccatum veniale non est tantum in sensualitate.
AG14
Praeterea, illud in quo communicamus cum brutis, non videtur esse subiectum peccati, cum in brutis non sit
peccatum. Sed in sensualitate communicamus cum brutis. Ergo in sensualitate non potest esse peccatum nec
veniale nec mortale.
AG15
Praeterea, necessitas excludit rationem peccati; quia in his quae ex necessitate fiunt, non est laus vel vituperium.
Sed sensualitas subiicitur necessitati: quia est alligata organo corporali. Ergo in sensualitate non potest esse
peccatum.
AG16
Praeterea, Anselmus dicit, quod sola voluntas punitur. Poena autem debetur peccato. Ergo in sola voluntate est
peccatum, non ergo in
AG17
Praeterea, si in superiori ratione sit peccatum mortale, aut hoc erit directe aut indirecte. Sed directe et secundum
se peccatum mortale in ea esse non potest, quia non potest errare; cum secundum Augustinum eius sit inspicere
rationes aeternas, in quibus non est error: errant (autem) qui operantur malum, ut dicitur Prov. XIV, 22. Similiter
nec indirecte ex hoc quod non cohibet inferiores vires: non est enim hoc in eius potestate, quia per originale
peccatum amisit potestatem continendi inferiores vires, ut Augustinus dicit.
Ergo in ratione superiori non potest esse peccatum mortale.
AG18
Item, diceretur, quod peccatum veniale et mortale differunt in hoc quod aliquis peccans mortaliter diligit
creaturam plus quam Deum; peccans autem venialiter, diligit creaturam infra Deum. Sed contra, ponatur quod
aliquis putet fornicationem simplicem non esse peccatum mortale, et fornicetur tali opinione durante, sed
fornicari dimitteret, si sciret hoc esse contra Deum: constat quod iste peccat mortaliter, quia ignorantia iuris non
excusat eum. Et tamen plus diligit Deum quam fornicationem: illud enim plus diligitur propter quod alterum
dimittitur.
Ergo non omnis qui peccat mortaliter, diligit creaturas plus quam Deum.
AG19
Praeterea, magis et minus non diversificant speciem. Sed mortale et veniale differunt specie. Ergo non differunt
per hoc quod est magis vel minus creaturam quam Deum diligere.
AG20
Praeterea, ubicumque est invenire maius et minus, est invenire aequale: quia remoto eo quod superabundat a
maiori, remanet aequale. Sed contingit aliquem plus diligere creaturam quam Deum, et etiam minus.
131

