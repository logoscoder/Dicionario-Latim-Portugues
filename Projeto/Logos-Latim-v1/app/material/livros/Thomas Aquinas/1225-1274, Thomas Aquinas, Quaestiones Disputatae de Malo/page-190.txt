AG6
Praeterea, accidia videtur esse tristitia vel taedium interni boni, de quo dicitur in Glossa, super illud psalm.
Cvi, 18: omnem escam abominata est anima eorum. Si ergo accidia sit peccatum, aut est peccatum quia non
accipit spirituale bonum, aut quia eo spreto accipit corporale bonum.
Sed non potest esse peccatum quia non accipit spirituale bonum, quia non accipere non est actus sed privatio
quaedam; omnis autem laus et vituperium sequitur aliquem actum, ut Philosophus dicit in I ethic.; vituperium
autem peccato debetur.
Restat ergo, si accidia sit peccatum, quod sit quia prosequitur aliquod corporale bonum spirituali contempto. Sed
prosecutio boni videtur pertinere ad concupiscibilem, sicut fuga mali ad irascibilem. Ergo videtur quod accidia
sit in concupiscibili, cum magis videatur ad irascibilem pertinere.
AG7
Praeterea, greg. Dicit XI Moralium, quod accidia est interna mentis tristitia, per quam quis minus devote orat aut
psallit. Sed non est in potestate hominis quod devote oret.
Ergo non est in potestate hominis quod accidiam vitet. Accidia ergo non est peccatum; quia nullus peccat in eo
quod vitare non potest.
AG8
Praeterea, Damascenus in L. II ponit accidiam speciem quamdam tristitiae, quae est una de quatuor passionibus.
Sed passiones non sunt peccata, quia secundum eas nec laudamur nec vituperamur. Ergo accidia non est
peccatum.
AG9
Praeterea, illud quod eligit sapiens non est peccatum. Sed accidiam sive tristitiam eligit sapiens; dicitur enim
Eccle., VII, 5, quod cor sapientis ubi tristitia. Ergo accidia sive tristitia non est peccatum.
AG10
Praeterea, illud quod Deus remunerat, non est peccatum. Sed Deus tristitiam remunerat; dicitur enim Malach.,
III, 14, ex persona malorum: quod emolumentum (habuimus), quia custodivimus praecepta eius, et ambulavimus
tristes coram eo? ergo accidia seu tristitia non est peccatum.
SC
Sed contra, est quod greg. XXXI mor., accidiam inter alia peccata connumerat; et similiter Isidorus in libro de
summo bono.
CO
Respondeo. Dicendum quod sicut ex Damasceno, patet accidia tristitia quaedam est, unde Gregorius in
moralibus loco accidiae quandoque ponit tristitiam. Obiectum autem tristitiae est malum praesens, ut
Damascenus dicit. Sicut autem est duplex bonum, unum quod est vere bonum, et aliud quod est apparens bonum,
propter hoc quod est secundum quid bonum (non enim est vere bonum quod non est simpliciter bonum) ita etiam
est duplex malum: quoddam quod est vere et simpliciter malum, et quoddam quod est apparens et secundum
quid malum, et simpliciter est vere bonum. Sicut ergo amor et concupiscentia et delectatio quae sunt de vero
bono sunt laudabilia, quae autem sunt de apparenti bono et non vere bono, sunt vituperabilia, ita etiam odium,
fastidium et tristitia quae sunt de eo quod est vere malum, sunt laudabilia; quae autem sunt de eo quod est
secundum quid vel apparens bonum et simpliciter malum, sunt vituperabilia et peccata.
Accidia autem est taedium vel tristitia boni spiritualis et interni, ut Augustinus dicit super illud psalm. Cvi, 18:
omnem escam abominata est anima eorum. Et ideo cum internum et spirituale bonum sit vere bonum, et non
possit esse malum nisi apparens, in quantum scilicet contrariatur carnalibus desideriis, manifestum est quod
accidia, cum sit tristitia, potest dupliciter considerari: uno modo secundum quod est actus appetitus sensitivi, alio
modo secundum quod est actus appetitus intellectivi, qui est voluntas. Omnia enim huiusmodi affectionum
nomina secundum quidem quod sunt actus appetitus sensitivi, passiones quaedam sunt; secundum vero quod
sunt actus appetitus intellectivi, sunt simplices motus voluntatis.
Peccatum autem per se et proprie est in voluntate, ut dicit Augustinus.
Et ideo si accidia nominet actum voluntatis refugientis internum et spirituale bonum, potest habere perfectam
rationem peccati; si vero accipiatur prout est actus appetitus sensitivi, non habet rationem peccati nisi ex
voluntate, in quantum scilicet talis motus potest a voluntate prohiberi; unde si non prohibetur, habet aliquam
rationem peccati, sed imperfectam.
RA1
Ad primum ergo dicendum, quod amor est principium omnium affectionum, ut patet per Augustinum XIV de
Civit. Dei: et ideo cum dicitur quod virtus est ordo amoris, est praedicatio per causam, non per essentiam; non
enim omnis virtus essentialiter est amor, sed omnis affectio virtutis derivatur ex aliquo amore ordinato; et
similiter omnis affectio peccati derivatur ab aliquo inordinato amore.
RA2
Ad secundum dicendum, quod ille modus argumentandi non est efficax. Non enim oportet ut quidquid
praedicatur de uno dividentium aliquod commune, praedicetur etiam de aliis; illa enim quae connumerantur ad
invicem ut dividentia aliquod commune, in illo communi conveniunt; non autem necesse est quod in quolibet
190

