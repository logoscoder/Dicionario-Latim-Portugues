RA14
Ad decimumquartum dicendum, quod ille qui irascitur de peccato fratris sui, non quaerit vindictam sui, sed
vindictam Dei; peccatum enim nihil aliud est quam offensa Dei; et ita ille qui iuste irascitur, non usurpat illud
sibi quod Dei est.
RA15
Ad decimumquintum dicendum, quod Architas non taxaverat modum vindictae; et ideo iratus nolebat taxare, ne
excederet.
RA16
Ad decimumsextum dicendum, quod in ira duo possunt considerari; scilicet causa irae quam initiat ratio, et hoc
potest esse peccatum; et iterum nocumentum, in quod tendit appetitus sensitivus; et hoc est semper aliquid
sensibile.
|a2 Articulus 2
TTA
Secundo quaeritur utrum ira possit esse peccatum, vel non.
TTB
Et videtur quod non.
AG1
Ira enim passio quaedam est. Sed passionibus non meremur neque demeremur, neque etiam laudamur aut
vituperamur, ut patet per Philosophum in II ethic..
Ergo ira non est peccatum.
AG2
Praeterea, sicut homo claudus est homo, ita natura lapsa est natura. Sed irasci est naturae lapsae. Ergo irasci est
aliquid conveniens naturae. Sed nullum tale est peccatum.
AG3
Praeterea, illud quod de se est ordinabile ad bonum vel ad malum, non debet iudicari esse peccatum. Sed ira
potest determinari vel ad bonum vel ad malum. Ergo ira non est secundum se peccatum.
AG4
Praeterea, actus proprii naturalium virium animae non sunt peccata; quia peccatum est contra naturam, ut
Damascenus dicit in II Lib..
Sed ira est actus potentiae irascibilis, quae est quaedam naturalis vis animae. Ergo ira non est peccatum.
AG5
Praeterea, omne peccatum est voluntarium, ut Augustinus dicit.
Sed ira non est voluntaria, quia, ut Philosophus dicit in VII ethic., iratus cum tristitia operatur; tristitia autem est
de his quae nobis nolentibus accidunt, ut Augustinus dicit XIV de Civit. Dei. Ergo ira non est peccatum.
AG6
Praeterea, illud quod non est in potestate nostra, non est peccatum; nullus enim peccat in eo quod vitare non
potest, ut dicit Augustinus. Sed ira non est in potestate nostra: quia super illud psalm. IV, 5: irascimini, et nolite
peccare, dicit Glossa, quod motus irae non est in potestate nostra. Ergo ira non est peccatum.
AG7
Praeterea, Philosophus dicit, quod ira est accensio sanguinis circa Cor. Sed hoc non importat aliquod peccatum.
Ergo ira non est peccatum.
AG8
Praeterea, Hieronymus dicit in epistola ad Antonium monachum, quod irasci est hominis, sed non inferre
iniuriam, est Christiani.
Sed illud quod est hominis in eo quod homo, non est peccatum. Ergo ira non est peccatum.
AG9
Praeterea, in omni peccato est conversio ad commutabile bonum. Sed in ira non est conversio ad commutabile
bonum, sed magis ad malum, id est ad nocumentum proximo inferendum. Ergo ira non est peccatum.
SC
Sed contra, est quod apostolus dicit ad Ephes., IV, 31: omnis... Indignatio et ira tollatur a vobis; quod non
diceret, nisi ira esset peccatum. Ergo ira est peccatum.
CO
Respondeo. Dicendum quod ira importat quemdam motum appetitus; non autem importat fugam sed
prosecutionem; est enim appetitus alicuius rei consequendae. Et quia conveniens obiectum prosecutionis est
bonum, non autem malum, ideo supra, dictum est quod omnes motus appetitivi quorum obiectum est malum, si
ad prosecutionem pertinent, sunt mali, sicut amare vel concupiscere malum, et gaudere de malo. Ira autem
importat quemdam appetitum alicuius mali, id est nocumenti, quod quaerit inferre proximo; non tamen appetit
illud sub ratione mali, sed sub rationi boni, quod est iustum vindicativum; propter hoc enim iratus quaerit alium
laedere, ut vindicet iniuriam sibi factam.
199

