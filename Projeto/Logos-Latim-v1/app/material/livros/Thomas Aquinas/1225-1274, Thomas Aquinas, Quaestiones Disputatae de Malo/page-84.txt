Et ideo Augustinus in Lib. De sermone Domini in monte, peccatum in spiritum sanctum videtur restringere ad
eos qui post agnitam veritatem et sacramentorum susceptionem, blasphemant spiritum sanctum non solum verbo,
ut infideles, blasphemando ipsam personam spiritus sancti, sed etiam vel corde invidentes veritati et gratiae quae
est a spiritu sancto, vel etiam opere impugnantes.
Nec obstat quod Pharisaei, quibus Dominus talia loquebatur, infideles erant, nondum fidei sacramentis imbuti;
quia Dominus non intendebat dicere quod ipsi adhuc peccarent in spiritum sanctum irremissibiliter, cum ipse
subdat: aut facite arborem bonam et fructum eius bonum, etc., sed intendebat eos monere ne blasphemando sicut
faciebant, ad gradum irremissibilis peccati quandoque pervenirent.
Sed contra hoc iterum obiicit Augustinus in Lib. De verb. Domini, quia Dominus non dicit quod ei qui
peccaverit in spiritum sanctum, non fiat remissio in baptismate; sed quod non fiat remissio in hoc saeculo vel
futuro, quocumque modo. Unde hoc peccatum non videtur magis pertinere ad baptizatos quam ad alios; cum
tamen nulli peccanti, si poenituerit in ecclesia poenitentia denegetur. Et ideo hanc sententiam retractat in Lib.
Retractationum, addens quod tunc solum impugnator agnitae veritatis et invidens fraternae gratiae dicitur
peccare in spiritum sanctum, quando in hoc perseverat usque ad mortem.
Et ad huius evidentiam considerandum, quod ipse circa hoc dicit in Lib. De verb.
Domini; dicit enim ibi, attendendum esse quod non omne quod indefinite in sacra Scriptura proponitur, est
universaliter accipiendum; sicut quod dicitur Ioan. XV, 22: si non venissem et locutus eis non fuissem, peccatum
non haberent, non est sic intelligendum quasi nullum peccatum haberent, sed quia non haberent aliquod unum
peccatum, quod commiserunt contemnendo praedicationem et miracula Christi. Sic ergo cum dicitur: qui dixerit
contra spiritum sanctum, determinate; et similiter quod dicitur in marco et Luca: qui blasphemaverit in spiritum
sanctum etc., intelligendum est qui aliquo determinato modo blasphemaverit.
Est autem attendendum, quod verbum contra spiritum sanctum dicitur non solum ore, sed etiam corde et opere;
et quod multa verba ad idem pertinentia unum verbum dicuntur, sicut frequenter legitur in prophetis: verbum
quod locutus est Dominus ad Isaiam et ieremiam. Manifestum est autem quod spiritus sanctus caritas est; per
caritatem autem fit remissio peccatorum in ecclesia; et ideo remissio peccatorum est effectus appropriatus
spiritui sancto, secundum illud ioann.
Cap. XX, 22: accipite spiritum sanctum: quorum remiseritis peccata, remittuntur eis.
Ille ergo dicitur loqui verbum irremissibile in spiritum sanctum qui corde et ore et opere sic remissioni
peccatorum repugnat, ut in peccato perseveret usque ad mortem. Et ideo, secundum Augustinum, impoenitentia
perseverans usque ad mortem, est peccatum in spiritum sanctum.
Sicut autem remissio peccatorum appropriatur spiritui sancto, ita et bonitas.
Unde magistri sequentes aliquo modo Augustinum, dixerunt, quod ille dicit verbum et blasphemiam in spiritum
sanctum qui peccat ex malitia, quae contrariatur bonitati et spiritui sancto.
Sic ergo, si loquamur de peccato in spiritum sanctum secundum sententiam antiquorum sanctorum, vel etiam
secundum sententiam Augustini, non omne peccatum ex malitia est peccatum in spiritum sanctum, sicut ex dictis
potest esse manifestum. Si autem loquamur secundum dicta magistralia, quae non sunt contemnenda, sic dici
potest, quod proprie loquendo de peccato in spiritum sanctum, non omne peccatum ex malitia est peccatum in
spiritum sanctum.
Ille enim ex malitia peccare dicitur, ut supra dictum est, cuius voluntas per se inclinatur in bonum aliquod quod
habet malitiam annexam; quod quidem contingit dupliciter: nam et in rebus naturalibus dupliciter aliquid
movetur: vel propter inclinationem, sicut grave Deorsum; vel propter remotionem prohibentis, sicut aqua
effunditur fracto vase.
Sic ergo voluntas quandoque fertur per se in huiusmodi bonum ex propria inclinatione habitus acquisiti;
quandoque vero ex remotione eius quod prohibebat a peccato, sicut spes et timor Dei, et alia dona spiritus sancti,
quibus homo retrahitur a peccato. Unde proprie ille peccat in spiritum sanctum cuius voluntas in spiritum
sanctum ex hoc tendit in peccatum, quia abiicit huiusmodi spiritus sancti retinacula; propter quod et desperatio,
et praesumptio, et obstinatio et huiusmodi ponuntur species peccati in spiritum sanctum, ut patet per magistrum
43 dist. II sententiarum. Large tamen loquendo etiam ille qui ex inclinatione habitus peccat, potest dici peccare
in spiritum sanctum, quia etiam ipse ex consequenti renititur bonitati spiritus sancti.
RA1
Ad primum ergo dicendum, quod secundum sententiam antiquorum sanctorum patrum, peccatum in spiritum
sanctum est peccatum verbi, quo quis contra spiritum sanctum blasphemat; secundum vero alias opiniones
oportet dicere quod etiam est quoddam verbum et cordis et operis, quia et corde et opere aliquid dicimus,
secundum illud I Cor. XII, 3: nemo potest dicere, Dominus Jesus, nisi in spiritu sancto, id est corde, ore et opere,
ut Glossa ibidem exponit.
RA2
Ad secundum dicendum, quod secundum expositionem antiquorum sanctorum, et etiam secundum expositionem
magistralem, peccatum in spiritum sanctum potest dici speciale genus peccati; dum tamen peccatum ex malitia
accipiatur proprie secundum quod aliquis peccat ex hoc quod abiicit beneficia spiritus sancti, quibus retrahitur a
peccato. Sed si accipiatur peccatum ex malitia secundum quod est ex inclinatione habitus, sic non est speciale
84

