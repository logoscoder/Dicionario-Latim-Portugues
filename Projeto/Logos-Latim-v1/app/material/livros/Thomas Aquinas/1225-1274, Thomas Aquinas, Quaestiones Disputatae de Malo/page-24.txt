Contingit autem quandoque recedere a fine, et non recedere a regula vel a mensura, qua quis operatur propter
finem, et in natura et in arte. In natura quidem, sicut si in stomacho ponatur aliquid non digestibile, ut ferrum vel
lapis, defectus digestionis absque peccato naturae contingit. Similiter si medicus secundum artem dat potionem,
et infirmus non sanetur, vel quia habet morbum incurabilem, vel quia aliquid contra suam sanitatem agit;
medicus quidem non peccat, licet finem non consequatur. Si autem e converso finem consequeretur, sed tamen a
regula artis diverteret, nihilominus peccare diceretur.
Ex quo patet quod magis est de ratione peccati praeterire regulam actionis quam etiam deficere ab actionis fine.
Hoc est ergo per se de ratione peccati, sive in natura, sive in arte, sive in moribus, quod opponitur regulae
actionis. Regula autem actionis, quia constituit medium inter superfluum et diminutum, necesse est ut quaedam
resecet et quaedam statuat. Unde et in ratione naturali et etiam in lege divina, ex quibus nostri actus regulari
debent, quaedam praecepta negativa, quaedam affirmativa continentur.
Sicut autem negationi opponitur affirmatio, ita affirmationi opponitur negatio; unde sicut agere imputatur homini
ad peccatum quia opponitur praecepto legis negativo, ita et ipsum non agere, quia opponitur praecepto
affirmativo. Sic ergo, per se loquendo, potest esse aliquod peccatum ad quod non requiritur aliquis actus, qui sit
de essentia peccati; et secundum hoc habet veritatem secunda opinio.
Si autem consideretur id quod requiritur ad peccatum ut causa peccati, sic oportet quod ad quodlibet peccatum,
etiam omissionis, aliquis actus requiratur; quod sic patet.
Ut enim Philosophus dicit in VIII physic., si aliquid quandoque movetur, quandoque non movetur, oportet
assignare aliquam causam quietis; videmus enim quod eodem modo se habente mobili et movente, similiter
aliquid movetur vel non movetur. Eadem autem ratione si aliquis non agit quod agere debet, oportet huius esse
aliquam causam. Si autem causa fuerit totaliter extrinseca, talis omissio non habet rationem peccati; sicut si
aliquis a lapide cadente laesus, impediatur ne ad ecclesiam vadat, aut si aliquo furante impediatur ne
eleemosynam det. Tunc ergo solum omissio imputatur ad peccatum, cum habet causam intrinsecam, non
quamcumque, sed voluntariam; quia si etiam impediretur ex causa intrinseca non voluntaria, puta febre, eadem
ratio esset sicut et de causa extrinseca.
Ad hoc ergo quod omissio sit peccatum, requiritur quod omissio causetur ex aliquo actu voluntario.
Sed voluntas est causa alicuius quandoque quidem per se, quandoque autem per accidens; per se quidem, sicut
quando per intentionem agit ad talem effectum, puta si aliquis volens invenire thesaurum, fodiens inveniat; per
accidens autem, sicut quando praeter intentionem, puta si aliquis volens fodere sepulcrum, fodiendo inveniat
thesaurum. Sic ergo actus voluntarius quandoque est per se causa omissionis, non tamen ita quod voluntas
directe feratur in omissionem, quia non ens et malum est praeter intentionem, et voluntatem, ut dionysius dicit
IV capite de divin.
Nomin., voluntatis autem obiectum est ens et bonum; sed indirecte fertur in aliquid positivum cum praevisione
omissionis consequentis, sicut cum aliquis vult ludere, sciens quod ad hoc concomitatur non ire ad ecclesiam;
sicut et in transgressionibus dicimus, quod fur vult aurum non refugiens iniustitiae deformitatem. Quandoque
vero actus voluntarius est causa per accidens omissionis; sicut cum alicui occupato circa aliquem actum non
venit in mentem id quod facere tenetur.
Et non differt quantum ad hoc, utrum actus voluntarius qui est causa omissionis per se vel per accidens, simul sit
cum ipsa omissione, vel etiam praecedat; sicut dictum est de eo qui nimia occupatione tarde incipiendo dormire,
impedivit se ne surgeret matutinarum hora. Sic ergo quantum ad hoc prima opinio vera est, quod ad omissionem
requiritur actus voluntarius ut causa.
Quia ergo utraque opinio aliquo modo vera est, ad utrasque rationes respondere oportet.
RA1
Ad primum ergo dicendum, quod in illa definitione peccati accipiendum est pro eodem dictum et non dictum,
factum et non factum, ut supra dictum est.
RA2
Ad secundum dicendum, quod aliquid dicitur esse voluntarium, non solum quia cadit sub voluntatis actu, sed
quia cadit sub potestate voluntatis. Sic enim et ipsum non velle dicitur voluntarium; quia in potestate voluntatis
est velle et non velle, et similiter facere et non facere.
RA3
Ad tertium dicendum, quod plura requiruntur ad bonum quam ad malum, quia, ut dicit dionysius IV cap. De
divin. Nomin., bonum est ex causa una et integra, malum autem ex particularibus defectibus. Ad hoc ergo quod
sit meritum, requiritur quod sit actus voluntatis; sed ad hoc quod sit demeritum, sufficit hoc solum quod non velit
bonum quando debet, nec oportet quod semper velit malum.
RA4
Ad quartum dicendum, quod in peccato transgressionis non est verum quod peccatum sit privatio, sed quod
peccatum est actus privatus debito ordine, sicut furtum vel adulterium est quidam actus inordinatus; eo enim
modo peccatum nihil est quo nihil fiunt homines cum peccant; non quidem ita quod sint ipsum nihil, sed quia in
quantum peccant, privantur quodam bono; et ipsa privatio est non ens in subiecto. Et similiter peccatum est actus
privatus ordine debito, et secundum ipsam privationem dicitur nihil.
24

