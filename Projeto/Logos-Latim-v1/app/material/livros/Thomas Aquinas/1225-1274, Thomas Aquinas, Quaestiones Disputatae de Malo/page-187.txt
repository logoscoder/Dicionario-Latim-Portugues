de vera religione: qui invidet bene cantanti, non amat bene cantantem. Unde invidia ex suo genere est peccatum
mortale.
Est tamen considerandum, quod in genere alicuius peccati mortalis potest inveniri aliquis actus qui non est
peccatum mortale propter suam imperfectionem, quia scilicet non attingit ad perfectam rationem illius generis.
Quod quidem contingit dupliciter. Uno modo ex parte principii activi, quia scilicet non procedit a ratione
deliberante, quae est proprium et principale activum principium humanorum actuum; unde subiti motus etiam in
genere homicidii vel adulterii non sunt peccata mortalia, quia non attingunt perfectam rationem actus moralis,
cuius principium est ratio. Alio modo potest contingere ex parte obiecti, quod scilicet propter sui parvitatem non
attingit ad perfectam rationem obiecti; quod enim parvum est, quasi nihil accipit ratio; sicut patet in specie furti:
si enim aliquis accipiat de agro alterius unam spicam, vel aliquid huiusmodi, non est credendum quod peccet
mortaliter, quia hoc quasi nihil computatur tam ab illo qui accipit, quam ab illo cuius est res ipsa. Secundum hoc
ergo potest contingere quod aliquis motus invidiae non est peccatum mortale, quamvis invidia secundum suum
genus sit peccatum mortale, propter imperfectionem ipsius motus; vel quia est subitus, et non procedit ex ratione
deliberata; vel quia homo tristatur de aliquo bono alterius, quod est adeo parvum, quod non videtur esse aliquod
bonum: puta si aliquis invideat alicui simul ludenti, quod vincat in ludo, puta cum eo currendo, vel aliquod
huiusmodi ludicrum faciendo.
RA1
Ad primum ergo dicendum, quod quia in definitione alicuius non ponitur id quod est per accidens, sed solum id
quod est per se; cum dicitur quod invidia est tristitia de felicitate vel gloria alterius, oportet quod intelligatur
secundum quod aliquis tristatur de ipsa felicitate alterius in quantum est huiusmodi, de qua ea ratione aliquis
tristatur, quia vult singulariter excellere; unde qui ab aliquo vincitur in gloria vel felicitate, et de hoc dolet,
proprie dicitur invidere. Contingit autem aliquem tristari de felicitate alterius propter alias rationes quae ad
invidiam non pertinent, sed quandoque ad alia vitia. Quicumque enim odit aliquem, tristatur de felicitate eius,
non in quantum est excellentia quaedam, sed in quantum est simpliciter bonum quoddam eius quem odit. Cum
enim aliquis inimico velit malum, consequens est quod de omni bono eius tristetur. Unde haec est differentia
inter invidentem et odientem: quia invidens non tristatur de bono alterius nisi per hoc quod excellitur, vel
singularitatem suae gloriae admittit; odiens autem de quocumque bono inimici tristatur. Potest etiam esse et alia
ratio, quare aliquis de felicitate alterius tristetur, quia scilicet timet ex hoc aliquod nocumentum sibi provenire,
vel aliquibus quos amat; quod magis est timoris quam invidiae, ut Philosophus dicit in II rhetor.. Contingit autem
timorem esse et bonum et malum; unde hoc potest fieri et cum peccato, quando timor est malus, et sine peccato,
quando timor est bonus. Unde Gregorius praemissa verba exponens subdit, quod hoc credimus, cum ruente
aliquo quosdam bene erigi credimus; et proficiente illo plures iniuste opprimi formidamus.
Unde etiam interponit, quod talis tristitia est sine invidiae culpa.
RA2
Ad secundum dicendum, quod quando motus est sensualitatis tantum, non potest esse peccatum mortale; sed
quando motus tristitiae ex deliberatione rationis procedit, tunc non solum est sensualitatis, sed etiam rationis; et
ideo potest esse peccatum mortale.
Quamvis etiam dici possit, quod huiusmodi nomina passionum quandoque signant ipsos simpliciter motus
voluntatis; et secundum hoc tristitia non erit in sensualitate, sed in parte rationali.
RA3
Ad tertium dicendum, quod illud quod est mortale ex genere, non potest fieri veniale, si actus sit perfectus; potest
tamen contingere propter imperfectionem actus, ut dictum est.
RA4
Ad quartum dicendum, quod impedire bonum alicuius potest esse absque peccato mortali propter
imperfectionem actus, quia illud quod impeditur, non habet plenam rationem boni, aut quia est parvum, aut quia
est indebitum.
RA5
Ad quintum dicendum, quod motus subreptitius invidiae est imperfectus; et talis etiam invidiae motus est in
pueris, qui non habent usum rationis.
RA6
Unde patet responsio ad sextum.
RA7
Ad septimum dicendum, quod quandocumque aliquis tristatur de felicitate alterius propter nocumentum quod
exinde sibi vel suis imminet, talis tristitia non est invidiae, sed timoris; unde quandoque potest esse sine peccato,
sicut dictum est.
RA8
Ad octavum dicendum, quod invidia respicit duo obiecta. Est enim tristitia de prosperitate alicuius boni; et
secundum hoc duabus virtutibus contrariari potest; ex parte enim prosperitatis, de qua dolet, contrariatur ei
misericordia, quae dolet de adversitate bonorum; ex parte autem boni, de cuius prosperitate tristatur, opponitur ei
ira per zelum, quae intelligitur per Nemesim, quando scilicet aliquis tristatur de hoc quod aliqui mali in sua
187

