Ad decimumquartum dicendum, quod anima praeest corpori sicut servo, qui non potest reniti imperio Domini;
sed ratio praeest irascibili et concupiscibili, ut Philosophus dicit in I politic., regali aut politico principatu, qui ad
liberos est; et ideo potest irascibilis et concupiscibilis etiam rationis imperio obviare, sicut et liberi cives
interdum obviant imperio principis.
RA15
Ad decimumquintum dicendum, quod passionibus neque meremur neque demeremur, quasi in eis principaliter
meritum vel demeritum consistat; sed tamen possunt adiuvare vel impedire ad merendum vel demerendum.
|a10 Articulus 10
TTA
Decimo quaeritur utrum peccata quae per infirmitatem committuntur, imputentur homini ad culpam mortalem.
TTB
Et videtur quod non.
AG1
Nihil enim imputatur ad culpam mortalem quod homo non facit voluntarie. Sed huiusmodi peccata quae ex
infirmitate committuntur, non facit homo voluntarie; de his enim apostolus dicit Galat. V, 17: caro concupiscit
adversus spiritum... Ut non quaecumque vultis, illa faciatis. Ergo huiusmodi peccata non imputantur homini ad
culpam mortalem.
AG2
Praeterea, nulla virtus passiva potest operari nisi secundum quod movetur a suo activo. Sed ratio proprie nata est
movere voluntatem.
Si ergo iudicium rationis fuerit impeditum per passionem, videtur quod non sit in potestate voluntatis vitare
peccatum. Non ergo imputatur ei ad culpam mortalem.
AG3
Praeterea, passio animae magis de propinquo impedit rationem et voluntatem, quam passio corporis. Sed passio
corporis totaliter excusat a culpa ea quae inordinate committuntur, sicut patet de his quae fiunt a dormientibus et
a phreneticis. Ergo passio animae multo magis excusat a culpa.
AG4
Sed diceretur, quod passio animae est voluntaria, passio autem corporis non est voluntaria.
Sed contra, causa non est prior quam effectus. Sed passio ex hoc quod est voluntaria, non habet rationem culpae
mortalis, sed venialis tantum. Ergo neque ex ea potest causari peccatum mortale.
AG5
Praeterea, peccatum non aggravatur ex eventu in infinitum, ut scilicet quod erat in se veniale, propter eventum
fiat mortale. Sed ipsa passio, si non sequeretur mala electio, non esset peccatum mortale. Ergo propter hoc quod
sequitur electio mala, non incurrit homo culpam peccati mortalis; et sic peccata quae ex infirmitate
committuntur, non sunt mortalia.
SC
Sed contra, est quod dicit apostolus Rom. VII, 5: passiones peccatorum operabantur in membris nostris, ut
fructificarent morti. Sed nihil fructificat morti nisi peccatum mortale. Ergo peccata quae committuntur per
passionem sive per infirmitatem, possunt esse mortalia.
CO
Respondeo. Dicendum quod cum ex infirmitate sive ex passione aliquis interdum committat adulterium, et multa
flagitia seu facinora, sicut fecit Petrus cum Christum negavit ex timore, nulli dubium esse debet quin peccata ex
infirmitate perpetrata, quandoque sint mortalia.
Ad cuius evidentiam considerandum est, quod necessitas quae est ex suppositione alicuius quod subiacet
voluntati, non tollit rationem peccati mortalis. Sicut si gladius infigatur alicui in membris vitalibus, necesse est
quod moriatur; sed infixio cultelli est voluntaria.
Unde mors illius qui cultello percutitur, imputatur percutienti ad culpam mortalem.
Similiter dicendum est in proposito; posito enim quod ratio sit ligata per passionem, necesse est quod sequatur
perversa electio; sed in potestate voluntatis est hoc ligamen rationis repellere. Dictum est enim, quod ratio ligatur
ex hoc quod intentio animae applicatur vehementer ad actum appetitus sensitivi; unde avertitur a considerando in
particulari id quod habitualiter in universali cognoscit. Applicare autem intentionem ad aliquid vel non applicare,
in potestate voluntatis existit. Unde in potestate voluntatis est quod ligamen rationis excludat.
Actus ergo commissus, qui ex tali ligamine procedit est voluntarius, unde non excusatur a culpa etiam mortali.
Sed si ligatio rationis per passionem in tantum procederet, quod non esset in potestate voluntatis huiusmodi
ligamen removere, puta si per aliquam animae passionem aliquis in insaniam verteretur, quidquid committeret,
non imputaretur ei ad culpam, sicut nec alii insano. Nisi forte quantum ad principium talis passionis quod fuit
voluntarium; poterat enim voluntas a principio impedire ne passio in tantum procederet; sicut homicidium per
ebrietatem commissum imputatur homini ad culpam, quia principium ebrietatis fuit voluntarium.
RA1
76

