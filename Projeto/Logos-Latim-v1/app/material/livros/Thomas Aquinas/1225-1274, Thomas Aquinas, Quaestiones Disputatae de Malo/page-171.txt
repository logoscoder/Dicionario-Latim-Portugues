Ad octavum dicendum, quod auctoritates illae intelliguntur de superbia quantum ad effectum superbiae, sine quo
nullum peccatum esse potest; non autem quantum ad superbiae affectum.
RA9
Et similiter dicendum ad nonum; sic enim superbire secundum effectum convertitur cum eo quod est peccare.
Quamvis ad utrumque dici possit, quod Augustinus in Lib. De natura et gratia, illa verba inducit non ex persona
sua, sed ex persona alterius contra quem disputat; unde et postmodum improbat ea dicens, quod non semper ex
superbia peccatur.
RA10
Ad decimum dicendum, quod recedere a Deo est superbia secundum effectum.
RA11
Et similiter dicendum ad undecimum; quia transgredi praecepta Dei peccando est superbire secundum effectum,
non tamen semper secundum affectum.
RA12
Ad duodecimum dicendum, quod si accipiatur superbia prout secundum effectum est in omni peccato, sic
superbia nihil est aliud quam aversio ab incommutabili bono; cupiditas autem conversio ad commutabile bonum;
ex quibus duobus constituitur unum peccatum, sicut ex formali et materiali, eo quod omne peccatum est aversio
ab incommutabili bono, et conversio ad commutabile bonum.
RA13
Ad decimumtertium dicendum, quod in appetitu proprii boni contingit esse peccatum, si recedat a regula rationis,
ut dictum est.
RA14
Ad decimumquartum dicendum, quod etiam Gregorius XXXI Moral., non ponit superbiam unum de vitiis
principalibus sed reginam omnium et radicem, in quantum ad omnia peccata diffundit suum imperium.
Sed per hoc non excluditur quin superbia sit speciale peccatum.
RA15
Ad decimumquintum dicendum, quod amor inordinatus proprii boni communiter convenit omni peccato; et sic
etiam convenit superbiae secundum quod id quod est generis, convenit speciei. Potest tamen dici, quod superbia
proprie sit amor proprii boni, si hoc quod dicitur proprii, sumatur cum quadam praecisione, ita scilicet quod
aliquis amet bonum non quasi superioris bonum; quod proprie ad superbiam pertinet, ut scilicet bonum suum ab
alio non recognoscat.
RA16
Ad decimumsextum dicendum, quod ratio illa procedit de superbia quantum ad effectum, sic enim
incommutabile bonum spernitur in omni peccato: non autem semper quantum ad affectum.
RA17
Ad decimumseptimum dicendum, quod superbia potest uno modo dici ex eo quod superexcedit regulam rationis;
et sic semper superbia est peccatum; et ita communiter accipitur.
Alio modo potest dici superbia ex eo quod superexcedit aliquid aliud: et sic potest esse superbia bona, ut
Hieronymus dicit, sicut cum aliquis vult operari opera consiliorum, quae superexcedunt communia opera
praeceptorum. Vel potest dici, quod cum dicitur: ponam te in superbiam saeculorum, accipitur superbia
materialiter, id est, dabo tibi magnam excellentiam, de qua homines saeculi superbiunt. Et similiter potest
intelligi quod dicitur. Opes superbae, id est de quibus solent homines superbire.
|a3 Articulus 3
TTA
Tertio quaeritur utrum superbia sit in VI irascibili.
TTB
Et videtur quod non.
AG1
Cum enim irascibilis sit quaedam pars sensibilis appetitus, oportet quod quilibet motus irascibilis sit quaedam
passio, quia passiones animae sunt motus appetitus sensitivi.
Sed superbia non videtur consistere in aliqua passione ad irascibilem pertinente, neque in timore, neque in
audacia, neque in spe aut desperatione, neque in ira. Ergo superbia non est in irascibili.
AG2
Praeterea, cum irascibilis sit in parte sensitiva animae, obiectum irascibilis non potest esse nisi aliquod bonum
sensibile. Sed superbia quaerit excellentiam non solum in bonis sensibilibus, sed etiam in rebus spiritualibus et
intelligibilibus, ut Gregorius dicit in XXXIV Moralium. Ergo superbia non potest esse in irascibili sicut in
subiecto.
AG3
Praeterea, in Daemonibus non est sensitiva pars animae, cum sint incorporei. Si ergo superbia esset in irascibili,
sequeretur quod superbia non potest esse in Daemonibus, quod patet esse falsum.
171

