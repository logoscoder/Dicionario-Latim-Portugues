Unde tales motus accidiae sunt peccata venialia, sicut supra, de motibus invidiae dictum est. Sed quando affectus
carnalis ita praevalet rationi ut ex deliberatione homo tristetur de bono spirituali divino, manifeste talis motus
voluntatis est peccatum mortale.
RA1
Ad primum ergo dicendum, quod in viris perfectis potest esse imperfectus motus accidiae saltem in sensualitate,
propter hoc quod nullus est ita perfectus in quo non remaneat aliqua contrarietas carnis ad spiritum. Apostolus
tamen non videtur ibi loqui de tristitia boni spiritualis, quae est accidia; sed potius de tristitia, quae est de malis
temporalibus.
RA2
Ad secundum dicendum, quod accidia contrariatur praecepto de sanctificatione sabbati, in quo mandatur,
secundum quod est praeceptum morale, quies mentis in Deo.
RA3
Ad tertium dicendum, quod Deus, secundum quod est praesens menti, non compatitur secum tristitiam vel
peccatum mortale; unde accidia non est tristitia de praesentia ipsius Dei, sed de aliquo bono quod est per
participationem divinum.
RA4
Ad quartum dicendum, quod accidia non est recessus mentalis a quocumque bono spirituali, sed a bono spirituali
cui mens ex necessitate debet inhaerere, quod est bonum divinum, sicut iam dictum est.
RA5
Et per hoc patet solutio ad quintum.
RA6
Ad sextum dicendum, quod ratio illa procedit de bono spirituali alicuius actus particularis virtutis; quod enim
homo delectetur, non cadit sub praecepto; sed quod delectetur de Deo, hoc cadit sub praecepto, sicut et quod
homo Deum diligat, quia delectatio amorem consequitur.
RA7
Ad septimum dicendum, quod delectatio quae provenit ex caritate, cui contrariatur accidia, est de necessitate
spiritualis vitae, sicut et ipsa caritas; et ideo accidia est peccatum mortale.
RA8
Ad octavum dicendum, quod sicut concupiscentia, quae est tantum in sensualitate, quae provenit ex corruptione
naturae, non est peccatum mortale, quia est motus imperfectus, ita etiam nec talis accidia est peccatum mortale.
|a4 Articulus 4
TTA
Quarto quaeritur utrum accidia sit vitium capitale.
TTB
Et videtur quod non.
AG1
Sicut enim delectatio procedit ex amore, ita tristitia procedit ex odio. Sed odium non est vitium capitale. Ergo
multo minus accidia, quae est tristitia quaedam.
AG2
Praeterea, vitia capitalia dicuntur quae inclinant ad actus aliorum peccatorum. Sed accidia non videtur esse
huiusmodi, sed magis immobile reddere: est enim tristitia aggravans, ut Damascenus dicit.
Ergo accidia non est vitium capitale.
AG3
Praeterea, vitium capitale est quod habet aliquas filias. Sed accidiae non videntur esse filiae quae ei assignantur a
Gregorio, XXXI Moral.. Malitia enim est commune ad omnia peccata; rancor autem pertinet ad odium, quod ex
ira nascitur; pusillanimitas vero et desperatio pertinent ad irascibilem, in qua non est accidia, sed magis in
concupiscibili; torpor autem circa praeceptum, videtur idem esse quod accidia; evagatio vero mentis videtur
contrariari rationi tristitiae, quae est constrictiva. Ergo accidia non debet poni vitium capitale.
SC
Sed contra, est auctoritas Gregorii, qui accidiam sive tristitiam inter vitia capitalia computat, XXXI Moral..
CO
Respondeo. Dicendum quod sicut supra, dictum est, vitium capitale est ex quo alia vitia oriuntur secundum
rationem causae finalis. Sicut autem homines propter delectationem quamdam procedunt ad multa facienda vel
vitanda; ita etiam et propter tristitiam fugiendam; utrumque enim eiusdem rationis esse videtur; sicut quaerere
bonum et fugere malum. Cum ergo accidia sit quaedam tristitia de bono divino interno, sicut invidia de bono
proximi, ut dictum est, et sicut ex invidia multa vitia oriuntur in quantum homo multa facit inordinate ad
huiusmodi tristitiam repellendam quae consequitur de bono proximi: ita etiam et accidia est vitium capitale.
Sed quia nullus homo est qui absque delectatione in tristitia manere possit, ut Philosophus dicit in VIII eth., ideo
ex tristitia duo consequuntur: quorum unum est ut recedat a contristantibus, aliud est ut ad alia transeat in quibus
194

