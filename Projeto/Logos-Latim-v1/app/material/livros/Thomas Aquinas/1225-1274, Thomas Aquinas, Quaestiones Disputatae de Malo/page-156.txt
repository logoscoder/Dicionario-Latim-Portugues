Qui autem contra aliquem peccat, ex hoc ipso meretur eius beneficio privari; sicut in rebus humanis, qui contra
rempublicam peccant hoc ipso in perpetuum societate reipublicae privantur vel perpetuo exilio vel etiam morte;
in qua, sicut Augustinus dicit XXI de Civit. Dei, non pensatur mora temporis qua quisque occiditur, sed potius
quod per mortem in aeternum civitatis beneficio privatur, quamvis culpa commissa forte fuerit momentanea, aut
brevi tempore perpetrata.
Unde et ille qui mortaliter peccat, in quantum contra caritatem peccat, hoc meretur ut remissione privetur, quae
est effectus caritatis; et si Dominus remittit, non est ex merito hominis, sed ex misericordia sua.
Ex parte vero inhaerentiae ad subiectum, peccatum poenam perpetuam habet, quia privat hominem gratia, per
quam potest peccatum remitti. Peccato autem manente non solvitur poena: quia in operibus Dei nihil potest esse
inordinatum; et ideo sicut homo qui se in puteum proiiceret, unde per se non posset exire, quantum est in ipso,
faceret ut in perpetuum esset ibi: ita etiam qui mortaliter peccat, quantum in ipso est, se in poenam aeternam
inducit. Veniale autem peccatum, cum non sit contra caritatem, non meretur poenam aeternam ex specie peccati,
nec ex parte inhaerentiae ad subiectum per se loquendo, quia non privat gratiam; sed per accidens fit
irremissibile peccato mortali coniunctum, in quantum est in subiecto privato gratia; et sic per accidens punitur
poena aeterna.
RA1
Ad primum ergo dicendum, quod ratio illa procedit de causa poenae aeternae ex specie actus; sic autem veniale
peccatum non meretur poenam aeternam, sed alio modo, ut dictum est.
RA2
Ad secundum dicendum, quod acerbitas poenae directe respondet quantitati peccati: sed aeternitas poenae
respondet indelebilitati ipsius, quae quidem convenit aliquando veniali peccato per accidens, ut dictum est.
RA3
Ad tertium dicendum, quod illa impoenitentia facit peccatum in spiritum sanctum quae opponitur caritati, quae
est donum spiritus sancti; unde non poenitere de veniali, quia non est contrarium caritati, non facit peccatum in
spiritum sanctum; sed tamen in quantum est coniunctum mortali cum finali impoenitentia, per accidens habet
indelebilitatem, ut dictum est.
RA4
Ad quartum dicendum, quod ille qui non poenitet de veniali, poenitet autem de mortali, non habet
impoenitentiam quae repugnet remissioni peccati; unde non est causa poenae aeternae.
RA5
Ad quintum dicendum, quod non propter maioritatem culpae ipsius venialis, peccatum veniale coniunctum
mortali diutius punitur; sed propter indelebilitatem quae provenit ex adiuncto, ut dictum est; et tamen non
semper hoc est verum, quod peccata venialia adiuncta peccato mortali sint minora quam adiuncta caritati;
quinimmo plerumque sunt maiora, utpote procedentia ex maiori libidine, quam caritas non refrenat. In his vero
qui sunt perfectae caritatis, venialia peccata ut plurimum accidunt ex aliqua surreptione: et cito virtute caritatis
remittuntur, secundum illud II Paral. XXX, 19: Dominus bonus propitiabitur cunctis qui in toto corde requirunt
Dominum Deum patrum suorum, et non imputabitur eis quod parum sanctificati sunt.
RA6
Ad sextum dicendum, quod peccatum postquam transit actu, potest manere reatu, quem non tollit quaelibet
mutatio voluntatis, sed solum illa quam caritas operatur.
RA7
Ad septimum dicendum, quod poena peccati venialis etiam cum in inferno punitur, mitigatur quantum ad
acerbitatem, quamvis gravius puniatur quam ab homine puniretur, quia maiorem gravitatem habet secundum
quod comparatur ad Deum, prout punitur a Deo, quam secundum quod comparatur ad hominem, prout punitur ab
homine.
RA8
Ad octavum dicendum, quod non est possibile quod aliquis decedat cum originali peccato et veniali absque
mortali. Quia ante usum rationis puer excusatur a peccato mortali, ita ut si etiam committat actum qui de genere
suo sit peccatum mortale, non incurrat reatum mortalis peccati, eo quod nondum habet usum rationis; unde multo
magis excusatur a reatu peccati venialis; quia quod excusat maius peccatum, multo magis etiam excusat minus.
Sed postquam habet usum rationis, peccat mortaliter, si non facit quod in se est ad quaerendum suam salutem; si
autem faciat, gratiam consequetur, per quam immunis erit ab originali peccato.
RA9
Ad nonum dicendum, quod licet praecepta affirmativa communiter loquendo non obligent ad semper, tamen ad
hoc est homo naturali lege obligatus, ut primo sit sollicitus de sua salute, secundum illud Matth. VI, V. 33:
primum quaerite regnum Dei. Ultimus enim finis naturaliter cadit in appetitu, sicut prima principia naturaliter
primo cadunt in apprehensione; sic enim omnia desideria praesupponunt desiderium ultimi finis, sicut omnes
speculationes praesupponunt speculationem primorum principiorum.
RA10

156

