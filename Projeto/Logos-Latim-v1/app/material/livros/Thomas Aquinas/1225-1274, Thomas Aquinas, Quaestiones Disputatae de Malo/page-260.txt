illustrari. Sicut enim virtus activa quanto est superior, tanto in plura agenda se potest extendere, ita virtus
cognoscitiva, quae est altior, ad plura cognoscenda se extendit.
Unde necesse est quod respectu eorum in quibus superior intellectus inferiorem excedit, inferior intellectus sit
quasi in potentia, indigens perfici per superiorem.
Sic ergo respectu eorum quae sunt in divina cognitione, omnis intellectus angelicus est in potentia, indigens
illustrari, ad ea cognoscenda, quodam supernaturali lumine, quod est lumen gratiae divinae; et sic respectu huius
cognitionis gratuitae potest in quolibet aliquis defectus existere; aliter tamen et aliter. Nam in bono Angelo potest
quidem respectu huiusmodi cognoscibilium esse defectus, sed simplicis negationis; secundum quod dionysius
dicit cap. VII ecclesiast.
Hierarch., quod a nescientia purgantur.
Non autem potest in eis esse defectus falsae opinionis; quia cum voluntas eorum sit ordinata, non applicant suum
intellectum ad iudicandum de illis quae cognitionem eorum excedunt. Sed in malis Angelis, propter inordinatam
et superbam voluntatem, potest esse respectu huiusmodi cognoscibilium etiam defectus falsae opinionis, in
quantum exhibent praesumptuose suum intellectum ad iudicandum de his quae eos excedunt. Et haec quidem
falsitas respectu huiusmodi cognoscibilium potest in eis esse speculative, in quantum scilicet absolute in falsum
iudicium prorumpunt; et practice, sive affective, in quantum falso existimant aliquid esse appetendum vel
agendum in ordine ad praedicta cognoscibilia.
RA1
Ad primum ergo dicendum, quod interminabilitas divinae animadversionis pertinet ad cognitionem gratuitam:
quia ratio divinorum iudiciorum excedit omnem naturalem cognitionem creaturae, secundum illud psalm.
XXXV, 7: iudicia tua abyssus multa. Non tamen diabolus ignorat interminabilitatem sui supplicii: hoc enim
diminueret eius miseriam.
Sicut enim ad augmentum felicitatis bonorum pertinet securitas de perpetuitate gloriae, ita ad augmentum
miseriae damnatorum pertinet certitudo de interminabilitate miseriae. Unde dicendum est, quod dicitur diabolus
existimare abyssum senescentem, sicut Gregorius, ibidem, exponit, quia opinionem terminabilitatis poenarum
mentibus hominum ingerit in hoc mundo, ut minus peccare formident.
RA2
Ad secundum dicendum, quod dubitatio diaboli fuit de mysterio incarnationis, quod excedit naturalem
cognitionem, etiam Angelorum.
RA3
Ad tertium dicendum, quod Daemones dicuntur non videre sua naturalia, non quin ea absolute videant, alioquin
nihil cognoscere possent, quia, ut dicitur in Lib. De causis, intelligentia intelligit omnia alia intelligendo
essentiam suam: sed non videt ea in ordine ad bona gratuita, a quibus considerandis avertit suam intentionem,
solis suis naturalibus finaliter inhaerens.
RA4
Ad quartum dicendum, quod habere notitiam in actu, dicitur dupliciter. Uno modo quantum ad actualem
considerationem; et sic non intelligitur quod Angelus habeat actualem notitiam omnium, ad quae sua naturalis
cognitio se extendit. Alio modo quantum ad habitualem notitiam, quia, ut dicitur in II de anima, et in VIII
physic., aliter dicitur aliquis esse potentia sciens ante addiscere, quando scilicet nondum habet habitum scientiae;
et aliter ante considerare: et hoc modo Angelus habet actualem notitiam respectu omnium quae naturaliter
cognoscere potest. Et istud sufficit ad repellendam falsitatem contrariam. Non enim nos semper actu
consideramus principia, sed ipse habitus principiorum sufficit ad repellendum omnem contrarium errorem cum
ipsa.
RA5
Ad quintum dicendum, quod ex hoc quod aliquid est ex nihilo, sequitur quod sit secundum aliquid vertibile; non
tamen oportet quod sit vertibile quantum ad omnia. Corpora quidem caelestia mutabilia sunt secundum locum,
sed non secundum substantiam.
Et similiter intellectus Angeli ex hoc quod est ex nihilo, potest deficere circa supernaturalia, non autem circa
naturalem cognitionem: quia etiam voluntas Angeli circa huiusmodi potest peccare, ut supra habitum est.
RA6
Ad sextum dicendum, quod beatitudo activa consistit in intellectu, ad quem pertinet visio Dei, magis quam in
voluntate, ad quam pertinet delectatio: quia delectatio consequitur operationem sicut causam, et adiungitur ei
sicut quaedam superveniens perfectio. Unde Philosophus dicit in X ethic.
Quod delectatio perficit operationem, sicut decor iuventutem. Sed appetere finem et movere in ipsum praecipue
convenit voluntati: et hoc impeditur per peccatum; et ideo peccatum magis respicit voluntatem quam intellectum.
RA7
Ad septimum dicendum, quod Daemones elongati sunt a participatione divinae veritatis et divini luminis,
secundum quod participatur per gratiam; non autem secundum quod participatur per naturam.
RA8

260

