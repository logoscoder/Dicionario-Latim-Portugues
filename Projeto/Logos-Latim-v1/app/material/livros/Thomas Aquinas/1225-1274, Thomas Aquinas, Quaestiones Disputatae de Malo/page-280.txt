Et ideo, sicut in rebus corporalibus superior virtus adiuvat et confortat inferiorem virtutem, ita per lumen
angelicum confortari potest lumen intellectus humani ad perfectius iudicandum; quod Angelus bonus intendit,
non autem Angelus malus. Unde hoc modo Angeli boni movent animam ad intelligendum, non autem
Daemones.
Ex parte autem specierum Angelus bonus vel malus potest immutare hominis intellectum ad aliquid
intelligendum, non quidem influendo species in ipsum intellectum, sed quaedam signa exterius adhibendo,
quibus intellectus excitatur ad aliquid apprehendendum; quod etiam homines facere possunt.
Sed etiam ulterius Angeli boni vel mali possunt interius quodammodo disponere et ordinare species imaginarias,
secundum quod competit ad aliquid intelligibile apprehendendum.
Quod quidem Angeli boni ordinant ad hominis bonum, Daemones autem ad hominis malum; vel quantum ad
effectum peccati, prout scilicet homo ex his quae apprehendit, movetur ad superbiam, vel ad aliquod aliud
peccatum; vel ad impediendum ipsam intelligentiam veritatis, secundum quod per aliqua apprehensa ducitur
homo in dubitationem quam solvere nescit, et sic trahitur in errorem. Unde Augustinus dicit in libro LXXXIII
quaestionum, quod Daemon quibusdam nebulis implet omnes meatus intelligentiae, per quos pandere lumen
rationis radius mentis solet.
RA1
Ad primum ergo dicendum, quod intellectus humanus possibilis non comparatur soli, sed magis aeri, vel
cuicumque diaphano illuminabili.
Intellectus autem agens, ut dicit themistius in comment. III de anima, secundum Platonem quidem comparatur
soli, quia ponebat intellectum agentem esse substantiam separatam; unde Augustinus in Lib. Soliloquiorum
Deum comparat soli; sed secundum Aristotelem, intellectus agens comparatur lumini in aliquo corpore
participato.
RA2
Ad secundum dicendum, quod falsum est animam esse in actu completo nec quantum ad intelligibilia, nec
quantum ad sensibilia.
Nam respectu intelligibilium in anima humana distinguitur duplex intellectus: scilicet intellectus agens, et
intellectus possibilis. Intellectus autem possibilis est in potentia ad omnia intelligibilia; unde comparatur tabulae
in qua nihil est scriptum, secundum Philosophum in III de anima. Sed intellectus agens est quidam actus omnium
intelligibilium, quo est omnia intelligibilia fieri, non quidem ita quod contineat in se omnia intelligibilia in actu,
sicut nec lumen, cui comparatur, continet in se colores in actu; sed et lumen facit omnes colores esse visibiles
actu, et intellectus agens facit omnia intelligibilia actu. Et secundum hoc, species intelligibiles non faciunt
corpora aut sensus corporei in intellectu: sed ipse intellectus facit eas per intellectum agentem, et recipit eas per
intellectum possibilem; sicut si oculus corporalis haberet lumen, et esset lucidus actu, faceret colores visibiles
actu, in quantum esset lucidus in actu; et reciperet eos, in quantum esset diaphanum carens omni colore, sicut
aliqualiter patet in oculo cati.
Quantum vero ad imaginabilia, manifestum est quod vis imaginativa non est in actu perfecto omnium
imaginabilium; sed reducitur in actum per impressionem sensus; est enim phantasia motus factus a sensu
secundum actum, ut dicitur in Lib. De anima; alioquin caecus natus posset imaginari colores. Sensus autem fit in
actu per actionem sensibilis in organum sensus; unde Augustinus dicit in XI de Trinit., quod sensus accipit
speciem ab eo corpore quod sentimus; et a sensu memoria, a memoria vero acies cogitantis. Quod vero dicitur in
XII super Gen. Ad litt., quod corporis imaginationem non corpus in spiritu, sed ipse spiritus in seipso facit,
intelligendum est quod virtus incorporea exterioris sensibilis non est sufficiens ad hoc quod faciat speciem
sensibilem in quantum sentitur, vel speciem imaginariam, in quantum est imaginata; sed hoc est ex virtute
animae. Habet tamen corpus exterius virtutem immutandi corporea organa, quam immutationem sequitur
perceptio sensus per virtutem animae. Unde Augustinus dicit in XI de Trinit.: non possumus quidem dicere quod
sensum gignat res visibilis; gignit tamen formam velut similitudinem suam, quae fit in sensu, cum aliquid
videndo sentimus. Et sic etiam intelligenda sunt omnia alia verba Augustini his similia. Quamvis etiam
secundum quemdam alium modum possit intelligi; quod spiritus faciat formas imaginarias in seipso, in quantum
scilicet diversimode componendo novas formas imaginarias gignit, sicut phantasma aurei montis, ut supra
dictum est.
RA3
Ad tertium dicendum, quod vis imaginativa magis convenit cum intellectu humano, subiecto; sed quantum ad
rationem speciei plus convenit cum eo intellectus Angeli boni vel mali. Unde aliquo modo potest intellectus
Angeli vel Daemonis movere intellectum hominis, quo non potest ipsum movere vis imaginativa; et tamen vis
imaginativa quodammodo movet intellectum possibilem, non quidem virtute sua, sed virtute intellectus agentis.
Dicit enim Philosophus in III de anima, quod sicut se habent colores ad visum, ita se habent phantasmata ad
intellectum possibilem. Unde sicut lumen dat coloribus quamdam virtutem instrumentalem faciendi
immutationem spiritualem in sensu, ita et phantasmata, in quantum instrumentaliter agunt in virtute intellectus
agentis, faciunt intellectum possibilem in actu intelligibilium specierum.
RA4
280

