RA11
Ad undecimum dicendum, quod occidere non est communiter contra Deum, ut nec mutuare; et utrumque potest
bene et male fieri: sed occidere innocentem, importat determinationem mali, et hoc nunquam potest bene fieri,
sicut nec dare mutuum ad usuram.
RA12
Ad duodecimum dicendum, quod quando obligatio est licita, licite potest exigi ab homine id ad quod se
obligavit; sed ipsa obligatio usuraria est naturaliter iniusta: unde non potest usurarius licite exigere id ad quod
alium illicite obligavit.
RA13
Ad decimumtertium dicendum, quod munus aliquod vel a manu vel a lingua vel ab obsequio potest usurarius
sperare ex mutuo quod concedit, dupliciter. Uno modo quasi debitum ex quadam obligatione tacita vel expressa:
et sic quodcumque munus speret, illicite sperat. Alio modo potest aliquod munus sperare, non quasi debitum, sed
quasi gratuitum et absque obligatione praestandum, et sic licite potest ille qui mutuat sperare aliquod munus ab
eo cui mutuat; sicut qui facit servitium alicui, confidit de eo ut amicabiliter suo tempore servitium faciat. Alia
tamen ratio est de simoniaco et de usurario: quia simoniacus non dat id quod est suum, sed id quod est Christi; et
ideo non debet sperare aliquam recompensationem sibi fiendam, sed solum honorem Christi et utilitatem
ecclesiae: sed usurarius nihil alteri praestat nisi quod suum est; unde potest aliquam amicabilem
recompensationem sperare per modum praedictum.
RA14
Ad decimumquartum dicendum, quod ex pecunia mutuata potest ille qui mutuat, incurrere damnum rei iam
habitae dupliciter.
Uno modo, ex quo non redditur sibi pecunia statuto termino; et in tali casu ille qui mutuum accepit, tenetur ad
interesse. Alio modo infra tempus deputatum; et tunc non tenetur ad interesse ille qui mutuum accepit.
Debebat enim ille qui pecuniam mutuavit, sibi cavisse ne detrimentum incurreret. Nec ille qui mutuo accepit,
debet damnum incurrere de stultitia mutuantis. Est etiam simile in emptione. Qui enim emit rem aliquam, tantum
pro ea iuste dat quantum valet; non autem quantum ille qui vendit, ex eius carentia damnificatur.
RA15
Ad decimumquintum dicendum, quod sicut Philosophus dicit in I politic., duplex usus potest esse alicuius rei:
unus proprius et principalis, alius secundarius et communis. Sicut calceamenti proprius et principalis usus est
calceatio, secundarius autem commutatio. Pecuniae autem e converso principalis usus est commutatio; propter
hanc enim pecunia facta est: secundarius autem usus pecuniae potest esse quicumque alius, puta quod ponatur in
pignore, vel quod ostentetur. Commutatio autem est usus quasi consumens substantiam rei commutatae, in
quantum facit eam abesse ab eo qui commutat. Et ideo si quis pecuniam suam alteri concedat ad usum
commutationis, qui est proprius pecuniae, et pro hoc usu pretium aliud quaerat ultra sortem, erit contra iustitiam;
si vero aliquis concedat alteri pecuniam suam ad usum alium quo pecunia non consumitur, erit eadem ratio quae
est de rebus illis quae ipso usu non consumuntur, quae licite locantur et conducuntur.
Unde si quis pecuniam signatam in sacculo concedat alicui ad hoc quod ponat eam in pignore, et exinde pretium
accipiat, non est usura; quia non est ibi contractus mutui, sed magis locatio et conductio. Et eadem est ratio, si
quis concedat alteri pecuniam ad usum ostentationis: sicut et converso si quis concedit alteri calceamenta ad
usum commutationis, et ex hoc pretium quaereret ultra calceorum valorem, esset usura.
RA16
Ad decimumsextum dicendum, quod usurae ibi metaphorice dicuntur superexcrescentiae spiritualium bonorum,
quas Deus requirit a nobis propter nostram utilitatem. Ex metaphoricis autem locutionibus non potest
argumentatio trahi.
RA17
Ad decimumseptimum dicendum, quod, aliud est consentire alicui in malitia, aliud est uti malitia alicuius ad
bonum. Ille enim alicui in malitia consentit cui placet ut ille malitiam exerceat, et ad hoc forte eum inducit: et
hoc semper est peccatum. Utitur autem malitia alicuius qui hoc quod aliquis malum facit, retorquet ad aliquod
bonum; et sic etiam Deus utitur peccatis hominum, ex eis eliciens aliquod bonum. Unde et homini licet uti
peccato alterius in bonum. Et hoc patet per Augustinum qui Publicolae quaerenti utrum liceret uti iuramento eius
qui per falsos Deos iurat, in quo manifeste peccat, respondit, quod qui utitur fide illius quem constat iurasse per
Deos falsos, et hoc non ad malum, sed ad bonum, non peccato illius se associat, quo per Daemonia iuravit, sed
pacto bono eius, qui fidem servavit. Si cui tamen placeret quod alius per falsos Deos iuraret, et ad hoc eum
induceret, peccaret.
Similiter dicendum est in proposito, quod si aliquis propter aliquod bonum utatur malitia usurarii, accipiens ab
eo mutuum ad usuram, non peccat; si vero persuaderet quod mutuaret suam pecuniam ad usuram ei qui mutuare
ad usuram paratus non esset, absque dubio in omni casu peccaret, tamquam peccanti consentiens.
RA18
Ad decimumoctavum dicendum, quod si quis ea intentione pecuniam alicui usurario committeret, ut exinde
lucrum usurarium quaereret, absque dubio peccaret tamquam consentiens in peccatum. Et idem videtur
215

