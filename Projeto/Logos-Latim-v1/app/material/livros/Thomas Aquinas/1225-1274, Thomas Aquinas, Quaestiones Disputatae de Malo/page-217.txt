Ergo gula est peccatum.
CO
Respondeo. Dicendum quod, sicut dionysius dicit IV cap. De divin. Nomin., malum animae est praeter rationem
esse; unde in quibuscumque contingit a regula rationis discedere, in his contingit esse peccatum. Nihil enim est
aliud peccatum quam actus inordinatus sive malus. Contingit autem a regula rationis discedere et in actionibus
exterioribus et in interioribus animae passionibus, quae debent per regulam rationis ordinari. Unde tanto in
aliquibus passionibus magis contingit esse peccatum, quanto huiusmodi passiones difficilius regulae rationis
subduntur.
Inter omnes autem passiones difficilius est delectationem secundum rationem ordinare, et maxime delectationes
naturales, quae sunt contemporaneae vitae nostrae; et huiusmodi sunt delectationes in cibis et potibus, sine
quibus humana vita transigi non potest; et ideo circa huiusmodi delectationes plurimum a regula rationis
disceditur. Quando vero concupiscentia huiusmodi delectationum transcendit regulam rationis, est peccatum
gulae; unde dicitur, quod gula est immoderatus appetitus edendi.
Non autem peccatum gulae consistit circa exteriores actus, circa ipsam scilicet sumptionem, nisi ex consequenti,
in quantum scilicet ex inordinata concupiscentia cibi procedit, sicut est in omnibus aliis vitiis quae sunt circa
passiones. Unde Augustinus dicit in X confess.: non ego immoderantiam obsonii timeo, sed immoderantiam
cupiditatis.
Unde patet quod gula principaliter esse dicitur circa passiones: et opponitur temperantiae, prout est circa
concupiscentias et delectationes quae sunt in cibis et potibus.
RA1
Ad primum ergo dicendum, quod regula rationis haec est, ut homo sumat cibum secundum quod convenit
sustentationi naturae, et bonae habitudini hominis, et conversationi eorum cum quibus vivit, ut dicitur in III
ethicorum.
Quando ergo secundum hanc regulam rationis appetit aliquis et sumit cibum, secundum necessitatem sumit;
quando vero ultra hoc excedit, transcendit regulam rationis, a medio virtutis discedens, ut satisfaciat voluptati.
Sed, sicut Philosophus dicit in II ethic., a medio virtutis quandoque quidem multum receditur, et istud de facili
percipi potest; quandoque autem parum receditur, et istud est imperceptibile; unde parum habet de ratione
peccati; et quantum ad hoc intelligendum est verbum Gregorii.
RA2
Ad secundum dicendum, quod non quicumque sumit cibum extra metas necessitatis, peccat vitio gulae: potest
enim contingere quod id quod credit sibi esse necessarium, sit superfluum; et tunc concupiscentia cibi non est
immoderata, quia non recedit a regula rationis. Gula autem, sicut dictum est, non importat primo et per se
immoderatam sibi sumptionem, sed immoderatam concupiscentiam sumptionis ipsius. Mensura autem ipsius
sumptionis cibi sumitur secundum regulam naturae corporalis; unde magis potest esse cognita secundum artem
medicinae quam secundum rationem prudentiae, secundum quam tamen potest diiudicari, utrum concupiscentia
sit moderata vel immoderata; quamvis de facili nec hoc cognosci possit, ubi non multum a ratione disceditur,
sicut dictum est. Sed hoc homo praecipue potest ex auxilio Dei. Et ideo Augustinus post verba inducta subdit:
quisquis est, scilicet qui non sumit cibum extra metas necessitatis, magnus est, magnificet nomen tuum.
RA3
Ad tertium dicendum, quod ad sumendum cibum natura et necessitas inducit; sed in actu gulae transcenditur
naturae necessitas, secundum quam ratio concupiscentiam moderatur.
RA4
Ad quartum dicendum, quod duplex est appetitus cibi. Unus quidem appetitus naturalis, secundum quod vis
appetitiva, retentiva, digestiva et expulsiva deserviunt nutritivae, quae est potentia animae vegetabilis; et talis
appetitus est esuries, quae non sequitur aliquam apprehensivam; sed sequitur naturae indigentiam: unde excessus
esuriei non est peccatum moris; sed magis peccatum diminuit, vel totaliter excusat. Alius est appetitus sensitivus
consequens apprehensionem, in quo sunt animae passiones; et huius appetitus immoderata concupiscentia in
sumendis cibis habet rationem gulae; unde ratio procedebat ex aequivoco.
RA5
Ad quintum dicendum, quod alimenta conveniunt cum medicamentis in hoc quod utraque sumuntur contra
defectus naturae corporalis, sed potest in eis attendi differentia quantum ad duo. Primo quidem, quia
medicamenta sumuntur secundum regulam artis medicinae; unde in sumptione medicamentorum si sit
inordinatio, magis imputatur medico danti quam infirmo sumenti. Alimenta vero ut pluries sumit homo proprio
arbitrio; et ideo sibi imputatur ad peccatum, si propter immoderatam concupiscentiam delectationis ciborum
superflue cibum assumat. Secundo differunt, quia sumptio medicamentorum non est delectabilis, sicut sumptio
alimentorum; et ita in sumendis medicamentis non est peccatum ex inordinata concupiscentia delectabilis, sicut
est in sumptione ciborum.
Tamen si quis infirmus de aliquo delectabili medicamento sumeret ultra debitum, contra consilium medici,
propter concupiscentiam delectabilis, similiter peccaret vitio gulae.
RA6
217

