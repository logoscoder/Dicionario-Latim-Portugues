RA6
Ad sextum dicendum, quod illa ratio procedit de quantitate peccati quae attenditur secundum circumstantias, cui
praeponderat quantitas peccati quae attenditur secundum speciem actus. Unde patet quod quantumcumque
aliquis inducatur ad faciendum homicidium, gravius est peccatum quam si dicat verbum otiosum etiam sine
impulsu. Similiter etiam etsi homo magis impugnetur ad actum luxuriae quam ad actum gulae et in eo sit
debilior; quia tamen actus luxuriae est secundum se mortale peccatum, quia habet materiam indebitam caritati
repugnantem, quod actus gulae non habet; ideo non sequitur quod peccatum luxuriae sit minus quam peccatum
gulae. Sequeretur autem forte in casu illo quando actus luxuriae est veniale peccatum: quia si quis utitur
superflue cibo suo, venialiter peccat sicut qui superflue utitur sua uxore, nisi aliud sit quod faciat utrobique
peccatum mortale. Si quis autem cibo furtivo utatur, vel prohibito per legem, peccat mortaliter; minus tamen
quam fornicator, quanto cibus vel quaelibet res exterior a remotiori se habet ad vitam hominis quam semen
humanum, sicut dictum est.
RA7
Ad septimum dicendum, quod in peccato primi parentis gula fuit materiale, sed formale et principale fuit
peccatum superbiae, quo homo noluit sub regula divini praecepti contineri; et ex hoc subsecuta est rebellio carnis
ad spiritum, ut Augustinus dicit XIV de CIV. Dei, non autem ex vitio gulae.
RA8
Ad octavum dicendum, quod rebellio carnis ad spiritum, quae maxime sentitur in genitalibus membris, maior
poena est quam esuries et sitis: quia ista est pure corporalis, illa est spiritualis.
RA9
Ad nonum dicendum, quod cum ad rationem pertineat consentire ad actum, sicut Augustinus dicit XII de Trin.,
non potest esse actus fornicationis absque rationis deliberatione, nisi forte in eo qui usum rationis non habet; et
tunc si hoc impedimentum proveniat ex causa illicita, non omnino excusatur a peccato, sicut patet de Lot, qui ex
ebrietate commisit incestum; nisi forte ebrietas illa contigerit absque peccato illius, sicut et in Noe accidit propter
inexperientiam fortitudinis vini. Si autem causa huiusmodi defectus sit absque culpa, sic actus sequens luxuriae
vel cuiuscumque peccati non imputatur ad peccatum, sicut patet in furiosis et amentibus.
RA10
Ad decimum dicendum, quod in ipso actu luxuriae ratio deliberare non potest; sed potuit ante deliberare cum
consensit in actum; et ideo imputatur ei ad peccatum.
RA11
Ad undecimum dicendum, quod littera illa corrupta est: non enim debet dici, quorum venialis est turpitudo, sed
quorum turpitudo est venalis.
RA12
Ad duodecimum dicendum, quod actus generationis ordinatur ad bonum speciei, quod est bonum commune.
Bonum autem commune est ordinabile lege; sed bonum privatum subiacet ordinationi uniuscuiusque. Et ideo
quamvis in actu nutritivae virtutis, quae ordinatur ad conservationem individui, unusquisque possit sibi
determinare cibum convenientem sibi; tamen determinare qualis debeat esse generationis actus non pertinet ad
unumquemque, sed ad legislatorem, cuius est ordinare de propagatione filiorum, ut etiam Philosophus dicit in II
polit..
Lex autem non considerat quid in aliquo casu accidere possit, sed quid convenienter esse consuevit; et ideo licet
in aliquo casu possit salvari intentio naturae in actu fornicario quantum ad generationem prolis et educationis;
nihilominus actus est secundum se inordinatus, et peccatum mortale.
RA13
Ad decimumtertium dicendum, quod in statu in quo erat vacandum multiplicationi humani generis, non erat
absque vitio quod aliquis ab actu generationis abstineret, tam secundum legem humanam quam secundum legem
divinam; sed tempore gratiae debet insistere magis ad spiritualem propagationem, ad quam magis apti sunt
caelibem vitam agentes; et ideo in hoc statu virtuosius reputatur ab actu generationis abstinere.
RA14
Ad decimumquartum dicendum, quod lex communis datur non secundum particularia accidentia, sed secundum
communem considerationem; et ideo dicitur actus ille esse contra naturam in genere luxuriae, ex quo non potest
sequi generatio secundum communem speciem actus; non autem ille ex quo non potest sequi propter aliquod
particulare accidens, sicut est senectus vel infirmitas.
RA15
Ad decimumquintum dicendum, quod ratio illa procedit de actu luxuriae in quo est vitium propter solam
inordinationem concupiscentiae, quae tamen non excludit ordinem ultimi finis.
RA16
Ad decimumsextum dicendum, quod consensus in id quod est veniale in genere suo, non est peccatum mortale.
Delectatio autem fornicationis cogitatae est peccatum mortale ex genere suo sicut et ipsa fornicatio; sed quod sit
veniale, hoc est per accidens, propter imperfectionem actus, deficiente deliberatione rationis, qua adveniente per
consensum deliberatum, redit ad naturam sui generis, ut sit peccatum mortale.
229

