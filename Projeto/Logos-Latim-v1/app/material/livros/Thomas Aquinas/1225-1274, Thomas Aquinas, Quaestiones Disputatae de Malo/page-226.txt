Ad sextum dicendum, quod thamar dicitur esse iustificata, non propter fornicationem quam commisit, sed quia
ex alio genere sibi prolem non quaesivit quam ex eo unde sibi vir debebatur.
RA7
Ad septimum dicendum, quod actus luxuriae potest dici contra naturam dupliciter.
Uno modo absolute, quia scilicet est contra naturam omnis animalis; et sic omnis actus luxuriae praeter
commixtionem maris et feminae dicitur esse contra naturam, in quantum non est proportionatus generationi,
quae in quolibet genere animalis fit ex commixtione utriusque sexus; et hoc modo loquitur Glossa. Alio modo
dicitur esse aliquid contra naturam, quia est contra naturam propriam hominis, cuius est ordinare generationis
actum ad debitam educationem; et sic omnis fornicatio est contra naturam.
RA8
Ad octavum dicendum, quod sicut propter praeceptum Dei, in cuius potestate sunt omnia, id quod alias fuisset
furtum, fuit non furtum filiis Israel Aegyptios spoliantibus, ut dicitur Exod. XII, 35-36, ita et propter
auctoritatem ipsius Dei, qui est supra legem matrimonii, concubitus ille non fuit fornicarius, qui alias fornicarius
fuisset; unde dicitur uxor fornicationum, et fornicationum filii, non quia tunc esset fornicatio, sed quia alias
fornicatio fuisset.
RA9
Ad nonum dicendum, quod virginitas, seu perpetua continentia, non opponitur luxuriae sicut extremum, sed sicut
medium, eo quod medium in virtutibus non accipitur secundum quantitatem, sed secundum rationem rectam, ut
de magnanimo Philosophus dicit in IV ethic.. Extremum autem secundum diminutionem esset, si quis praeter
rationem rectam a carnali commixtione abstineret; ut patet in eo qui debitum uxoris reddere contemnit, vel qui
abstinet propter aliquam reverentiam Daemonum, sicut nigromantici, et virgines vestales.
|a2 Articulus 2
TTA
Secundo quaeritur utrum omnis actus luxuriae sit peccatum mortale.
TTB
Et videtur quod non.
AG1
Quia super illud I Tim. IV, 8: pietas ad omnia utilis est, dicit Glossa Ambrosii: omnis summa disciplinae
Christianae in misericordia et pietate est: quam aliquis sequens, si lubricum carnis patitur, sine dubio vapulabit,
non tamen peribit. Sed quicumque peccat mortaliter, non solum vapulat, sed perit. Ergo non quicumque patitur
lubricum carnis per actum luxuriae, mortaliter peccat.
AG2
Praeterea, omne peccatum mortale alicui praecepto divinae legis contrariatur. Sed inter peccata luxuriae solum
adulterium praecepto legis contrariatur, illi scilicet praecepto.
Non moechaberis. Ergo solum adulterium inter actus luxuriae est peccatum mortale.
AG3
Sed dicendum, quod in prohibitione moechiae, id est adulterii, intelligitur prohibitio omnis illiciti concubitus.
Sed contra, in prohibitione maioris peccati non intelligitur prohibitio minoris peccati. Sed adulterium est maius
peccatum quam simplex fornicatio.
Ergo in prohibitione adulterii non intelligitur prohibitio simplicis fornicationis.
AG4
Praeterea, omne peccatum mortale contrariatur caritati, per quam est animae vita, secundum illud I Ioan. III, 14:
translati sumus de morte ad vitam quoniam diligimus fratres. Sed simplex fornicatio non contrariatur neque
dilectioni Dei, quia non est peccatum in Deum, neque etiam dilectioni proximi, quia proximo non facit iniuriam:
mulier enim sui iuris existens quae in actum simplicis fornicationis consentit, iniuriam non patitur, quia nullus
patitur iniustum volens, ut Philosophus dicit in V ethic..
Ergo fornicatio secundum suum genus non est peccatum mortale.
AG5
Praeterea, Isidorus dicit in Lib. De summo bono, quod si delectatio fornicationis plus delectat hominem quam
amor castitatis, adhuc peccatum regnat in homine. Ex quo videtur quod fornicatio simul possit esse in homine
cum virtute castitatis.
Sed nullum peccatum mortale potest esse simul in homine cum virtute. Ergo fornicatio non est peccatum
mortale.
AG6
Praeterea, peccatum aliquod dupliciter minoratur: uno modo propter infirmitatem hominis; alio modo propter
magnitudinem impugnationis. Sed homo patitur maiorem debilitatem circa peccatum luxuriae quam circa
peccatum gulae: quia generativa, ad quam pertinet peccatum luxuriae, non solum est corrupta sicut nutritiva, ad
quam pertinet peccatum gulae, sed etiam est infecta.

226

