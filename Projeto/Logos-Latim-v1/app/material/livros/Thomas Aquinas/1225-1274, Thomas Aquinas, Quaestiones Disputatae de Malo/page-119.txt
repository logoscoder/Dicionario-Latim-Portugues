|a5 Articulus 5
TTA
Quinto quaeritur utrum mors et huiusmodi defectus sint homini naturales.
TTB
Et videtur quod sic.
AG1
Corpus enim hominis componitur ex contrariis. Sed omne compositum ex contrariis, est naturaliter corruptibile.
Ergo homo naturaliter est mortalis, et per consequens ceteris defectibus subiectus.
AG2
Sed dicendum, quod hoc quod corpus hominis dissolvatur propter contrarietatem in ipso existentem, accipit ex
subtractione originalis iustitiae; unde non est naturale, sed poenale. Sed contra, si mors et corruptio sequitur in
homine per subtractionem originalis iustitiae quae hos defectus prohibebat, sequitur quod huiusmodi defectus
causantur ex peccato, sicut a removente prohibens. Sed motus qui sequitur ex remotione prohibentis, est
naturalis, etiam si removens prohibens sit agens voluntarium; sicut cum aliquis homo removet columnam, cadit
lapis superpositus, et motus eius est naturalis. Ergo nihilominus mors et corruptio sunt naturales homini.
AG3
Praeterea, homo in primo statu fuit immortalis, quasi potens non mori; in ultimo autem statu erit immortalis,
quasi non potens mori; in medio autem statu est omnibus modis mortalis, quasi necesse habens mori. Sed
immortalitas ultimi status non erit naturalis, sed per gratiam consummatam, quae est gloria.
Ergo neque immortalitas primi status fuit naturalis. Mori ergo fuit naturale.
AG4
Praeterea, homo secundum conditionem suae naturae, si sibi relinquatur, moritur; sed quod in primo statu
conservaretur a morte, hoc erat per aliquod donum divinitus datum.
Sed si aliquid fiat a Deo in re aliqua praeter eius naturam, nihilominus sua dispositio est ei naturalis; sicut si
Deus faceret aquam ferventem, nihilominus esset naturaliter frigida.
Ergo nihilominus homo in primo statu erat naturaliter mortalis.
AG5
Praeterea, sicut homini supernaturaliter datum est quod posset non mori, ita supernaturaliter ei datur quod possit
Deum videre.
Sed hoc quod homo careat divina visione, non est contra naturam. Ergo neque etiam quod careat immortalitate.
Mors ergo non est contra naturam.
AG6
Praeterea, corpus hominis etiam ante peccatum, compositum erat ex quatuor elementis, et ita in eo erant
qualitates activae et passivae. Ad has autem naturaliter sequitur corruptio; agens enim naturaliter assimilat sibi
patiens; quo facto corrumpitur passum, et per consequens ipsum compositum. Ergo corpus hominis etiam ante
peccatum, naturaliter erat corruptibile.
AG7
Praeterea, vita hominis conservatur per actionem naturalis caloris, quod est agens naturale.
Sed omne agens naturale in agendo aliquam diminutionem patitur; agit enim passum, secundum Philosophum.
Omne autem finitum si continue aliquid ab eo abiiciatur, necesse est quod totaliter consumatur. Cum ergo calor
naturalis in corpore hominis fuerit finitus, necesse est quod tandem consumeretur secundum suam naturam: et ita
homo naturaliter mortuus fuisset etiam ante peccatum.
AG8
Praeterea, corpus hominis finitum erat.
In eo autem fiebat deperditio, alioquin cibo non indiguisset. Cum ergo per continuam deperditionem quodlibet
finitum quandoque consumatur, videtur quod necesse fuerit naturaliter corpus hominis corrumpi etiam ante
peccatum.
AG9
Praeterea, august. Dicit, quod posse non mori conveniebat homini ex beneficio ligni vitae. Sed hoc videtur esse
impossibile; quia si lignum vitae corruptibile erat, incorruptionem praestare non poterat; si autem erat
incorruptibile, in usum hominis venire non poterat per modum nutrimenti. Ergo posse non mori non inerat
homini; sed naturaliter et ex necessitate mortuus fuisset.
AG10
Praeterea, quod de se est possibile, nunquam per aliud fit necessarium: unde quod est per se corruptibile,
nunquam per aliud potest fieri incorruptibile, corruptibile enim et incorruptibile differunt secundum genus, ut
dicitur in X metaph.. Eorum autem quae genere differunt, non est transmutatio in invicem. Sed corpus hominis
secundum seipsum corruptibile erat, utpote ex contrariis compositum. Ergo nullo modo per aliud poterat fieri
incorruptibile. Sic ergo naturaliter moreretur, etiam si non peccasset.
AG11

119

