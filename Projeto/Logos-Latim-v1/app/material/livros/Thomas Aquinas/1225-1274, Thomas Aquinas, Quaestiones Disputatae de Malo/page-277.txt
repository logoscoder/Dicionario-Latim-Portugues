participatione), excludit hanc opinionem per hoc: quia si in sua potestate anima hoc haberet, semper posset homo
divinare cum vellet; quod patet esse falsum. Relinquitur ergo quod indigeat ad hoc ab aliquo extrinseco adiuvari;
non quidem a corpore, sed a spiritu.
Quaeritur autem ulterius, quomodo anima iuvetur a spiritu ad aliqua videnda: utrum scilicet in corpore sit
aliquid, ut inde quasi relaxetur et emittatur eius intentio, quo in id veniat, ubi in seipsa videat significantes
similitudines, quae ibi iam erant, nec videbantur, sicut multa in memoria, quae non semper intuemur; an fiant
illic quae ante non fuerunt; et subdit tertium membrum, vel in aliquo spiritu sint, quo illa erumpens et emergens
ibi eas videt.
Sed horum trium hoc tertium est omnino impossibile: anima enim humana secundum praesentis vitae statum non
potest in tantum elevari, ut ipsam essentiam spiritualis et incorporeae substantiae videat, quia in statu praesentis
vitae non intelligimus absque phantasmate, per quod cognoscere non possumus de aliqua spirituali substantia
quid sit. Multo autem minus potest inspicere species intelligibiles quae sunt in mente spiritualis substantiae, quia
quae sunt hominis, nemo novit nisi spiritus hominis qui in ipso est et quidquid sit de intellectuali cognitione
animae humanae, certum est quod imaginaria eius visio, vel sensualis, nullo modo elevari potest ad videndam
incorpoream substantiam, et species in ea existentes, quae non sunt nisi intelligibiles.
Cum ergo postea Augustinus subdit, quod dubium est, utrum anima videat in seipsa, an per alterius spiritus
commixtionem; est intelligenda commixtio, non per hoc quod anima spiritualem substantiam videat, sed per hoc
quod circa eam spiritualis substantia aliquid operetur, ut intelligatur permixtio per effectum spiritualis
substantiae, non autem per ipsam eius substantiam, vel eorum quae in ipsa sunt.
Similiter etiam secundum dictorum trium modorum esse non potest, ut scilicet fiant de novo in anima quae ante
non fuerant. Non enim potest Daemon influere novas formas in materiam corporalem, sicut ex praedictis patet;
unde nec per consequens in sensum et imaginationem, in quibus nihil recipitur sine organo corporali.
Unde relinquitur primum membrum; ut scilicet aliquid praeexistat in corpore, quod per quamdam
transmutationem localem spirituum et humorum reducitur ad principia sensualium organorum, ut sic videantur
ab anima imaginaria vel sensuali visione; dictum est enim supra, quod Daemones virtute propria possunt
localiter corpora mutare. Ex transmutatione autem locali spirituum et humorum etiam secundum naturae
operationem contingit aliqua secundum imaginationem vel sensum videri. Dicit enim Philosophus in lib.
De somno et vigilia assignans causam apparitionum somniorum, quod cum animal dormierit, descendente
plurimo sanguine ad principium sensitivum, simul descendunt motus sive impressiones relictae ex sensibilium
motionibus, quae in spiritibus sensibilibus conservantur, et movent principium apprehensivum; ita quod aliqua
apparent ac si tunc principium sensitivum a rebus istis exterioribus immutaretur.
Et per hunc modum Daemones possunt immutare imaginationem et sensum, non solum dormientium, sed etiam
vigilantium.
RA1
Ad primum ergo dicendum, quod Daemones non possunt novam formam imprimere in organa corporea
sensuum; possunt tamen formas in organis sensibilibus conservatas aliquo modo transmutare, ut secundum eas
aliquae apparitiones fiant.
RA2
Ad secundum dicendum, quod operatio vitae secundum quod egreditur a potentia, est semper a principio
intrinseco: sed secundum quod procedit ex obiecto, potest esse a principio extrinseco, sicut visio causatur a
visibili; et hoc modo immutatur sensus a Daemonibus, scilicet per aliquam exibitionem obiecti.
RA3
Ad tertium dicendum, quod intentio est virtutis appetitivae actus: quae quidem est duplex. Una sensitiva, quae
quidem est virtus organi corporei; unde potest eius actus ab aliqua corporali transmutatione causari; sicut ex
aliquo corporali apposito vel subtracto appetitus sensitivus movetur ad aliquid desiderandum vel fugiendum; et
hoc modo Daemones possunt immutare appetitum sensitivum ad aliquid intendendum. Alia autem est vis
appetitiva intellectiva, scilicet voluntas: quae quia non habet organum corporale, non immutatur ex corporali
immutatione, nisi dispositive; effective autem mutari potest vel ab ipso homine, secundum quod voluntas movet
seipsam, vel a Deo, qui interius operatur.
Unde secundum hoc Daemones non possunt movere animam ad aliquid intendendum.
RA4
Ad quartum dicendum, quod ad hoc quod homo actu consideret secundum species quae habitualiter in intellectu
existunt, requiritur intentio voluntatis: nam habitus est quo quis agit cum voluerit, ut dicitur in III de anima; et
similiter per intentionem appetitus sensitivi contingit quod actu animal imaginetur ea quae prius in memoria
conservabantur. Potest autem et hoc in homine fieri per intentionem appetitus intellectivi, secundum quod
appetitus superior movet inferiorem.
RA5
Ad quintum dicendum, quod species quae praeexistunt in organis sentiendi, medio modo se habent inter actum
perfectum et potentiam puram; sicut et species quae habitualiter existunt in intellectu; et per solam intentionem
appetitus reducuntur in actum perfectum.
277

