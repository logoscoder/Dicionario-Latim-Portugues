AG6
Praeterea, omne quod inest alicui aut causatur ex subiecto, sicut accidens naturale, ut calor ex igne, aut ex aliquo
exteriori agente, sicut calor aquae ex igne, qui est accidens innaturale. Si ergo malum sit in bono, aut causatur ex
bono, aut ab aliquo alio.
Sed non ex bono, quia bonum non potest esse causa mali, secundum illud Matth., cap. VII, 18: non potest arbor
bona fructus malos facere. Nec iterum causatur ab aliquo alio; quia et hoc vel est malum, vel est commune
principium mali et boni. Sed non potest esse malum non causatum ex bono causa mali quod est in bono; quia sic
sequeretur quod non omnis binarius haberet ante se unitatem. Nec iterum potest esse quod sit unum commune
principium boni et mali; quia idem secundum idem non facit diversa et difformia. Ergo nullo modo malum potest
esse in bono.
AG7
Praeterea, nullum accidens diminuit vel corrumpit subiectum in quo est. Sed malum diminuit vel corrumpit
bonum. Ergo malum non est in bono.
AG8
Praeterea, sicut bonum respicit actum, ita malum e contrario respicit potentiam; unde malum non invenitur nisi
in his quae sunt in potentia, ut dicitur in IX metaph..
Sed malum est in potentia, sicut et quaelibet privatio. Non ergo malum est in bono sed in malo.
AG9
Praeterea, bonum et finis sunt idem, ut dicitur in V metaph..
Forma autem et finis incidunt in idem, ut dicitur in II physic..
Sed privatio formae substantialis excludit formam a materia. Ergo non relinquit aliquod bonum. Cum ergo
privatio sit in materia, et habeat rationem mali, videtur quod non omne malum sit in bono.
AG10
Praeterea, quanto aliquod subiectum perfectius est, tanto et accidens magis in eo invenitur; sicut quanto ignis
perfectior est, tanto magis est calidus. Si ergo malum sit in bono sicut in subiecto, sequeretur quod quanto
bonum perfectius est, tanto magis sit ibi malum, quod est impossibile.
AG11
Praeterea, omne subiectum est conservativum accidentis. Sed malum non conservatur a bono sicut in subiecto,
sed magis destruitur. Ergo malum non est in bono sicut in subiecto.
AG12
Praeterea, omne accidens denominat suum subiectum. Si ergo malum sit in bono, denominabit bonum; et ita
sequitur quod bonum sit malum; quod est contra id quod dicitur Is., V, 20: vae qui dicunt bonum malum.
AG13
Praeterea, quod non est ens, non est in aliquo. Sed malum non est ens. Ergo non est in bono.
AG14
Praeterea, sicut defectus est de ratione mali, ita perfectio est de ratione boni. Sed malum non est in aliquo
perfecto, cum sit corruptio. Ergo malum non est in bono.
AG15
Praeterea, bonum est quod omnia appetunt.
Sed id quod est subiectum malo, non est appetibile; vivere enim in miseriis nullus appetit, ut dicitur IX ethic..
Ergo id quod est subiectum mali, non est bonum.
AG16
Praeterea, nihil nocet nisi suo opposito.
Si ergo malum non sit in bono sibi opposito, sed in quodam alio bono, non nocebit ei, et sic non habebit rationem
mali; quia in tantum est malum, in quantum nocet bono, ut Augustinus dicit in ench.
Et in Lib. De natura boni. In malo autem sibi opposito esse non potest.
Ergo in nullo bono est malum.
SC1
Sed contra. Est quod Augustinus dicit in ench., quod malum nisi in bono esse non potest.
SC2
Praeterea, malum est privatio boni, ut Augustinus dicit. Sed privatio determinat sibi subiectum; est enim negatio
in subiecto, ut dicitur in IV metaph..
Ergo malum determinat sibi subiectum.
Sed omne subiectum, cum sit existens, est bonum; quia bonum et ens convertuntur.
Ergo malum est in bono.
CO
Respondeo. Dicendum quod malum non potest esse nisi in bono. Ad cuius evidentiam sciendum est, quod de
bono dupliciter contingit loqui: uno modo de bono absolute; alio modo secundum quod dicitur bonum hoc, ut
bonus homo, aut bonus oculus.

7

