Sed contra. Chrysostomus dicit super Matth.: qui sine causa irascitur reus erit; qui vero cum causa, non erit reus.
Nam si ira non fuerit, nec doctrina proficit, nec iudicia stant, nec crimina compescuntur. Ergo aliqua ira est bona
et necessaria.
SC2
Praeterea, praecepta divina ad nihil inducunt nisi ad bonum. Sed ex praecepto divino inducimur ad irascendum,
secundum illud Ephes., IV, 26: irascimini, et nolite peccare; et Glossa exponit: irascimini contra peccantes, quod
est naturalis motus animae, qui solet ad profectum pertinere delinquentium. Ideo irascendum dicit, ostendens
hanc iram esse bonam. Non ergo omnis ira est mala.
SC3
Praeterea, Gregorius dicit V Moral.: non recte intelligunt qui irasci nos nobis tantummodo, non etiam proximis
delinquentibus volunt. Si enim sic proximos ut nos amare praecipimur; restat ut sic eorum erroribus sicut nostris
vitiis irascamur.
SC4
Praeterea, Damascenus dicit in III Lib., quod ira fuit in Christo; in quo tamen nullum peccatum fuit, ut dicitur I
Petri, II, 22. Ergo non omnis ira est peccatum.
SC5
Praeterea, omne peccatum est vituperabile.
Sed non omnis qui irascitur, vituperatur, ut Philosophus dicit in II ethic.. Ergo non omnis ira est peccatum.
CO
Respondeo. Dicendum quod circa hanc quaestionem fuit olim controversia apud Philosophos; nam stoici
dixerunt omnem iram esse vitiosam; Peripatetici autem dicebant, aliquam iram esse bonam.
Ut ergo circa hoc quid sit verius videatur, considerandum est, quod in ira, sicut in qualibet alia passione, duo
possumus considerare: unum quod est quasi formale, aliud quod est quasi materiale. Formale quidem in ira est id
quod est ex parte animae appetitivae, quod scilicet ira sit appetitus vindictae; materiale autem id quod pertinet ad
commotionem corporalem, scilicet quod ira sit accensio sanguinis circa cor.
Ita ergo si consideretur ira secundum id quod est formale in ea, sic potest esse et in appetitu sensitivo et in
appetitu intellectivo qui est voluntas, secundum quam aliquis potest velle sumere vindictam; et secundum hoc
manifestum est quod ira potest esse et bona et mala. Manifestum est enim quod quando aliquis quaerit vindictam
secundum debitum iustitiae ordinem, hoc est virtutis; puta, cum vindictam quaerit ad correctionem peccati,
servato ordine iuris; et hoc est irasci contra peccatum.
Cum autem aliquis inordinate appetit vindictam, est peccatum: vel quia quaerit vindictam praeter ordinem iuris,
vel quia quaerit vindictam magis intendens exterminationem peccantis quam abolitionem peccati; et hoc est
irasci in fratrem; et quantum ad hoc non fuisset discordia inter stoicos et Peripateticos; nam stoici etiam
concessissent, quod aliquando voluntas vindictae est virtuosa.
Sed quantum ad secundum, quod est materiale in ira, scilicet commotio cordis, tota controversia versabatur; quia
huiusmodi commotio iudicium rationis impedit, in quo consistit principaliter bonum virtutis; et ideo ex
quacumque causa aliquis irascatur, videtur hoc esse in detrimentum virtutis, et pro tanto videtur quod omnis ira
sit vitiosa.
Sed si quis recte consideret, inveniet stoicos in sua consideratione tripliciter defecisse.
Primo quidem quantum ad hoc quod non distinguebant inter id quod est optimum simpliciter, et id quod est
optimum huic. Contingit enim aliquid esse melius simpliciter, quod non est huic melius; sicut philosophari est
simpliciter melius quam ditari; sed indigenti necessariis ditari est melius, ut dicitur in III topic.; et furiosum esse
est bonum cani secundum conditionem suae naturae; quod tamen non est homini bonum. Sic ergo, quia natura
hominis composita est ex anima et corpore et ex natura intellectiva et sensitiva, ad bonum hominis pertinet quod
secundum se totum virtuti subdatur, scilicet et secundum partem intellectivam et secundum partem sensitivam et
secundum corpus; et ideo ad virtutem hominis requiritur ut appetitus debitae vindictae non solum sit in parte
rationali animae, sed etiam sit in parte sensitiva, et in ipso corpore, et ipsum corpus moveatur ad serviendum
virtuti.
Secundo vero non consideraverunt, quod ira et aliae huiusmodi passiones dupliciter se possunt habere ad
iudicium rationis. Uno modo antecedenter; et sic necesse est ut semper ira et omnis huiusmodi passio iudicium
rationis impediat, quia anima maxime iudicare potest veritatem in tranquillitate quadam mentis; unde
Philosophus etiam dicit, quod in quiescendo fit anima sciens et prudens. Alio modo potest se habere ira ad
iudicium rationis ut consequenter; quia scilicet postquam ratio diiudicavit et ordinavit modum vindictae, tunc
passio insurgit ad exequendum; et sic ira et aliae huiusmodi passiones non impediunt iudicium rationis, quia iam
praecessit; sed magis adiuvant ad promptius exequendum, et in hoc sunt utiles virtuti; unde Gregorius dicit in V
Moral.: curandum summopere est, ne ira, quae ut instrumentum virtutis assumitur, menti dominetur, nec quasi
domina praeeat, sed velut ancilla ad obsequium parata a rationis tergo nequaquam recedat; tunc enim robustius
contra vitia erigitur, cum subdita rationi famulatur.
Tertio defecerunt stoici in hoc quod non recte accipiebant iram et alias passiones. Cum enim non omnes motus
appetitivi sint passiones, non distinguebant passiones ab aliis appetitivis motibus in hoc quod alii appetitivi
197

