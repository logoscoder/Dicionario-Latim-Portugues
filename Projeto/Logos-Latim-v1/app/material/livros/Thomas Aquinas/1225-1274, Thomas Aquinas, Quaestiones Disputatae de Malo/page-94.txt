Praeterea, Augustinus dicit in XV de civitate Dei, quod peccatum originale est languor naturae. Sed languor
nominat poenam. Ergo peccatum originale est tantum poena.
CO
Respondeo. Dicendum quod veritas huius quaestionis accipi potest ex his quae supra dicta sunt.
Dictum est enim supra, quod peccatum originale est huius personae vel illius, prout consideratur ut pars quaedam
multitudinis ab Adam derivatae, ac si esset quoddam membrum unius hominis. Dictum est etiam quod unius
hominis peccantis est unum peccatum, secundum quod ad totum refertur et ad primum peccandi principium, licet
executio peccati fiat per diversa membra.
Sic ergo peccatum originale in isto homine vel in illo nihil est aliud quam id quod ad ipsum pervenit per
originem ex peccato primi parentis. Sicut peccatum in manu aut in oculo nihil aliud est quam id quod pervenit ad
manum vel ad oculum ex motione primi principii peccantis, quod est voluntas; licet ex una parte fiat motio per
naturalem originem, ex alia vero parte per imperium voluntatis.
Id vero quod pervenit ad manum de peccato unius hominis singularis, est quidam effectus et impressio motus
primi inordinati, qui erat in voluntate: unde oportet quod eius similitudinem gerat. Motus autem voluntatis
inordinatus est conversio ad bonum aliquod temporale absque ordine convenienti ad debitum finem. Quae
quidem inordinatio est aversio ab incommutabili bono; et hoc est quasi formale, illud autem quasi materiale, nam
formalis ratio moralis actus accipitur per comparationem ad finem. Unde et id quod ad manum pertinet de
peccato unius hominis, nihil aliud est quam applicatio eius ad aliquem effectum sine aliquo ordine iustitiae.
Iam vero si motus voluntatis pervenit ad aliquod quod non est susceptivum peccati, puta ad lanceam vel gladium,
non dicimus ibi esse peccatum nisi virtualiter et per modum effectus, in quantum scilicet lancea vel gladius
movetur per actum peccati et perficit peccati effectum, non quod ipsa lancea vel gladius peccet quia non sunt
aliquid hominis peccantis, sicut manus vel oculus.
Sic ergo in peccato primi parentis fuit aliquid formale, scilicet aversio ab incommutabili bono, et aliquid
materiale, scilicet conversio ad bonum commutabile. Ex hoc autem quod aversus fuit ab incommutabili bono,
donum originalis iustitiae amisit; ex hoc vero quod conversus est inordinate ad commutabile bonum, inferiores
vires quae erigi debebant ad rationem, depressae sunt ad inferiora.
Sic ergo et in his quae ex eius stirpe oriuntur, et superior pars animae caret debito ordine ad Deum, qui erat per
originalem iustitiam, et inferiores vires non subduntur rationi, sed ad inferiora convertuntur secundum proprium
impetum; et ipsum etiam corpus in corruptione tendit secundum inclinationem contrariorum ex quibus
componitur.
Sed superior pars animae, et etiam quaedam inferiorum virium, quae sunt sub voluntate, et ei natae sunt obedire,
recipiunt huiusmodi sequelam primi peccati secundum rationem culpae: sunt enim culpae susceptivae huiusmodi
partes. Sed inferiores vires quae non subduntur voluntati, scilicet potentiae animae vegetabilis, et etiam ipsum
corpus, suscipit huiusmodi sequelam secundum rationem poenae, non secundum rationem culpae; nisi forte
virtualiter, prout scilicet huiusmodi poena peccatum consequens, peccati est productiva, secundum quod vis
generativa per decisionem corporalis seminis operatur ad traductionem peccati originalis simul cum humana
natura.
Sed inter superiores vires quae suscipiunt defectum per originem traductum secundum rationem culpae, una est
quae omnes alias movet, scilicet voluntas; omnes autem aliae moventur ab ea ad suos actus. Semper autem quod
est ex parte agentis et moventis, est sicut formale: quod autem est ex parte mobilis et patientis, est sicut
materiale.
Et ideo cum carentia originalis iustitiae se habeat ex parte voluntatis, ex parte autem inferiorum virium a
voluntate motarum sit pronitas ad inordinate appetendum, quae concupiscentia dici potest; sequitur quod
peccatum originale in hoc homine vel in illo nihil est aliud quam concupiscentia cum carentia originalis iustitiae,
ita tamen quod carentia originalis iustitiae est quasi formale in peccato originali, concupiscentia autem est quasi
materiale; sicut et in peccato actuali aversio ab incommutabili bono est quasi formale, conversio autem ad
commutabile bonum est quasi materiale; ut sic intelligatur in peccato originali aversa anima et conversa, sicut in
peccato actuali actus, ut ita dicam, aversus et conversus.
RA1
Concedendae sunt ergo rationes quibus probatur quod originale peccatum sit concupiscentia.
RA4
Ad quartum dicendum, quod aliquid potest esse naturale homini dupliciter.
Uno modo in quantum est animal: et sic naturale est ei quod concupiscibilis feratur in delectabile secundum
sensum communiter loquendo. Alio modo in quantum est homo, id est animal rationale; et sic naturale est ei
quod concupiscibilis feratur in delectabile sensus secundum ordinem rationis. Concupiscentia ergo, per quam
prona est vis concupiscibilis ut feratur in delectabile sensus praeter ordinem rationis, est contra naturam hominis
in quantum est homo, et ita pertinet ad peccatum originale.
RA5

94

