Manifestum est autem ex supradictis quod superbiae obiectum est excellentia sensibilis.
Si ergo sola excellentia sensibilis vel imaginabilis ad superbiam pertinet, oportet superbiam solum in irascibili
ponere. Sed quia superbia est etiam circa excellentiam intelligibilem, quae est in spiritualibus bonis, et, quod
plus est, invenitur etiam in substantiis spiritualibus, in quibus non invenitur appetitus sensitivus; ideo necesse est
dicere quod superbia etiam sit in irascibili in quantum respicit excellentiam sensibilem vel imaginabilem; et sic
etiam est in voluntate, prout respicit excellentiam intelligibilem, et secundum quod invenitur in Daemonibus.
RA1
Ad primum ergo dicendum, quod superbia est appetitus inordinatus excellentiae. Sic autem se habet spes ad
bonum arduum futurum, sicut se habet desiderium ad bonum absolute sumptum. Unde manifestum est quod
superbia est principaliter circa spem, quae est passio irascibilis: nam et praesumptio, quae est inordinata spes,
maxime videtur ad superbiam pertinere.
RA2
Ad secundum dicendum, quod, sicut dictum est, superbia quae respicit excellentiam intelligibilem non est in
irascibili, sed in voluntate; et tamen ex excellentia intelligibili consequitur interdum aliquis effectus imaginatus,
respectus cuius potest esse superbia in irascibili; sicut cum aliquis propter excellentiam scientiae laudatur, vel
aliquem honorem sensibilem habet.
RA3
Ad tertium dicendum, quod superbia Daemonum etsi non sit in irascibili, est tamen in voluntate, sicut dictum est.
RA4
Ad quartum dicendum, quod duplex est obiectum. Unum quidem quod se habet per modum termini ad quem; et
tale obiectum irascibilis non potest esse Deus. Alio modo per modum termini a quo; et sic illud quod
contemnitur est obiectum irascibilis; et hoc modo nihil prohibet Deum esse obiectum irascibilis in quantum
scilicet irascibilis fertur ad proprium obiectum, non refrenata per reverentiam Dei.
RA5
Ad quintum dicendum, quod vis irascibilis licet sit subiectum multarum passionum, denominatur tamen ab ira
tamquam ab ultima; unde Avicenna notificat vim irascibilem solum secundum passionem irae et non secundum
alias passiones.
RA6
Ad sextum dicendum, quod invidia non est in irascibili, sed in concupiscibili, cum sit tristitia de alieno bono;
tristitia autem est in concupiscibili, sicut et delectatio; et ad eamdem etiam vim pertinet odium, sicut et amor. Si
tamen invidia esset in irascibili, non propter hoc prohiberetur superbia esse in concupiscibili quia est causa eius;
nihil enim prohibet unum actum vel passionem alicuius potentiae esse causam alterius actus vel passionis
eiusdem potentiae: sicut amor est causa desiderii, cum tamen utrumque sit in concupiscibili.
RA7
Ad septimum dicendum, quod aliquis actus potest ad aliquod vitium pertinere tripliciter: uno modo directe; alio
modo antecedenter; et tertio modo consequenter: sicut ad iram directe quidem et essentialiter pertinet quod sit
appetitus vindictae; antecedenter autem quod tristetur de aliqua iniuria illata; consequenter autem quod delectetur
de punitione eius qui iniuriam intulit. Sic ergo ad superbiam pertinet directe quidem et quasi essentialiter
immoderatus appetitus excellentiae; antecedenter autem quod aliquis aestimet se tantum cui talis excellentia
competat; consequenter autem ut ex aestimatione et appetitu in verba et facta ostentationis prorumpat. Quorum
trium primum pertinet ad irascibilem, alia vero duo ad rationem. Apprehensio enim rationis praecedit
appetitivum motum; et imperium rationis de exteriori executione sequitur ipsum.
RA8
Ad octavum dicendum, quod humilitas et sapientia inveniuntur in eodem homine, in quantum humilitas ad
sapientiam disponit: quia qui humilis est subiicit se sapientibus ad discendum, et non innititur sensui proprio.
Non tamen oportet quod sapientia et humilitas sint in eadem parte animae, quia quod est in inferiori potest
disponere ad quod est superioris; sicut bonitas imaginationis disponit ad scientiam.
RA9
Ad nonum dicendum, quod cognitio veritatis se habet ad humilitatem antecedenter; quia dum aliquis veritatem
considerat, se ultra suam mensuram non offert.
RA10
Ad decimum dicendum, quod fictio se habet ad superbiam consequenter; ex hoc enim quod aliquis appetit
excellentiam, consequitur quod talem exterius se exhibeat ut apud alios aliquo modo excellat.
RA11
Ad undecimum dicendum, quod sentire de se altiora dicitur esse primus actus superbiae, quia antecedit ad
appetitum excellentiae.
RA12
Ad duodecimum dicendum, quod ratio in quantum regit inferiores vires et movet eas, retrahit eas ab inordinatis
motibus; unde lex Dei, secundum quod est in ratione, excludit superbiam, non quidem formaliter, sicut nigredo
excludit albedinem (sic enim essent in eodem), sed effective, sicut pictor excludit nigredinem.
174

