Sed extra omne nihil est. Ergo nullus potest magis peccare quam ille qui peccato uni se subdit; et sic omnia
peccata sunt paria.
AG2
Praeterea, peccatum est mors animae.
Sed in corpore una mors non est maior quam alia, quia omnis mortuus aequaliter mortuus est. Ergo nec unum
peccatum est maius altero.
AG3
Praeterea, poena respondet culpae. Sed omnium peccatorum erit una poena in inferno, secundum illud Is., XXIV,
22: congregabuntur congregatione unius fascis, et claudentur in carcere. Ergo et omnium peccatorum est eadem
gravitas.
AG4
Praeterea, peccare nihil est aliud quam transgredi rectitudinem rationis vel legis divinae.
Sed si interdicatur alicui ab aliquo iudice ne certum limitem transgrediatur, non refert quantum ad
transgressionem, utrum in multum vel parum limitem positum transeat.
Ergo nihil differt quantum ad transgressionem peccati quidquid homo faciat, dummodo rectitudinem rationis et
legis divinae non servet.
AG5
Praeterea, infinitum non est maius infinito.
Sed quodlibet peccatum mortale est infinitum, quia est contra bonum infinitum, quod est Deus; unde et poenam
infinitam meretur. Ergo unum peccatum mortale non est maius alio.
AG6
Praeterea, malum dicitur per privationem boni. Sed omne peccatum mortale privat aequaliter gratiam, nihil de ea
dimittens.
Ergo omnia peccata mortalia sunt aequalia.
AG7
Praeterea, secundum Philosophum in II metaph., si aliquid dicitur magis et minus, hoc est per comparationem ad
id quod est simpliciter; sicut aliquid dicitur magis et minus album, per comparationem ad id quod est simpliciter
album. Sed nihil est simpliciter malum, quod careat omni bono.
Ergo non est aliquid altero magis vel minus malum; et sic omnia peccata sunt paria.
AG8
Praeterea, peccata virtutibus opponuntur.
Sed virtutes omnes sunt aequales; unde dicitur Apoc. XXI, 16, quod latera sunt aequalia.
Ergo et omnia peccata sunt paria.
AG9
Praeterea, si unum peccatum est gravius altero, sequeretur quod peccatum quod in maiori re committitur, esset
gravius quam peccatum quod committitur in minori; sicut si dicatur quod furari multum est gravius peccatum
quam furari parum. Sed hoc non est verum: quia sequeretur quod ille qui minorem iniquitatem committit,
committeret etiam maiorem; dicitur enim Lucae XVI, 10: qui in modico iniquus est, et in maiori iniquus est. Non
ergo unum peccatum est gravius altero.
AG10
Praeterea, peccatum consistit in aversione ab incommutabili bono et conversione ad commutabile bonum. Sed
huiusmodi conversio et aversio non recipit magis et minus; quia anima, cum sit simplex, ad quod convertitur,
tota convertitur, et a quo avertitur, tota avertitur. Ergo unum peccatum non est gravius altero.
AG11
Praeterea, Augustinus dicit in libro de Trin., quod magnitudinem humani peccati ostendit magnitudo remedii,
quia oportuit illud morte Christi deleri. Ergo si idem remedium est contra omnia peccata, omnia peccata sunt
aequaliter magna.
AG12
Praeterea, sicut dicit dionysius IV cap.
De divin. Nomin., bonum est ex una et tota causa, malum autem ex singularibus defectibus.
Quilibet autem defectus tollit integritatem.
Ergo quilibet defectus tollit totam boni rationem. Non ergo unum peccatum est gravius altero.
AG13
Praeterea, virtus est simplex, cum sit forma quaedam. Ergo si tollitur, tota tollitur.
Sed ex hoc est peccatum malum, quia tollit virtutem. Ergo omnia peccata sunt aequaliter mala, quia
unumquodque aequaliter tollit virtutem.
AG14
Praeterea, ab eodem aliquid habet quod sit tale, et quod sit magis tale. Si ergo album est disgregativum visus,
magis album est magis disgregativum. Sed actus habet rationem peccati ex aversione a Deo. Cum ergo omnia
peccata conveniant in aversione a Deo, omnia peccata erunt aequalia.
45

