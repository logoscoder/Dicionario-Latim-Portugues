Sed ex hac corruptione vel privatione actionis, consequitur aliqua corruptio vel privatio in agente, quae habet
rationem poenae.
RA9
Ad nonum dicendum, quod poena, secundum quod comparatur ad subiectum, est malum in quantum privat illud
aliquo modo; sed secundum quod comparatur ad agens quod infert poenam, sic interdum habet rationem boni,
quando puniens propter iustitiam punit.
RA10
Ad decimum dicendum, quod ista divisio, sicut dictum est, non est mali communiter accepti, sed mali secundum
quod in rationali creatura invenitur; in qua non potest esse aliquod malum quod non sit culpa vel poena, ut
dictum est. Intelligendum tamen est, quod non omnis defectus habet rationem mali, sed defectus boni quod
natum est haberi. Unde non est defectus homini quod non potest volare, et per consequens nec culpa est nec
poena.
RA11
Ad undecimum dicendum, quod incommoda vel damna quae quis nesciens patitur, licet non sint contra
voluntatem actualem, sunt tamen contra voluntatem naturalem vel habitualem, ut dictum est.
RA12
Ad duodecimum dicendum, quod bonum utile ordinatur in delectabile et honestum, sicut in finem; et sic duo
sunt principalia bona, scilicet honestum et delectabile; quibus opponuntur duo mala: culpa quidem honesto,
poena vero delectabili.
RA13
Ad decimumtertium dicendum, quod de singulis horum trium bonorum, scilicet naturae, gratiae et gloriae, est
considerare formam et actum secundum quam differentiam culpa a poena distinguitur, ut dictum est.
|a5 Articulus 5
TTA
Quinto quaeritur quid habeat plus de ratione mali, utrum poena vel culpa.
TTB
Et videtur quod poena.
AG1
Sicut enim se habet meritum ad praemium, ita se habet culpa ad poenam. Sed praemium est maius bonum quam
meritum.
Ergo poena est magis malum quam culpa.
AG2
Praeterea, illud est magis malum quod opponitur magis bono. Sed poena opponitur bono agentis, culpa autem
bono actionis.
Cum ergo melius sit agens quam actio, videtur quod peius sit poena quam culpa.
AG3
Sed dicendum, quod culpa est magis malum quam poena, in quantum separat a summo bono. Sed contra, nihil
magis separat a summo bono quam ipsa separatio a summo bono. Sed ipsa separatio a summo bono est poena.
Ergo adhuc poena est maius malum quam culpa.
AG4
Praeterea, finis est magis bonum quam ordo ad finem. Sed ipsa privatio finis est poena, quae dicitur carentia
visionis divinae; malum autem culpae est per privationem ordinis ad finem. Ergo maius malum est poena quam
culpa.
AG5
Praeterea, magis malum est privari possibilitate ad actum quam solo actu, sicut maius malum est caecitas per
quam privatur potentia visiva, quam tenebra per quam impeditur ipsa visio. Sed culpa opponitur ipsi merito;
privatio autem gratiae, per quam est possibilitas ad merendum, est poena. Ergo poena est magis malum quam
culpa.
AG6
Malum quam poena; quia etiam huius poenae culpa est causa. Sed contra, licet in causis per se, causa sit potior
effectu, tamen hoc non est necessarium in causis per accidens; contingit enim causam per accidens esse minus
bonum quam effectum, sicut effossio sepulcri est causa per accidens inventionis thesauri; et similiter contingit
causam per accidens esse minus malum quam effectum, sicut impingere ad lapidem est minus malum quam
incidere in manus hostis persequentis, quod per accidens ex hoc sequitur. Sed poena est effectus culpae per
accidens: non enim qui peccat intendit incidere in poenam. Non ergo sufficit ad hoc quod culpa sit magis malum
quam poena, hoc quod culpa est causa poenae.
AG7
Praeterea, si culpa habet rationem mali quia est causa poenae; ergo malitia culpae est propter malitiam poenae.
Sed propter quod unumquodque et illud magis. Ergo poena erit magis malum quam culpa.
17

