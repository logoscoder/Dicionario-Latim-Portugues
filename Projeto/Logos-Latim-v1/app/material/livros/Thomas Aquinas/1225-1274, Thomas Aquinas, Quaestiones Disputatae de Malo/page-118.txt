Sed hoc repugnat apostolicae doctrinae; dicit enim apostolus, Rom. IX, 11, de Iacob et esau loquens: cum
nondum nati essent aut aliquid boni vel mali egissent, etc..
Eadem autem est ratio de omnibus. Unde non est dicendum, quod animae habuerint merita bona vel mala,
antequam corporibus unirentur. Est etiam contra rationem. Nam cum naturaliter anima sit pars humanae naturae,
imperfecta est sine corpore existens, sicut est quaelibet pars separata a toto. Inconveniens autem fuisset quod
Deus ab imperfectis suam operationem inciperet; unde non est rationabile quod animam creaverit ante corpus,
sicut neque quod manum formaverit extra hominem.
Et ideo aliter est dicendum, quod huiusmodi diversitas quae circa hos defectus accidit in hominibus, est a Deo
praevisa et ordinata, non quidem propter aliqua merita in alia vita existentia, sed quandoque quidem propter
aliqua peccata parentum. Cum enim filius sit aliquid patris secundum corpus quod ab ipso trahit, non autem
secundum animam, quae immediate a Deo creatur; non est inconveniens quod pro peccato patris filius
corporaliter puniatur, licet non poena spirituali, quae pertinet ad animam, sicut etiam homo punitur in aliis rebus
suis.
Quandoque vero ordinantur huiusmodi defectus non ut poena peccati alicuius, sed ut remedium contra peccatum
sequens, vel propter profectum virtutis, aut eius qui hoc patitur, aut alterius; sicut Dominus dicit, ioan.
Cap. IX, 3, de caeco nato: neque hic peccavit neque parentes eius; sed ut manifestentur opera Dei in illo; quod
expediens erat ad humanam salutem. Sed hoc ipsum quod homo talis conditionis est ut ei subveniatur, vel ad
vitandum peccatum, vel ad profectum virtutis per huiusmodi incommoda sive defectus, ad infirmitatem humanae
naturae pertinet, quae ex peccato primi parentis derivatur; sicut quod corpus hominis sit sic dispositum quod ad
eum sanandum indigeat sectione, ad eius infirmitatem pertinet. Et ideo omnes isti defectus respondent peccato
originali ut poena concomitans.
RA1
Ad primum ergo dicendum, quod illud auxilium datum homini a Deo, scilicet originalis iustitia, fuit gratuitum;
unde per rationem considerari non potuit; et ideo Seneca et alii gentiles Philosophi non consideraverunt
huiusmodi defectus sub ratione poenae.
RA2
Ad secundum dicendum, quod aliis animalibus non fuit huiusmodi auxilium collatum, nec per culpam aliquid
ante perdiderunt, unde huiusmodi incommoda sequerentur, sicut est in hominibus; et ideo non est similis ratio;
sicut in eo qui cespitat propter caecitatem in qua natus est huiusmodi cespitatio non habet rationem poenae
quantum ad iustitiam humanam, sed naturalis defectus; in eo autem qui caecatus est propter crimen, habet
rationem poenae.
RA3
Ad tertium dicendum, quod huiusmodi defectus non sunt poena taxata pro peccato, sed poena concomitans, ut
dictum est.
RA4
Ad quartum dicendum, quod poena sensus taxata non debetur nisi conversioni actuali; sed alia ratio est de poena
concomitante.
RA5
Ad quintum dicendum, quod post mortem non est status proficiendi ad virtutem, vel deficiendi per peccatum; sed
recipiendi pro meritis; unde omnes defectus qui sunt post mortem, taxantur pro culpa; non autem ordinant vel ad
profectum virtutis vel ad evitationem peccati; et inde est quod pueris post mortem non debetur poena sensus.
RA6
Ad sextum dicendum, quod aliquid quod in homine habet rationem culpae, ut occidere hominem, potest quidem
esse in aliis animalibus, non tamen habens rationem culpae, quae consistit in hoc quod sit secundum voluntatem,
quae in brutis esse non potest; et similiter defectus qui sunt communes homini et aliis animalibus, in homine
habent rationem poenae, quae consistit in hoc quod sit contra voluntatem, non autem in aliis animalibus. Nam
ratio poenae et culpae est hominis secundum quod homo.
RA7
Ad septimum dicendum, quod per iustitiam originalem conservabatur debita habitudo corporis sub anima,
quamvis ipsa in anima esset; et ideo convenienter ad peccatum originale, quo privatur originalis iustitia,
sequuntur defectus corporales.
RA8
Ad octavum dicendum, quod secundum quosdam, si Adam non peccasset tentatus, statim confirmatus fuisset in
iustitia, et omnes posteri eius confirmati in iustitia nascerentur; et secundum hoc obiectio locum non habet. Sed
hoc credo esse falsum; quia corporis conditio in primo statu respondebat conditioni animae; unde quamdiu
corpus erat animale, et anima erat mutabilis nondum perfecte spiritualis effecta. Generare autem pertinet ad
animalem vitam; unde sequitur quod filii Adam non nascerentur in iustitia confirmati. Si ergo aliquis ex posteris
Adam peccasset, eo non peccante, moreretur quidem propter suum peccatum actuale sicut Adam mortuus fuit;
sed posteri eius morerentur propter peccatum originale.

118

