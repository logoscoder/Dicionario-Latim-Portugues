Ad tertium dicendum, quod bonum, quantum est de se, semper movet ad bonum; sed ex prava dispositione
affectus contingit quod aliquis ex bono moveatur ad malum invidiae; sicut etiam ex prava dispositione corporis
contingit quod cibus sanus sit ei nocivus.
RA4
Ad quartum dicendum, quod carere bono accipitur in ratione mali, ut Philosophus dicit in V ethic., et secundum
hoc adversari bono per tristitiam, in idem redit cum eo quod est converti ad malum, quod adiungitur commutabili
bono inordinate amato.
RA5
Ad quintum dicendum, quod sicut bonum naturaliter prius est quam malum, quod est privatio eius, ita etiam
affectiones animae quarum obiectum est bonum, naturaliter sunt priores illis affectionibus animae quarum
obiectum est malum: et propter hoc ex eis oriuntur; et ideo odium et tristitia causantur ex aliquo amore, desiderio
et delectatione; et secundum hoc invidia causatur ex aliqua libidine.
RA6
Ad sextum dicendum, quod ex bono sub ratione boni nullus potest tristari; sed de bono in quantum apprehenditur
sub ratione mali veri vel apparentis, potest aliquis tristari; et hoc modo invidia est tristitia de alieno bono, in
quantum scilicet est impeditivum propriae excellentiae.
RA7
Ad septimum dicendum, quod sicut delectatio perficit operationem propriam, ita impedit operationem
extraneam, ut Philosophus dicit in X ethic.: sicut ille qui delectatur in studendo, magis studet, et minus circa alia
occupatur. Sic ergo tristitia, quae est de bono proximi, impedit actiones quae ad bonum proximi tendunt; sed
movet ad operationes contrarias, quibus bonum proximi impeditur.
RA8
Ad octavum dicendum, quod sicut in amore boni non potest esse peccatum, nisi in quantum id quod amatur, etsi
apprehendatur in ratione boni, non tamen est vere bonum, sed malum: ita etiam tristitia quae est in bono, quod
apprehenditur ut malum, quod non est vere malum sed apparens, nihilominus est mala, quia non est conveniens
tali obiecto, quod est vere bonum. Sic enim actus moralis fit bonus ex obiecto, in quantum est ei conveniens.
RA9
Ad nonum dicendum, quod quibusdam peccatis adiunguntur quaedam poenalitates; et tunc idem est poena et
culpa secundum aliud et aliud; culpa quidem secundum quod procedit ab inordinata hominis voluntate, et sic non
est a Deo; poena autem secundum quod habet quamdam poenalem afflictionem adiunctam, et hoc est a Deo,
secundum illud psalm. XLIX, 21: arguam te, et statuam contra faciem tuam; et Augustinus dicit in I confess.:
iussisti, Domine, et sic est, ut poena sibi sit omnis inordinatus animus.
Et hoc modo invidia potest esse et poena et culpa.
RA10
Ad decimum dicendum, quod omne peccatum est amor improbus per causam, non per essentiam; quia omnis
affectio animae, etiam tristitia, ex amore procedit, ut Augustinus in eodem libro dicit.
RA11
Ad undecimum dicendum, quod Aristoteles I rhetor., distinguens inter zelum et invidiam, dicit: zelus ex bonis
est virtuosorum; invidere autem est proelium pravorum.
Zelans enim seipsum praeparat propter aemulationem, ut obtineat bona, invidus autem, ut proximus non habeat,
propter invidiam; invidia enim est cum aliquis tristatur de hoc quod proximus habet bona quae ipse non habet;
zelus autem est cum aliquis tristatur de hoc quod ipse non habet bona quae proximus habet. Hieronymus autem
in auctoritate praedicta accepit invidiam pro zelo. Est enim laudabile ut aliquis addiscens conetur ad
addiscendum quae alius addiscit, secundum illud apostoli I Cor., XII, 31: aemulamini charismata meliora.
|a2 Articulus 2
TTA
Secundo quaeritur utrum invidia sit peccatum mortale.
TTB
Et videtur quod non.
AG1
Dicit enim Gregorius XXII Moral.: evenire plerumque solet ut non amissa caritate, inimici nos ruina laetificet, et
eius gloria contristet. Hoc autem est invidere.
Ergo invidia non tollit caritatem; et ita non dicitur peccatum mortale.
AG2
Praeterea, Damascenus dicit in II Lib., quod passio est motus appetitus sensibilis. Hic autem motus sensualitas
dicitur, ut Augustinus dicit in XII de Trinit..
Ergo invidia, cum sit passio, est in sensualitate, in qua non est nisi veniale peccatum, ut Augustinus dicit in
eodem libro.
Ergo invidia non est peccatum mortale.
185

