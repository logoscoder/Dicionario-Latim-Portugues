RA14
Ad decimumquartum dicendum, quod similitudo illa non attenditur quantum ad omnia: Deus enim est auctor
bonorum nostrorum operum et sicut exterius persuadens, et sicut interius movens; diabolus autem non est causa
peccati nisi sicut exterius persuadens, ut ostensum est.
RA15
Ad decimumquintum dicendum, quod Angelus bonus reducit hominem in Deum, non quidem directe movendo
voluntatem, sed per modum persuadentis; et sic etiam diabolus inclinat ad peccatum.
|a4 Articulus 4
TTA
Quarto quaeritur utrum diabolus possit inducere hominem ad peccandum, interius persuadendo.
TTB
Et videtur quod non.
AG1
Omne enim agens a proposito cognoscit suum effectum. Sed diabolus internas cogitationes non potest videre, ut
dicitur in lib.
De eccles. Dogmatibus. Ergo non potest interius persuadere, cogitationes interiores causando.
AG2
Praeterea, formae nobiliori modo sunt in viribus inferioribus quam in materia corporali.
Sed diabolus non potest imprimere formas in materia corporali, nisi forte per aliqua semina naturalia adhibita;
quia materia corporalis non obedit ad nutum transgressoribus Angelis, ut Augustinus dicit in III de Trin.. Ergo
non potest imprimere formas in viribus interioribus.
AG3
Praeterea, Philosophus probat, in VII metaph., quod formae quae sunt in materia non causantur a formis quae
sunt extra materiam, sed a formis quae sunt in materia; sicut forma carnis et ossis causatur a formis quae sunt in
his carnibus et in his ossibus. Formae autem virium sensitivarum sunt receptae in organo corporali. Ergo non
possunt causari a diabolo, qui est substantia immaterialis.
AG4
Praeterea, operari praeter ordinem naturae est eius solius, scilicet Dei, qui ordinem naturae instituit. Sed ordo
quidam naturalis est actuum interiorum virium animae, nam phantasia est motus factus a sensu secundum actum,
ut dicitur in III de anima, et sic ulterius procedendo una potentia movetur ab alia. Ergo diabolus non potest
interiores motus vel actus virium animae causare, nisi hoc procedat a sensu.
AG5
Praeterea, operationes vitae producuntur ab interiori principio. Sed omnes actus interiorum virium sunt quaedam
operationes vitae.
Ergo non possunt causari a diabolo, sed solum ab interiori principio.
AG6
Praeterea, eiusdem effectus non est nisi eadem causa secundum speciem. Sed actus interiorum virium causantur
a sensu. Non ergo eadem actione secundum speciem possunt causari a diabolo.
AG7
Praeterea, vis sensitiva est dignior quam vis nutritiva. Sed diabolus non potest causare actum virtutis nutritivae,
ut formet carnem aut Os. Ergo diabolus non potest causare actum alicuius interiorum virium animae.
SC
Sed contra, est quod diabolus non solum visibiliter, sed etiam invisibiliter hominem tentare dicitur; quod non
esset, nisi aliquid interius homini persuaderet. Ergo diabolus interius incitat ad peccandum.
CO
Respondeo. Dicendum quod, sicut supra, dictum est, diabolus non potest esse causa peccati humani sicut directe
movens hominis voluntatem, sed solum per modum persuadentis.
Persuadet autem aliquid homini dupliciter: visibiliter et invisibiliter. Visibiliter quidem, sicut cum in aliqua
specie homini sensibiliter apparet, et ei sensibiliter loquitur, et persuadet peccatum, sicut tentavit primum
hominem in Paradiso in specie serpentis, et Christum in deserto in aliqua specie ei visibiliter apparens. Non
autem est putandum quod solum sic persuadeat homini; quia sequeretur quod nulla alia peccata fierent ex
instinctu diaboli, nisi quae diabolus visibiliter apparens persuadet. Et ideo dicendum est, quod etiam invisibiliter
instigat hominem ad peccandum.
Quod quidem fit et per modum persuasionis et per modum dispositionis.
Per modum quidem persuasionis, sicut cum proponitur aliquid virtuti cognoscitivae ut bonum. Hoc autem potest
fieri tripliciter, quia proponitur vel quantum ad intellectum, vel quantum ad sensum interiorem, vel etiam
quantum ad sensum exteriorem.
Quantum ad intellectum quidem, quia intellectus humanus potest adiuvari ab intellectu angelico ad aliquid
cognoscendum per modum illuminationis cuiusdam, ut dionysius dicit. Quamvis enim Angelus non possit
64

