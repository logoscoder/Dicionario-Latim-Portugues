Ad octavum dicendum, quod diabolus non sentit se esse male, quia culpam suam non apprehendit ut malum; sed
adhuc obstinata mente perseverat in malo; unde pertinet ad falsitatem practicae seu affectivae cognitionis.
RA9
Ad nonum dicendum, quod effectus passionis Christi pertinet ad supernaturalem cognitionem, circa quam
diabolus errare potuit.
RA10
Ad decimum dicendum, quod cum dicitur quod apud inferos non est commemoratio veritatis, non est
intelligendum quasi nullam veritatem cognoscant; alioquin non cognoscerent se actus peccatorum perpetrasse, et
sic excluderetur vermis conscientiae: sed est intelligendum quod non sunt in statu acquirendi cognitionem
veritatis, per quam intellectus eorum perficiatur.
RA11
Ad undecimum dicendum, quod secundum dionysium IV cap. De divin. Nomin., bonum causatur ex tota et
integra causa, malum autem ex singularibus defectibus; et ideo plura requiruntur ad bonum quam ad malum.
Unde non sequitur, si ad rectitudinem appetitus requiritur vera cognitio intellectus, quod perversitas appetitus
non possit esse sine falsitate cognitionis. Quamvis etiam dici possit quod et appetitus possit esse rectus aliqua
falsa cognitione praecedente, puta cum aliquis exhibet honorem paternum ei quem falso putat patrem. Et
similiter appetitus perversus semper est cum aliqua falsitate practicae cognitionis.
RA12
Ad duodecimum dicendum, quod culpa vulnerat hominem in naturalibus quantum ad capacitatem gratuitorum,
non autem ita quod adimat aliquid de essentia naturae; et sic non sequitur quod intellectus eius erret nisi circa
gratuita.
RA13
Ad decimumtertium dicendum, quod ratio illa procedit de cognitione practica vel affectiva, secundum quam
aliquis aspiciens ad bonum eligit malum.
RA14
Ad decimumquartum dicendum, quod in hoc quod diabolus sibi magis inhaesit per amorem quam Deo, peccavit
circa ordinem naturalium ad gratuita, quia non retulit amorem suae naturae in Deum; et hoc etiam dicitur minus
esse, in quantum privatus est esse gratuito.
RA15
Ad decimumquintum dicendum, quod furor de diabolo dicitur metaphorice; et ex talibus locutionibus non
trahitur conveniens argumentatio: tamen etiam potest dici, quod hoc etiam pertinet ad practicam cognitionem.
RA16
Ad decimumsextum dicendum, quod universalis cognitio dicitur esse in Angelis, non quia cognoscant solam
naturam universalem rerum, per quem modum universalis cognitio est in nobis deceptionis causa, sed dicitur
cognitio eorum esse universalis in quantum universaliter ad multa cognoscibilia se extendit, de quibus propriam
et completam cognitionem habent.
RA17
Ad decimumseptimum dicendum, quod Angelus est simplex in essentia, sed multiplex in virtute, in quantum
scilicet virtus eius ad multa se extendit, non quidem per diversarum naturarum potentias, sicut in nobis est
appetitus sensitivus et intellectivus: hoc enim repugnaret simplicitati essentiae. Secundum ergo appetitum
intellectualem, prout in multa se potest extendere, potest ab aliquo averti secundum aliquid, et non secundum
aliud: et sic appetitus eius non est aversus a Deo secundum naturalia, sed secundum gratuita.
RA18
Ad decimumoctavum dicendum, quod diabolus omnia male agit quantum ad ea quae agit ex libero arbitrio; sed
actiones naturales in eo sunt bonae, quia proprie loquendo, actiones illae naturales sunt Dei instituentis naturam.
RC1
Ad primum autem quod in contrarium obiicitur, dicendum, quod Angelus habet simplicem intellectum quantum
ad hoc quod sicut non intelligit veritatem discurrendo a principiis ad conclusiones, sed statim in principiis videt
conclusionum veritatem, ita etiam non intelligit superaddendo praedicatum subiecto per modum compositionis et
divisionis intellectus nostri, sed statim in simplici consideratione subiecti considerat ea quae subiecto
conveniunt, vel quae ab eo removentur: utriusque enim est eadem ratio, eo quod dispositio subiecti est
principium cognoscendi inhaerentiam praedicati ad ipsum. Unde Angelus per simplicem apprehensionem
subiecti cognoscit esse vel non esse, sicut et nos componendo et dividendo. Nihil enim prohibet per simplex
intelligere compositum, sicut per immateriale cognoscitur materiale. Ex hoc autem in intellectu nostro
componente potest provenire falsitas, in quantum iudicat aliquid esse vel non esse. Unde in intellectu Daemonis
potest esse falsitas, praecipue quantum ad ea quae excedunt naturalem cognitionem.
RC2
Ad secundum dicendum, quod intellectus semper dicitur esse rectus in intelligendo: quia, ut Augustinus dicit in
Lib. Lxxxiii quaestionum, quicumque intelligit aliquid, intelligit illud esse ut est; potest tamen potentia
intellectus non intelligendo verum, errare, ut patet in eo qui opinatur falsum.
261

