Ad quartum dicendum, quod dictum Commentatoris non habet veritatem in omnibus virtutibus moralibus, sed
solum in his quae sunt circa passiones, quae sunt irrationabilium partium. Iustitia autem non est circa passiones,
sed circa operationes, ut dicitur in V ethic.; unde iustitia non est in irascibili et concupiscibili, sed in voluntate.
Et sic quatuor virtutes principales sunt in quatuor potentiis quae sunt susceptivae virtutis: prudentia quidem in
ratione, iustitia in voluntate, temperantia in concupiscibili, fortitudo in irascibili.
RA5
Ad quintum dicendum, quod perversum regimen rationis non habet rationem culpae, nisi in quantum est
voluntarium; et ita etiam ratio habet a voluntate quod possit esse subiectum peccati.
RA6
Ad sextum dicendum, quod carentia visionis divinae est poena in hoc quod repugnat voluntati: hoc enim est de
ratione poenae, ut supra, dictum est; et sic in quantum est poena, pertinet ad voluntatem.
|a6 Articulus 6
TTA
Sexto quaeritur utrum peccatum originale ab Adam derivetur in omnes qui seminaliter ab ipso procedunt.
TTB
Et videtur quod non.
AG1
Mors enim est poena originalis peccati.
Sed quidam in fine mundi, qui reperientur vivi Domino veniente ad iudicium, non morientur, ut dicit
Hieronymus ad Marcellam.
Ergo non nascentur cum peccato originali.
AG2
Sed dicendum, quod in hoc opinio Hieronymi non tenebatur ab omnibus, et sic ratio non ex necessitate concludit.
Sed contra, id quod ex necessitate sequitur ex opinabili, non est erroneum neque contra fidem, sicut ex
contingenti, quamvis falso, non sequitur impossibile. Sed homines aliquos ex Adam genitos non mori est
opinabile. Ergo et aliquos sine originali nasci, quod ex hoc sequitur, non est erroneum.
AG3
Praeterea, sicut Augustinus dicit in enchirid., tribus primis petitionibus orationis dominicae poscuntur aeterna,
reliquis quatuor temporalia. Sed inter alia quatuor petitur dimissio peccatorum vel debitorum, quorum unum est
necessitas generandi cum originali peccato. Cum ergo inconveniens sit dicere, quod oratio totius ecclesiae non
exaudiatur, videtur quod aliqui in hac temporali vita generare potuerunt filios sine originali peccato.
AG4
Praeterea, nullus potest ab aliquo accipere quod non est in eo. Sed in baptizato non est peccatum originale:
tollitur enim per baptismum. Ergo nullus a patre baptizato nascens contrahit originale peccatum.
AG5
Praeterea, apostolus dicit, Rom. XI, 16: si radix sancta, et rami; et Dominus dicit, Matth. VII, 17, quod arbor
bona fructus bonos facit. Si ergo pater est sanctus et bonus, non generat filium peccato originali infectum.
AG6
Praeterea, sicut oppositum in opposito, et propositum in proposito. Sed peccator generat peccatorem. Ergo et
iustus generat iustum.
AG7
Praeterea, apostolus dicit ad Rom. V, V. 15: non sicut delictum Adae, ita est donum Christi; sed donum Christi
est multo potentius. Sed peccatum transfusum ab Adam in aliquem, ab eo propagatur in filium. Ergo et donum
Christi per baptismum ab aliquo derivatum, ab eo transfertur in filium: et sic filii baptizatorum sine peccato
originali nascuntur.
AG8
Praeterea, Augustinus dicit in Lib. De baptismo parvulorum: non plus nocuit transgressio primi praevaricatoris
quam valuit incarnatio seu redemptio salvatoris. Sed redemptio salvatoris non valet omnibus hominibus.
Ergo nec transgressio Adae nocet omnibus hominibus, et sic non omnes qui ex Adam seminaliter generantur,
contrahunt ab eo originale peccatum.
AG9
Praeterea, corrupto inferiori non corrumpitur superius: non enim sequitur, si non sit homo, quod non sit animal
sed e converso.
Sed natura humana est superius ad quamcumque personam humanae naturae. Non ergo personalis infectio ipsius
Adae potuit corrumpere totam naturam humanam originali peccato.
AG10
Praeterea, per baptismum aut tollitur corruptio naturae, aut non. Si tollitur, non ergo per actum naturae
transfunditur peccatum originale in prolem; si autem non tollitur, aequaliter se habet illa corruptio ad animam
generantis et ad animam prolis genitae.
101

