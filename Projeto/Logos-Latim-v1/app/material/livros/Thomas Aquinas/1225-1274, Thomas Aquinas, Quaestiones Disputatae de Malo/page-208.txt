quaedam est, et ad avaritiam pertinet. Quod autem aliquis minus habeat quam sibi debeatur, hoc non est iniustum
facere, sed iniustum pati; quod magis est poena quam culpa; et secundum hoc avaritia opponitur alicui peccato.
RA5
Ad quintum dicendum, quod avaritia pertinet ad omnia peccata non sicut genus, sed sicut radix et principium: et
ideo ex hoc non potest concludi quod avaritia sit generale peccatum, sed quod sit generalis quaedam causa
peccatorum.
RA6
Ad sextum dicendum, quod quaedam acquiruntur pecunia, quae sunt secundum eamdem rationem appetibilia
sicut et pecunia, in quantum scilicet sunt utilia ad necessitatem vitae; ut etiam omnia ista quae possessiones
dicuntur, sub pecuniae nomine includantur: et sunt materia avaritiae specialiter dictae. Quaedam vero sunt quae
possunt acquiri per pecuniam, et tamen habent aliam rationem appetibilitatis; et ista pertinent ad alia vitia
specialia, sicut sublimitas honorum, quae pertinet ad ambitionem, et pravitas laudis, quae pertinet ad inanem
gloriam, et delectatio ciborum, quae pertinet ad gulam, et venereorum, quae pertinet ad luxuriam.
RA7
Ad septimum dicendum, quod avaritia opponitur iustitiae et liberalitati secundum diversas acceptiones; caritati
vero opponitur sicut et quodlibet peccatum mortale, in quantum constituit finem in bono creato.
RA8
Ad octavum dicendum, quod spiritualia bona non sunt retinenda, sed communicanda; non tamen est idem modus
habendi aut communicandi ea, sicut habentur vel communicantur possessiones; unde non pertinent ad avaritiam
proprie dictam.
|a2 Articulus 2
TTA
Secundo quaeritur utrum avaritia sit peccatum mortale.
TTB
Et videtur quod sic.
AG1
Nihil enim excludit a regno Dei nisi peccatum mortale. Sed avaritia excludit a regno Dei; dicitur enim Ephes., V,
5: omnis fornicator, aut immundus, aut avarus (quod est idolorum servitus) non habet hereditatem in regno
Christi et Dei. Ergo avaritia est peccatum mortale.
AG2
Praeterea, omne peccatum quod contrariatur caritati, est mortale: quia per caritatem est vita animae, secundum
illud I Ioan., cap. II, 15: si quis diligit mundum non est caritas patris in eo. Sed avaritia contrariatur caritati: dicit
enim Augustinus in libro LXXXIII quaestionum, quod venenum caritatis est cupiditas. Ergo avaritia, quae est
idem cupiditati, est peccatum mortale.
AG3
Praeterea, I Ioan., II, 15, dicitur: si quis diligit mundum, non est caritas patris in eo.
Sed avaritia ex inordinato amore mundi procedit.
Ergo avaritia excludit ab homine caritatem Dei; et ita est peccatum mortale.
AG4
Praeterea, illud quod contrariatur iustitiae, videtur esse peccatum mortale, eo quod iustitia habet rationem debiti,
quod cadit sub praecepto. Sed avaritia contrariatur iustitiae; reservat enim aliqua quae possunt cedere in
utilitatem proximorum. Dicit enim basilius: est panis famelici quem tu tenes, nudi tunica quam conservas,
indigentis argentum quod possides.
Quocirca tot iniuriaris, quot exhibere valeres.
Ergo avaritia est peccatum mortale.
AG5
Praeterea, donum Dei est aliquid perfectius virtute. Sed avaritia opponitur cuidam dono Dei, scilicet pietati, ut
habetur in Glossa Lucae, II. Ergo avaritia est peccatum mortale.
AG6
Praeterea, peccatum mortale est aversio a bono incommutabili, et conversio ad commutabile bonum. Sed hoc
maxime est in avaritia, quae est inordinatus appetitus commutabilis boni. Ergo avaritia est peccatum mortale.
AG7
Praeterea, illud quod deprimit mentem ad terrena, ut ad superiora non possit consurgere, videtur esse peccatum
mortale. Sed avaritia est huiusmodi; dicit enim Gregorius XIII Moralium, quod avaritia mentem quam infecerit,
ita gravem reddit, ut ad appetenda sublimia attolli non possit. Ergo avaritia est peccatum mortale.
AG8
Praeterea, insanabilitas est conditio gravissimi peccati: nam peccatum in spiritum sanctum, quod est
gravissimum, irremissibile dicitur. Sed avaritia est insanabilis, ut Philosophus dicit in IV ethic.. Ergo avaritia est
peccatum mortale et gravissimum.
208

