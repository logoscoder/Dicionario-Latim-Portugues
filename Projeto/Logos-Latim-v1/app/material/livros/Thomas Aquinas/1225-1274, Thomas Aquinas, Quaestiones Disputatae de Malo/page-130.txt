PR5
Quinto utrum in ratione superiori possit esse veniale peccatum.
PR6
Sexto utrum in sensualitate possit esse peccatum veniale.
PR7
Septimo utrum homo in statu innocentiae potuerit peccare venialiter.
PR8
Octavo utrum primi motus in infidelibus sint peccata venialia.
PR9
Nono utrum Angelus bonus vel malus possit peccare venialiter.
PR10
Decimo utrum peccatum veniale sine caritate puniatur poena aeterna.
PR11
Undecimo utrum aliqua peccata venialia remittantur post hanc vitam in Purgatorio.
PR12
Duodecimo utrum peccata venialia remittantur hic per aspersionem aquae benedictae.
|a1 Articulus 1
TTA
Et primo quaeritur utrum veniale peccatum convenienter dividatur contra mortale.
TTB
Et videtur quod non.
AG1
Quia ut Augustinus dicit XXII contra faustum, peccatum est dictum vel factum vel concupitum contra legem
aeternam.
Sed omne peccatum quod est contra legem aeternam, est mortale. Ergo omne peccatum est mortale. Non ergo
recte dividitur peccatum in mortale et veniale.
AG2
Praeterea, peccatum meretur poenam secundum suam rationem. Poenae autem contrariatur venia, quae tollit
ipsam. Ergo veniale repugnat rationi peccati. Sed nulla differentia divisiva generis repugnat ei. Ergo peccatum
non potest convenienter dividi per mortale et veniale.
AG3
Praeterea, quicumque inordinate convertitur, convertitur ad aliquod bonum commutabile.
Sed qui convertitur ad bonum commutabile, avertitur ab incommutabili; quia qui accedit ad unum terminum,
recedit ab altero in quolibet motu. Ergo quicumque peccat, avertitur a bono incommutabili. Hoc autem est
peccare mortaliter. Ergo quicumque peccat, peccat mortaliter. Non ergo peccatorum aliud est mortale et aliud
veniale.
AG4
Praeterea, omne peccatum consistit in aliquo inordinato amore creaturae. Sed quicumque amat, aut amat ut utens
aut ut fruens.
Qui autem amat creaturam ut utens, non peccat, quia refert eam ad finem beatitudinis, quod est uti, ut beatus
Augustinus dicit in I de doct. Christ.. Si autem amat creaturam ut fruens ea, peccat mortaliter, quia constituit
finem ultimum in creatura. Ergo amans creaturam vel non peccat, vel peccat mortaliter; et sic idem quod prius.
AG5
Praeterea, eorum quae ex opposito dividuntur unum non transit in alterum, numquam enim albedo fit nigredo,
neque e converso.
Sed veniale fit mortale: dicit enim quaedam Glossa super beati quorum remissae sunt iniquitates psalm. XXXI,
1: nihil est adeo veniale quin possit fieri mortale dum placet. Ergo veniale non debet dividi contra mortale.
AG6
Praeterea, si non placet, non est peccatum, quia non est voluntarium; si autem placet, est mortale, ut patet per
Glossam inductam.
Ergo aut non est peccatum aut est mortale.
AG7
Praeterea, quod disponit ad aliquid, non dividitur contra illud: quia unum oppositorum non disponit ad alterum.
Sed veniale disponit ad mortale. Ergo veniale non debet dividi contra mortale.
AG8
Praeterea, Anselmus dicit in Lib. Cur Deus homo, quod debitum est quod voluntas creaturae rationalis sit subdita
voluntati divinae: hoc qui tollit, tollit honorem Deo debitum et eum dehonorat. Sed dehonorare Deum est peccare
mortaliter. Quicumque autem peccat, hoc modo dehonorat Deum, quia non subiicit suam voluntatem voluntati
divinae. Ergo quicumque peccat, peccat mortaliter.
130

