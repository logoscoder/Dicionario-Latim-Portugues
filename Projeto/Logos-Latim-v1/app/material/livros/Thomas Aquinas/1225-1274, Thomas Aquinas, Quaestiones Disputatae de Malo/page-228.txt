Ergo videtur quod huiusmodi non sint peccata mortalia excludentia a regno Dei.
SC1
Sed contra. Est quod apostolus dicit ad Gal. V, 19: manifesta sunt opera carnis, quae sunt fornicatio,
immunditia... Luxuria; et postea subdit: qui talia agunt, regnum Dei non possidebunt. Sed nihil excludit a regno
Dei nisi peccatum mortale.
Ergo omnis actus luxuriae est peccatum mortale.
SC2
Praeterea, Matth. V, 28, dicitur: qui viderit mulierem ad concupiscendum eam iam moechatus est eam in corde
suo; et ita peccat mortaliter. Sed inter omnes actus luxuriae primum et minimum est ipsam videre mulierem.
Ergo multo magis omnes alii actus sunt peccata mortalia.
CO
Respondeo. Dicendum quod, sicut supra, dictum est, actus luxuriae potest esse inordinatus dupliciter: uno modo
propter solam inordinationem concupiscentiae; alio modo etiam propter inordinationem ipsius actus.
Quando ergo est peccatum luxuriae propter solam inordinationem concupiscentiae, sicut cum aliquis libidinose
accedit ad suam uxorem, tunc est distinguendum. Quia quandoque est talis inordinatio quae excludit ordinem
finis ultimi, puta cum aliquis in tantum concupiscit delectationem veneream, quod ab ea non abstineret propter
praeceptum Dei, et quod illam mulierem cognoscere vellet, vel etiam aliam praeter matrimonii legem; et sic est
peccatum mortale, quia concupiscentia non refrenatur intra limites matrimonii. Aliquando vero inordinatio
concupiscentiae non tollit ordinem ultimi finis, quando scilicet aliquis etsi superabundet in concupiscentia
delectationis venereae, tamen potius ab ea abstineret quam contra Dei praeceptum ageret: nec istam mulierem
aut aliam cognosceret, si sua uxor non esset, quod tunc concupiscentia sistit infra limites matrimonii, et est
peccatum veniale, sicut et supra de gula distinximus.
Si vero sit actus luxuriae peccatum propter ipsam inordinationem actus, quia scilicet actus non est proportionatus
generationi et educationi prolis; tunc dico quod semper est peccatum mortale. Videmus enim quod peccatum
mortale est non solum homicidium per quod vita hominis tollitur, sed etiam furtum, per quod subtrahuntur
exteriora bona, quae ad vitam hominis sustentandam ordinantur; unde dicitur Eccli., XXXIV, 25: panis egentium
vita pauperis qui defraudat illum, homo sanguinis est. Propinquius autem ordinatur ad vitam hominis semen
humanum, in quo est homo in potentia, quam quaecumque res exteriores; unde et Philosophus in sua politica
dicit in semine hominis esse quiddam divinum, in quantum scilicet est homo in potentia.
Et ideo inordinatio circa emissionem seminis est circa vitam hominis in potentia propinqua.
Unde manifestum est quod omnis talis actus luxuriae est peccatum mortale ex suo genere.
Et quia appetitus interior accipit bonitatem vel malitiam ex eo quod appetitur, inde est quod etiam appetitus
huiusmodi actus inordinati est peccatum mortale, si sit completus, scilicet cum ratione deliberata; alioquin est
peccatum veniale.
RA1
Ad primum ergo dicendum, quod Ambrosius ibi loquitur de lubrico carnis secundum quod est veniale peccatum,
ut patet in actu matrimoniali, sicut dictum est. Vel potest dici, et melius, quod loquitur etiam de lubrico peccati
mortalis. Non est autem simpliciter intelligendum, quod si aliquis in tali lubrico carnis perseveret usque ad
mortem, damnationem evadat propter opera pietatis; sed quia opera pietatis frequentata disponunt hominem ad
facilius poenitendum, et postquam poenituerit, ad peccata praeterita facilius expianda: propter quod etiam
Dominus, Matth., XXV, vv. 41-46, damnandis solum defectum misericordiae imputat, quia scilicet non
studuerunt per opera misericordiae peccata praeterita expiare, ut dicit Augustinus XII de CIV.
Dei.
RA2
Ad secundum dicendum, quod per illud praeceptum: non moechaberis, intelligitur prohiberi omnis illicitus usus
genitalium membrorum, qui de genere suo est peccatum mortale.
RA3
Ad tertium dicendum, quod praecepta Decalogi sunt immediate a Deo populo tradita; unde secundum hanc
formam traduntur prout sunt manifesta naturali rationi cuiuslibet hominis etiam popularis. Quilibet autem statim
ratione naturali advertere potest adulterium esse peccatum; et ideo inter praecepta Decalogi prohibetur
adulterium. Fornicatio vero et aliae corruptelae prohibentur per sequentia legis praecepta, quae a Deo tradita sunt
populo per Moysen: quia scilicet horum inordinatio, cum non manifeste contineat iniuriam proximi non est
omnibus manifesta, sed solum sapientibus per quos debet ad aliorum notitiam derivari.
RA4
Ad quartum dicendum, quod omnes corruptiones luxuriae, quae sunt praeter legitimum matrimonii usum, sunt
peccata in proximum, in quantum sunt contra bonum prolis generandae et educandae, sicut dictum est.
RA5
Ad quintum dicendum, quod amor castitatis potest delectare non solum eum qui castitatem habet, sed etiam eum
qui virtute castitatis caret, in quantum per rationem naturalem homo iudicat bonum virtutis, et diligit ipsum et
delectatur in eo, etiam si virtutem non habeat.
228

