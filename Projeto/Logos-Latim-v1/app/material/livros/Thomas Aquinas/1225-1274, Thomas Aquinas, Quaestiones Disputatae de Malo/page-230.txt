RA17
Ad decimumseptimum dicendum, quod sicut Philosophus dicit in X ethic., delectationes in bonitate et malitia
consequuntur operationes delectabiles; et ideo, sicut carnalis commixtio non est peccatum mortale coniugato, est
autem peccatum mortale non coniugato; similis etiam differentia est de delectatione, et de consensu in
delectationem: non enim potest esse gravius peccatum consensus in delectationem quam consensus in actum, ut
patet per Augustinum XII de Trinit..
RA18
Ad decimumoctavum dicendum, quod tactus, amplexus et oscula, in quantum ordinantur ad actum fornicationis,
consequuntur consensum; in quantum autem ordinantur ad solam delectationem, consequuntur consensum in
delectationem qui est peccatum mortale. Et ideo utroque modo sunt peccata mortalia: quia cum huiusmodi non
sint secundum speciem suam peccata mortalia, sicut fornicatio et adulterium, sed solum secundum quod
ordinantur ad aliud, id est ad consensus praedictos.
Ideo apostolus non reiteravit de turpitudine et scurrilitate et stultiloquio, sed solum de illis quae sunt secundum
se peccata mortalia.
|a3 Articulus 3
TTA
Tertio quaeritur de speciebus luxuriae, quae sunt fornicatio, adulterium, incestus, stuprum, raptus, et vitium
contra naturam.
TTB
Et videtur quod inconvenienter distinguantur.
AG1
Diversitas enim materiae non diversificat speciem. Sed praedicta non distinguuntur nisi secundum materiam,
prout scilicet aliquis polluit vel coniugatam, vel virginem, vel alterius conditionis mulierem. Ergo praedicta non
sunt diversae species luxuriae.
AG2
Praeterea, luxuria per se consistit circa delectationes venereas, quae sunt in commixtione maris et feminae. Sed
quod femina sit coniugata, vel soluta, vel virgo hoc accidit ei. Ergo praedicta non differunt nisi per accidens; et
sic non sunt diversae species, cum differentia per accidens non diversificet speciem.
AG3
Praeterea, luxuria per se opponitur temperantiae.
Sed aliqua praedictorum opponuntur iustitiae, praecipue adulterium et raptus.
Ergo videtur quod inconvenienter ponantur species luxuriae.
SC
Sed contra, est quod magister in IV Sent., has species assignat.
CO
Respondeo. Dicendum quod sicut supra dictum est, peccatum luxuriae dupliciter habet inordinationem. Uno
quidem modo ex parte concupiscentiae; et talis inordinatio non semper facit peccatum mortale. Alio modo ex
parte ipsius actus, qui de se est inordinatus; et sic semper est peccatum mortale. Et ideo ex hac parte, ex qua est
maior gravitas peccati, sumuntur species praedictae luxuriae.
Est autem actus luxuriae inordinatus aut ex hoc quod non potest sequi ex actu generatio prolis: et sic est vitium
contra naturam; aut ex eo quod non potest sequi debita educatio, quia scilicet mulier non est determinata viro, ut
sit sua secundum legem matrimonii; et hoc quidem contingit tripliciter.
Primo quia simpliciter non est determinata, ut sit sua; et sic est fornicatio, quae est concubitus soluti cum soluta;
et sic dicitur a fornice, idest ab arcu triumphali, quia ad huiusmodi spectacula conveniebant mulieres quae se
prostituebant. Secundo, quia non est determinabilis; et hoc vel propter propinquitatem, ex qua reverentia
quaedam debetur contraria tali actui; et sic est incestus, qui est concubitus cum consanguinea, vel affini: aut
propter aliquam sanctitatem vel puritatem; et sic est stuprum, quae est illicita defloratio virginum. Tertio, quia
mulier est alterius, vel secundum legem matrimonii, et sic est adulterium; vel secundum aliquem alium modum,
et sic est raptus, puta cum puella rapitur de domo patris, cuius curae subiacet.
RA1
Ad primum ergo dicendum quod praedicta sex non differunt solum materialiter, sed etiam habent diversas
rationes deformitatis; et ideo sunt diversae species peccati.
RA2
Ad secundum dicendum, quod licet praedicta accidant mulieri in quantum est mulier; per se tamen considerantur
in muliere secundum quod ad matrimonium ordinatur.
RA3
Ad tertium dicendum, quod quia deformitas iniustitiae ordinatur ad finem intemperantiae, ideo totum ad genus
intemperantiae pertinet.

230

