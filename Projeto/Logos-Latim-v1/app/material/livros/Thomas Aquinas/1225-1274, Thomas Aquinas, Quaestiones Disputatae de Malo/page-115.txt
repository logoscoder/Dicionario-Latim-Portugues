modo loquendi usi sunt, ut detestabilem redderent errorem pelagianorum, qui asserebant in parvulis nullum
peccatum esse, nec eis aliquam poenam deberi.
RA2
Et per hoc patet solutio ad secundum et tertium et ad omnia similia.
RA4
Ad quartum dicendum, quod in uno peccato primi parentis omnes peccaverunt, ut apostolus dicit Rom. V, 12,
sed ad illud unum peccatum non omnes eodem modo se habent; pertinet enim illud peccatum ad Adam per
propriam voluntatem, et est eius actuale peccatum: et ideo ei pro huiusmodi peccato poena actualis debebatur,
sed ad alios pertinet per originem, et non per actualem voluntatem; et ideo aliis pro huiusmodi peccato non
debetur poena sensus.
RA5
Ad quintum dicendum, quod in statu futurae vitae, ignis et alia huiusmodi activa non agunt in animas aut in
corpora hominum secundum necessitatem naturae, sed magis secundum ordinem divinae iustitiae: quia ille status
est recipiendi pro meritis. Unde cum divina iustitia non exigat quod pueris, qui cum solo originali peccato
decedunt, poena sensus debeatur, nihil ab huiusmodi activis tales patientur.
RA6
Ad sextum dicendum, quod poena puerorum cum originali decedentium, post iudicium consummabitur in
quantum ipsi qui punientur hac poena, consummati erunt per corporum resumptionem.
RA7
Ad septimum dicendum quod quamvis peccatum originale per carnem derivetur ad animam, non tamen habet
rationem culpae nisi secundum quod pertingit ad animam; et ideo poena non debetur dispositioni carnis; et si
aliquando caro puniatur, hoc est propter animae culpam.
RA8
Ad octavum dicendum, quod haec positio non videtur multis esse possibilis, quod aliquis decedat cum peccato
originali et veniali tantum: quia defectus aetatis quamdiu excusat a peccato mortali, multo magis excusat a
peccato veniali propter defectum usus rationis. Postquam vero usum rationis habent, tenentur salutis suae curam
agere: quod si fecerint, iam absque peccato originali erunt, gratia superveniente: si autem non fecerint, talis
omissio est eis peccatum mortale. Si tamen esset possibile quod aliquis cum peccato originali et veniali
decederet, dico quod puniretur poena sensus aeterna. Aeternitas enim poenae, ut dictum est, concomitatur
carentiam gratiae, ex qua provenit aeternitas culpae. Et inde est quod peccatum veniale in eo qui decedit cum
mortali, quia nunquam remittitur, aeterna poena punitur propter gratiae carentiam. Et similis ratio esset, si quis
decederet cum originali et veniali peccato.
|a3 Articulus 3
TTA
Tertio quaeritur utrum patiantur afflictionem interioris doloris qui cum solo originali decedunt.
TTB
Et videtur quod sic.
AG1
Omne enim quod naturaliter desideratur, si non habeatur quando est tempus habendi, causat afflictionem et
dolorem; sicut patet, si quis cibum non habeat quando est naturae necessarius. Sed homo naturaliter appetit
beatitudinem: tempus autem habendi ipsam est post hanc vitam. Cum ergo illi qui cum peccato originali
decedunt, beatitudinem non consequantur, quia carent visione divina, videtur quod afflictionem patiantur.
AG2
Praeterea, sicut pueri baptizati se habent ad meritum Christi, ita non baptizati se habent ad demeritum Adae. Sed
pueri baptizati gaudent propter meritum Christi. Ergo pueri non baptizati dolent propter demeritum Adae.
AG3
Praeterea, de ratione poenae est quod sit contraria voluntati. Sed omne quod est contrarium voluntati est
contristans, ut auctor est Philosophus in V metaphys..
Ergo si patiuntur aliquam poenam, oportet quod inde tristentur.
AG4
Praeterea, in perpetuum separari ab eo quem quis amat est maxime afflictivum. Sed pueri naturaliter Deum
amant. Ergo cum sciant se ab eo in perpetuum separatos, videtur quod hoc non possit esse sine afflictione.
SC
Sed contra, dolor poenae, seu afflictio poenae debetur delectationi culpae secundum illud Apoc. XVIII, 7:
quantum glorificavit se et in deliciis fuit, tantum date ei tormentum et luctum. Sed in peccato originali nulla fuit
delectatio. Ergo neque in poena erit aliquis dolor sive afflictio.
CO
Respondeo. Dicendum quod aliqui posuerunt quod pueri sentient aliquem dolorem vel afflictionem interiorem ex
carentia visionis divinae, licet iste dolor non habeat in eis rationem vermis conscientiae: quia non sunt sibi
115

