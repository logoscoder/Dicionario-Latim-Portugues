RA2
Ad secundum dicendum, quod scientia, quamvis in se sit certissima, tamen, sicut dictum est, impeditur in
particulari per passionem, ut contra peccatum auxilium ferre non possit.
RA3
Ad tertium dicendum, quod voluntas movetur secundum exigentiam boni apprehensi; sed quod hoc particulare
appetibile apprehendatur ut bonum secundum rationis iudicium, impeditur interdum per passionem, sicut dictum
est.
RA4
Ad quartum dicendum, quod voluntas semper tendit in aliquid sub ratione boni. Sed quod aliquid appareat
bonum quod non est bonum, quandoque quidem contingit ex hoc quod rationis iudicium est perversum etiam in
universali, et tunc est peccatum ex ignorantia; quandoque vero ex hoc quod impeditur in particulari propter
passionem, et tunc est peccatum ex infirmitate.
RA5
Ad quintum dicendum, quod non posset esse quod aliquis haberet simul aut scientiam aut opinionem veram in
actu de universali affirmativo, et opinionem falsam de particulari negativo, aut et converso; sed bene potest
contingere quod aliquis habeat in habitu scientiam aut opinionem veram de uno contradictoriorum, et opinionem
falsam in actu de alio; actus enim non contrariatur habitui, sed actui.
RA6
Et per hoc patet solutio ad sextum.
RA7
Ad septimum dicendum, quod cum actus peccati et virtutis sit secundum electionem, electio autem est appetitus
praeconsiliati, consilium vero est quaedam inquisitio; necesse est quod in quolibet actu virtutis vel peccati sit
quaedam deductio quasi syllogistica; sed tamen aliter syllogizat temperatus, aliter intemperatus; aliter continens,
aliter incontinens.
Temperatus enim movetur tantum secundum iudicium rationis; unde utitur syllogismo trium propositionum;
quasi sic deducens: nulla fornicatio est committenda, hic actus est fornicatio, ergo non est faciendus.
Intemperatus vero totaliter sequitur concupiscentiam; et ideo etiam ipse utitur syllogismo trium propositionum,
quasi sic deducens: omni delectabili est fruendum, hic actus est delectabilis, ergo hoc est fruendum.
Sed tam continens quam incontinens dupliciter movetur; secundum rationem quidem ad vitandum peccatum,
secundum concupiscentiam vero ad committendum: sed in continente vincit iudicium rationis, in incontinente
vero motus concupiscentiae. Unde uterque utitur syllogismo quatuor propositionum, sed ad contrarias
conclusiones. Continens enim sic syllogizat: nullum peccatum est faciendum; et hoc proponit secundum
iudicium rationis; secundum vero motum concupiscentiae versatur in corde eius quod omne delectabile est
prosequendum; sed quia iudicium rationis in eo vincit, assumit et concludit sub primo: hoc est peccatum; ergo
non est faciendum.
Incontinens vero, in quo vincit motus concupiscentiae, assumit et concludit sub secundo: hoc est delectabile;
ergo est prosequendum; et talis proprie est qui peccat ex infirmitate. Et ideo patet quod licet sciat in universali,
non tamen scit in particulari; quia non assumit secundum rationem, sed secundum concupiscentiam.
RA8
Ad octavum dicendum, quod, sicut Philosophus, dicit in VII ethic., sicut ebrius aliqua verba profert, quae tamen
interius non intelligit: ita ille qui a passione est victus, etsi exterius ore dicat hunc autem esse vitandum, tamen in
corde suo iudicat hoc esse faciendum; unde aliud dicit exterius, et aliud interius sentit.
RA9
Ad nonum dicendum, quod scientia quidem aliquando concupiscentiam vincit, vel concitando erubescentiam aut
horrorem divinae offensae; sed nihil prohibet quin aliquando et ipsa scientia passione vincatur in particulari.
RA10
Unde patet solutio ad decimum.
RA11
Ad undecimum dicendum, quod omnis poena, sua consideratione a peccato avertit: sed non omnis poena avertit
a peccato secundum quod iam est illata. Privatio enim gratiae est poena quaedam, nec tamen per hoc aliquis a
peccato avertitur quod gratia privatur, sed per hoc quod considerat se gratia privari, si peccet; et simile dicendum
est de ignorantia.
RA12
Ad duodecimum dicendum, quod consensus in actum pertinet quidem ad appetitum intellectivum, sed tamen non
fit sine applicatione ad particulare, in quo plurimum possunt passiones animae; et ideo per passiones consensus
quandoque immutatur.
RA13
Ad decimumtertium dicendum, quod ratio est propinquior voluntati quam passio, sed particulari appetibili est
propinquior passio quam ratio universalis.
RA14
75

