Sed in peccato omissionis per se loquendo verum est quod est sola privatio. Subiectum autem privationis non est
habitus, sed potentia; sicut subiectum caecitatis non est visio, sed id quod est aptum natum videre.
Omissionis ergo subiectum est non quidem actus aliquis, sed potestas voluntatis.
RA5
Et sic patet solutio ad quintum quod obiicitur de malo.
RA6
Ad sextum dicendum, quod in illa auctoritate sub facere includitur etiam non facere, sicut dictum est.
RA7
Ad septimum dicendum, quod laus et vituperium non solum debentur actibus voluntariis, sed etiam cessantibus
ab actu.
RA8
Ad octavum dicendum, quod illa ratio concludit quod actus requiratur ad omissionem sicut causa; quamvis possit
dici, quod fomes de quo ibi loquitur Glossa, non est actualis concupiscentia, sed habitualis.
RA9
Ad nonum dicendum, quod non omnis negatio fundatur super affirmationem realem; quia, ut Philosophus dicit in
praedicamentis, non sedere vere dici potest et de eo quod est et de eo quod non est; sed tamen omnis negatio
fundatur in aliqua affirmatione intellecta vel imaginata. Necesse est enim esse apprehensum id de quo aliquid
negatur. Sic ergo non est necessarium quod omissio fundetur in actu reali existente. Si tamen omnis negatio in
aliqua affirmatione reali fundaretur, ut sic negatio pro privatione poneretur, non oporteret quod omissio, quae est
negatio actus, fundaretur in actu, sed quod fundaretur in potentia voluntatis.
RA10
Ad decimum dicendum, quod non solum in omissione, sed nec etiam in transgressione semper est necessarium
quod sit actualis contemptus, sed contemptus quidam habitualis, vel etiam interpretatus; quia scilicet
interpretamur aliquem contemnere qui non facit quod iubetur, vel facit quod prohibetur.
RA11
Ad undecimum dicendum, quod omissio opponitur praecepto affirmativo, quod licet obliget semper, non tamen
obligat ad semper.
Non enim obligatur homo ad hoc quod semper insistat parentibus honorandis; sed tamen semper obligatur homo
ut parentes honoret tempore debito. Tamdiu ergo durat actu peccatum omissionis, quamdiu durat tempus ad quod
obligat praeceptum affirmativum; quo transeunte transit actu et manet reatu; et iterum redeunte tali tempore
iteratur omissio.
RA12
Ad duodecimum dicendum, quod sicut aliquis deficit a fine male agendo, ita desistendo a debito actu.
RC1
Ad primum ergo quod in contrarium obiicitur, dicendum, quod ex illa auctoritate habetur, quod ipsum non facere
bonum sit peccatum, non autem removetur quin huiusmodi quod est non facere bonum, non sit aliquis actus.
RC2
Ad secundum dicendum, quod poena datur pro omissione actus sicut pro culpa; sed tamen culpam contingit
causari ab aliquo actu, qui quandoque est culpa (sicut cum peccatum est causa peccati), quandoque vero non
culpa.
RC3
Ad tertium dicendum, quod etiam quies innaturalis ex aliquo actu praecedente causatur.
RC4
Ad quartum dicendum, quod Deus neque vult mala fieri, neque vult mala non fieri; sed tamen hoc ipsum vult
quod est se non velle mala fieri, et non velle mala non fieri.
RC5
Ad quintum dicendum, quod actus qui requiritur ad omissionem, non semper se habet per accidens ad ipsum, sed
quandoque est causa per se, ut dictum est.
RC6
Et similiter dicendum est ad sextum de transgressione.
RC7
Ad septimum dicendum, quod omnis actus per rationem regulari debet; unde omnis actus potest non bene fieri, si
non sit debite regulatus, ut scilicet fiat quando debet, et propter quod debet, et sic de aliis quae sunt in actibus
observanda. Unde etiam hoc ipsum quod est diligere Deum, potest male fieri, puta si quis diligat Deum propter
temporalia; et hoc ipsum quod est laudare Deum ore, potest male fieri, si hoc faciat quando non debet, quando
scilicet alia facere tenetur.
Sed si actus accipiatur regulatus sicut significatur cum dicitur, temperanter agere, vel iuste agere, sic non potest
male fieri. Si tamen daretur quod aliquis actus non posset male fieri, non esset inconveniens, si esset causa per
accidens omissionis; quia bonum potest esse per accidens causa mali.
RC8
25

