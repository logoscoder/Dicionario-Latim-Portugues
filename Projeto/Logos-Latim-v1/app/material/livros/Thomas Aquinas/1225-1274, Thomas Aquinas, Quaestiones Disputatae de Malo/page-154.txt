Daemones dicuntur, faciant interdum aliqua quae hominibus sunt venialia; puta cum ipsimet dicunt aliqua verba
otiosa, vel ad ea dicenda alios inducunt; videtur quod in Angelis non sint mortalia, sed venialia.
AG4
Praeterea, peccatum quod est ex suo genere veniale, non fit mortale nisi ex aliquo contemptu. Sed Daemones
quandoque inducunt ad aliqua quae sunt ex suo genere venialia; et, sicut ipsi quandoque dicunt, non faciunt hoc
ex contemptu Dei, neque ut inducant homines ad peccatum mortale. Ergo peccant venialiter.
SC
Sed contra, peccatum veniale maxime contingit ex surreptione. Sed surreptio in Angelis bonis vel malis locum
non habet, quia habent intellectum Deiformem, ut dionysius dicit.
Ergo in Angelis bonis vel malis non potest esse peccatum veniale.
CO
Respondeo. Dicendum quod in Angelo bono vel malo peccatum veniale esse non potest.
Ratio est, quia Angelus non habet intellectum discursivum, sicut nos habemus. Hoc autem pertinet ad rationem
intellectus discursivi ut principia seorsum interdum consideret, et conclusiones seorsum; et sic contingit quod ab
uno in alterum discurrat, nunc hoc nunc illud considerans.
Hoc autem in intellectu Deiformi non discursivo esse non potest, sed semper conclusiones considerat in ipsis
principiis absque omni discursu. Dictum est autem, quod sic se habet finis ad ea quae sunt ad finem in
appetibilibus et operativis, sicut se habet principium indemonstrabile ad conclusiones in demonstrativis.
Unde in nobis contingit quandoque quod cogitamus vel afficimur circa ea quae sunt ad finem tantum, et
quandoque solum circa finem; quod in Angelis esse non potest, sed semper motus mentis angelicae simul fertur
in finem et in ea quae sunt ad finem; unde nunquam in eis potest esse Deordinatio circa ea quae sunt ad finem,
nisi simul existente Deordinatione circa finem ipsum.
In nobis autem contingit esse Deordinationem circa ea quae sunt ad finem per peccatum veniale, mente hominis
habitualiter existente fixa in fine, et ideo in hominibus contingit esse peccatum veniale sine mortali, non autem in
Angelis; sed omnis inordinatio est in eis per aversionem a fine ultimo, quod facit peccatum mortale: ex hoc enim
Angelus peccat quod inhaeret alicui bono creato, avertendo se a bono increato.
RA1
Ad primum ergo dicendum, quod cum Angelis quidem communicamus secundum intellectum, sed in genere; est
tamen secundum speciem magna distantia, quia intellectus Angeli est Deiformis, noster autem intellectus est
discursivus, ut dictum est.
RA2
Ad secundum dicendum, quod Angelus non est naturae compositae, sicut homo, qui ex natura sensibili et
corporea inducitur ad amandum aliquid quod non debet, vel quantum non debet. Angelus autem ex hoc peccare
potest quia bonum sibi conveniens amat non referendo ad Deum, quod est a Deo averti, et mortaliter peccare.
Unde non potest inordinate amare aliquid nisi per aversionem a Deo.
RA3
Ad tertium dicendum, quod in omnibus actibus suis voluntariis diabolus mortaliter peccat, quia semper actus
liberi arbitrii in ipso procedunt ex intentione finis perversi.
RA4
Ad quartum dicendum, quod per hoc ipsum quod inducit homines ad ludicra verba, habet perversam intentionem
inducendi eos ad peccatum mortale; et hoc ipsum quod est habere familiaritatem cum ipso, homini imputatur ad
peccatum, in tantum quod nec etiam veritatem ab eo requirere debemus, ut chrysostomus dicit; unde et Dominus
eum vera confitentem de sua Deitate prohibuit, sicut habetur marci I, 25, et Lucae IV, 35. Nec est verbum diaboli
credendum: quia mendax est et mendacii pater, ut dicitur Ioan., VIII, 44.
|a10 Articulus 10
TTA
Decimo quaeritur utrum peccatum veniale sine caritate puniatur poena aeterna.
TTB
Et videtur quod non.
AG1
Remota enim causa removetur effectus.
Sed causa quare peccatum mortale punitur morte aeterna, est quia perimit bonum aeternum; dicit enim
Augustinus XXI de CIV.
Dei, quod homo factus est malo dignus aeterno, qui in se peremit bonum quod poterat esse aeternum. Hoc autem
veniale non facit. Ergo peccatum veniale mortali peccato coniunctum, non punitur poena aeterna.
AG2
Praeterea, sicut dicitur Deut. XXV, 2, pro mensura delicti erit et plagarum modus. Sed peccatum veniale non fit
maius ex eo quod adiungitur mortali. Ergo non punitur maiori poena. Sed quando est sine peccato mortali in
habente caritatem, non punitur poena aeterna.
154

