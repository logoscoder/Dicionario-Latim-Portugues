licet non quodlibet bonum additum faciat magis beatum; quia per bonum additum homo non magis Deo adhaeret
quam si ei immediate coniungatur; sed per bonum subtractum magis ab eo elongatur.
RA5
Ad quintum dicendum, quod additio praemii accidentalis non facit magis beatum; quia praemium accidentale
attenditur secundum aliquod bonum creatum, vera autem beatitudo hominis attenditur solum secundum bonum
increatum. Sed sicut bonum creatum est quaedam similitudo et participatio boni increati, ita adeptio boni creati
est quaedam similitudinaria beatitudo, per quam tamen vera beatitudo non augetur.
RA6
Ad sextum dicendum, quod sicut punctum non auget lineam, ita bonum creatum non auget beatitudinem.
RA7
Septimum et octavum concedimus: qui enim divina visione et fruitione privatur, ipso Deo privatur.
RA9
Ad nonum dicendum, quod peccatum veniale originali comparatum, quodammodo est maius, et quodammodo
est minus. Peccatum enim veniale comparatum huic personae vel illi, magis habet de ratione peccati quam
peccatum originale; quia peccatum veniale est peccatum voluntarium voluntate huius personae, non autem
peccatum originale. Sed originale peccatum comparatum ad naturam est gravius; quia privat naturam maiori
bono quam peccatum veniale privet personam, scilicet bono gratiae; et propter hoc debetur ei carentia visionis
divinae; quia ad visionem divinam non pervenitur nisi per gratiam, quam veniale peccatum non excludit.
RA10
Ad decimum dicendum, quod perpetuitas poenae consequitur perpetuitatem culpae, quae provenit ex carentia
gratiae; quia culpa non potest remitti nisi per gratiam. Et quia per peccatum originale excluditur gratia, non
autem per peccatum veniale: ideo peccato originali debetur poena perpetua, non autem peccato veniali.
RA11
Ad undecimum dicendum, quod iste puer decedens sine baptismo, laboravit quidem vitio alieno quantum ad
causam, quia scilicet peccatum ab alio traxit; laboravit tamen vitio proprio, in quantum a primo parente culpam
contraxit; et ideo dignus est misericordia diminuente, non tamen totaliter relaxante.
RA12
Ad duodecimum dicendum, quod puer iste sine baptismo decedens non habet reatum ex hoc quod non fecit
aliquid, hoc enim esset peccatum omissionis; sed habet reatum ex eo quod infectionem culpae originalis
contraxit.
RA13
Ad decimumtertium dicendum, quod ratio illa procedit secundum opinionem ponentium quod gratia gratum
faciens non includatur in ratione originalis iustitiae; quod tamen credo esse falsum, quia cum originalis iustitia
primordialiter consistat in subiectione humanae mentis ad Deum, quae firma esse non potest nisi per gratiam,
iustitia originalis sine gratia esse non potuit. Et ideo habenti originalem iustitiam debebatur visio divina.
Sed tamen praedicta opinione supposita, adhuc ratio non concludit, quia, licet originalis iustitia gratiam non
includeret, tamen erat quaedam dispositio quae praeexigebatur ad gratiam: et ideo quod contrariatur originali
iustitiae, contrariatur etiam gratiae sicut quod contrariatur iustitiae naturali, contrariatur gratiae, ut furtum,
homicidium et alia huiusmodi.
RA14
Ad decimumquartum dicendum, quod si vir non potuisset resistere persuasioni mulieris, sufficienter excusatus
fuisset a peccato actuali, quod propria voluntate committitur; et sic etiam anima huius pueri excusata est a reatu
actualis peccati, non autem a reatu originalis, cuius infectionem contrahit per unionem ad carnem.
RA15
Ad decimumquintum dicendum, quod homo in solis naturalibus constitutus careret quidem visione divina, si sic
decederet; sed tamen non competeret ei debitum non habendi.
Aliud est enim non debere habere, quod non habet rationem poenae, sed defectus tantum; et aliud debere non
habere, quod habet rationem poenae.
|a2 Articulus 2
TTA
Secundo quaeritur utrum peccato originali debeatur poena sensus.
TTB
Et videtur quod sic.
AG1
Dicit enim Augustinus in hypognost., quod parvuli decedentes sine baptismo experientur Gehennam.
Sed Gehenna nominat poenam sensus.
Ergo peccato originali debetur poena sensus.
AG2

113

