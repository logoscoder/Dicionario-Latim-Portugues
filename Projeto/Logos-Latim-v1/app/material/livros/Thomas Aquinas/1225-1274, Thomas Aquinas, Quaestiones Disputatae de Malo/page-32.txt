Praeterea, ea quae per se insunt, non variantur circa aliquid idem numero: sicut non est idem numerus par et
impar. Sed unum et eumdem actum numero contingit esse bonum et malum: est enim unus numero actus qui est
continuus. In actu autem continuato contingit primo bonum et postea malum inveniri, aut e converso; puta, si
aliquis incipiat ire ad ecclesiam ex mala intentione, et in processu itineris convertatur eius intentio in bonum.
Ergo bonum et malum non per se conveniunt actui; et ita quilibet actus de se est indifferens.
AG8
Praeterea, malum in quantum malum, est non ens. Sed non ens non potest esse de substantia alicuius entis. Ergo
cum actus sit quoddam ens, non potest aliquis actus secundum se esse malus, et per consequens nec bonus; quia
bonus actus malo contrariatur.
Contraria autem sunt unius generis.
Ergo idem quod prius.
AG9
Praeterea, actus bonus dicitur vel malus ex ordine ad finem. Sed actus non accipit speciem a fine: quia sic
quoscumque actus contingeret esse eiusdem speciei, cum diversos actus ad unum finem ordinari contingat.
Ergo malum et bonum non pertinent ad speciem actus; et sic actus secundum se considerati nec sunt boni nec
mali, sed indifferentes.
AG10
Praeterea, bonum et malum non solum in actibus inveniuntur, sed etiam in aliis rebus.
In aliis autem non diversificant speciem.
Ergo neque in actibus; et sic actus secundum se non sunt boni nec mali.
AG11
Praeterea, actus morales boni, dicuntur actus virtuosi; actus autem mali, actus vitiosi.
Virtus autem et vitium sunt in genere habitus. Ergo quod actus sit bonus vel malus habet ex alio genere, et non
secundum seipsum.
AG12
Praeterea, prius non dependet a proprietatibus posterioris. Sed actus est prior naturaliter quam moralis: quia
omnis actus moralis est actus, sed non convertitur. Cum ergo bonum et malum sint proprietates moris, non
secundum se conveniunt actui in quantum est actus.
AG13
Praeterea, quod naturaliter est tale, semper et ubique tale est. Sed iusta et bona non semper et ubique talia sunt;
quaedam enim iustum est fieri in uno loco ac tempore, quae non est iustum fieri in alio. Nihil est ergo naturaliter
iustum aut bonum, et per consequens neque iniustum aut malum. Ergo omnis actus secundum se est indifferens.
SC
Sed contra, est quod Augustinus dicit in Lib. II de sermone Domini in monte quod quaedam sunt quae non
possunt bono animo fieri sicut stupra, blasphemiae et huiusmodi, de quibus nobis iudicare permittitur. Non ergo
omnes actus sunt indifferentes.
CO
Respondeo. Dicendum quod circa hoc apud antiquos doctores fuit diversa opinio. Quidam enim dixerunt, omnes
actus de se esse indifferentes; quod alii negaverunt, dicentes, quosdam actus esse per se bonos, et quosdam per se
malos.
Ad huius autem veritatis investigationem considerandum est, quod bonum importat quamdam perfectionem,
cuius perfectionis privatio malum est, ut utamur large nomine perfectionis, secundum quod in se comprehendit
convenientem mensuram et formam et ordinem.
Unde Augustinus in Lib. De natura boni, constituit rationem boni in modo, specie et ordine, et in horum
privatione rationem mali. Manifestum est autem quod non est eadem perfectio propria omnium, sed diversa
diversorum; sive accipiatur diversitas quae est inter diversas species, ut inter equum et bovem, quorum est
diversa perfectio; sive inter genus et speciem, ut inter animal et hominem; aliquid enim pertinet ad perfectionem
hominis, quod non pertinet ad perfectionem animalis.
Unde aliter oportet accipere bonum animalis et bonum hominis, equi et bovis; et idem dicendum est de malo.
Manifestum est enim quod non habere manus in homine est malum, non autem in equo aut bove, aut etiam in
animali in quantum est animal; et similiter dicendum est in actibus de bono et malo. Nam alia est consideratio
boni et mali in actu secundum quod est actus, et in diversis specialibus actibus. Nam si consideremus actum in
quantum est actus, bonitas eius est ut sit quaedam emanatio secundum virtutem agentis; et ideo secundum
diversitatem agentium, diversimode accipitur bonum et malum in actibus. In rebus autem naturalibus actus bonus
est qui est secundum convenientiam naturae agentis, malum autem qui non convenit naturae agentis; et sic
contingit de uno et eodem actu diversimode iudicari secundum comparationem ad diversa agentia. Nam hoc
quod est moveri sursum, si comparetur ad ignem, est bonus actus, quia est ei naturalis; si autem comparetur ad
terram, est malus actus, quia est contra naturam eius; si vero comparetur ad corpus mobile in communi, non
habet rationem nec boni nec mali. Loquimur autem nunc de actibus hominis: unde bonum et malum in actibus,
secundum quod nunc loquimur, est accipiendum secundum id quod est proprium hominis in quantum est homo.
32

