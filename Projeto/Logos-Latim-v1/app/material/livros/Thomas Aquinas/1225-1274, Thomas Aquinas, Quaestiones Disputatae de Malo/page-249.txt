Praeterea, sicut aliquis peccat per liberum arbitrium, ita et meretur. Sed aliqua creatura meruit in primo instanti
suae creationis, scilicet anima Christi. Ergo et diabolus potuit peccare in primo instanti suae creationis.
AG21
Praeterea, sicut Angelus est creatura Dei, ita et anima. Sed anima pueri in primo instanti suae creationis
subiicitur peccato.
Ergo pari ratione Angelus potuit esse malus.
AG22
Praeterea, sicut creatura decideret in nihilum nisi manu divina contineretur, ut Gregorius dicit, ita et decideret in
peccatum rationalis creatura, nisi contineretur per gratiam. Si ergo Angelus in primo instanti suae creationis non
habuit gratiam, non potuit esse quin peccaret; si autem habuit gratiam et non fuit usus ea, similiter peccavit. Si
autem usus fuit ea convertendo se ad Deum, fuit confirmatus in bono, ut de cetero peccare non posset.
Ergo omnes Angeli, qui peccaverunt, in primo instanti suae creationis peccaverunt.
AG23
Praeterea, proprium simul est cum eo cuius est proprium. Sed peccatum est proprium diaboli, secundum illud
Ioan. VIII, 44: cum loquitur mendacium, ex propriis loquitur.
Ergo in primo instanti quo diabolus fuit creatus, peccavit.
SC1
Sed contra. Est quod dicitur ezech.
Cap. XXVIII, 12-13, ad diabolum in persona regis tyri: plenus sapientia et perfectus decore in deliciis Paradisi
Dei fuisti.
SC2
Praeterea, in Lib. De causis dicitur: inter rem cuius substantia et actio est in momento aeternitatis, et rem cuius
substantia et actio est in momento temporis, media est res, cuius substantia est in momento aeternitatis, et actio
in tempore.
Deus autem est res, cuius substantia et actio est in aeternitate; corpus autem est res cuius substantia et actio est in
tempore. Ergo substantia Angeli, qui est medius, est in aeternitate, et actio in tempore. Non ergo potuit in instanti
suae creationis peccare.
SC3
Praeterea, sicut Augustinus dicit in lib.
Enchir., malum dicitur quia nocet: nocet autem quia adimit bonum. Deus autem fecit Angelum bonum in
integritate suae naturae. Cum ergo nihil possit esse simul integrum et diminutum, videtur quod non potuit
Angelus in instanti suae creationis esse malus.
SC4
Praeterea, quod non est deliberatum, non potest esse peccatum, ad minus mortale.
Sed quod est momentaneum, non potest esse deliberatum. Ergo non potest esse peccatum mortale. Impossibile
vero videtur quod Angelus in primo instanti suae creationis fuerit factus malus peccando.
CO
Respondeo. Dicendum quod hanc quaestionem tractat Augustinus XI super genes.
Ad litteram, et in XI de Civit. Dei; in neutro tamen loco aliquid super hoc assertive determinat, quamvis in XI
super genes. Ad litteram, magis videatur in hoc declinare quod in primo instanti suae creationis peccaverit; et in
XI de Civit. Dei videatur magis declinare ad contrarium.
Unde quidam moderni asserere praesumpserunt, quod diabolus in primo instanti suae creationis fuit malus, non
quidem per naturam, sed per motum liberi arbitrii quo peccavit.
Sed haec positio reprobata fuit ab omnibus magistris tunc Parisiis legentibus. Et quidem quod Angelus non
peccaverit in primo instanti suae creationis, sed aliquando fuerit bonus, dicitur expresse haberi ex auctoritate
canonicae Scripturae: dicitur enim Is., XIV, 12: quomodo cecidisti, Lucifer, qui mane oriebaris; et in Ezech.,
dicitur: in deliciis Paradisi Dei fuisti. Quae tamen Augustinus exponit XI super genes. Ad litt., ut intelligantur
haec esse dicta de diabolo quantum ad membra eius, id est quantum ad homines, qui a gratia Christi cadunt. Sed
quare non potuerit in primo instanti suae creationis peccare, assignare quidem oportet, etsi difficile sit.
Quidam enim assignarunt huiusmodi rationem ex parte naturae angelicae, quae est condita a Deo; unde dicunt,
quod oportuit in primo instanti suae creationis eum esse bonum, qualis a Deo creatus est, ne aliquid ponatur
simul esse integrum et diminutum, sicut obiiciebatur.
Sed hoc nullam necessitatem videtur habere; quia malitia culpae non repugnat bonitati naturae, sed in ea fundatur
sicut in subiecto. Unde Augustinus dicit in XI de civit.
Dei, quod quisquis huic sententiae acquiescit, non cum Manichaeis sentit, qui dicunt, quod diabolus habet
naturam mali Deo contrariam. Nec esset inconveniens dicere, quod, quantum est ex creatione Dei, Angelus in
primo instanti habuit naturam omnino integram, ita tamen quod haec integritas fuerit mox impedita per
resistentiam angelicae voluntatis; sicut si radius solis impediatur ne illuminet aerem in ipso solis exortu.
Quidam vero rationem assignant ex hoc quod existimant, in omni peccato deliberationem requiri. Et quia
deliberatio non potest esse in momento, credunt quod peccatum Angeli non potuerit esse in momento.
249

