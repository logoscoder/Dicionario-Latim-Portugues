Quinto quaeritur utrum aliqui actus sint indifferentes.
TTB
Et videtur quod non.
AG1
Ens enim, in quantum est ens, est bonum; enti autem opponitur non ens, bono vero malum. Sed inter ens et non
ens nihil est medium. Ergo nec inter bonum et malum.
Necesse est ergo omnes actus esse bonos vel malos et nullum indifferentem.
AG2
Sed dicendum, quod ens et bonum non convertuntur in genere moris, sed in genere naturae; et sic non oportet
quod bonum et malum in genere moris sint immediata.
Sed contra, maius bonum est bonum moris quam bonum naturae. Ergo maiorem habet oppositionem ad malum.
Si ergo bonum naturae immediate opponitur malo, multo magis bonum moris.
AG3
Praeterea, malum non opponitur bono contrarie, quia malum nihil ponit, sed opponitur ei privative. Privative
autem opposita non habent medium circa proprium susceptibile; proprium autem susceptibile boni et mali
moralis est actus humanus. Ergo omnis actus humanus est bonus vel malus, et nullus indifferens.
AG4
Praeterea, actus humanus est a voluntate deliberata. Voluntas autem deliberata semper agit propter finem. Ergo
omnis actus humanus est propter finem. Finis autem omnis aut est bonus aut malus: qui autem est ad bonum est
bonus; qui vero ad malum, est malus. Ergo omnis actus humanus vel est bonus vel malus, et nullus indifferens.
AG5
Praeterea, omnis operatio humana vel est uti vel frui. Quicumque autem utitur, aut recte utitur aut perverse, quod
est abuti; et similiter quicumque fruitur, aut Deo fruitur, quod est bonum, aut creatura, quod est malum.
Ergo omnis actus humanus vel est bonus vel malus.
AG6
Praeterea, ut Augustinus dicit in lib.
Lxxxiii quaestionum, in natura nullus actus est casualis; habet enim quilibet actus causas occultas, licet nobis
ignotas.
Sed sicut est casuale in natura, ita videtur esse indifferens in moralibus, quod est praeter intentionem boni vel
mali. Ergo nullus actus moralis est indifferens.
AG7
Praeterea, omnis actus procedens a voluntate informata caritate est meritorius; omnis vero actus procedens a
voluntate non informata caritate est demeritorius, quia omnes tenentur ad conformandum voluntatem suam
voluntati divinae, praecipue quantum ad modum volendi, ut ea caritate velit quae vult, sicut et Deus; quod non
potest observare qui caritatem non habet. Ergo quilibet actus est meritorius vel demeritorius, et nullus est
indifferens.
AG8
Praeterea, nullus damnatur nisi pro culpa.
Sed aliquis damnatur propter hoc quod non habet caritatem, ut patet Matth. XXII, vv. 11-14, de illo qui exclusus
est a nuptiis propter hoc quod non habuit vestem nuptialem, per quam caritas significatur. Ergo non habere
caritatem est peccatum, et quidquid fit a non habente caritatem, est demeritorium; et sic idem quod prius.
AG9
Praeterea, Philosophus dicit in VII ethic., quod actiones in moralibus sunt sicut conclusiones in syllogisticis, in
quibus est verum et falsum, sicut et in moralibus bonum et malum. Sed omnis conclusio est vera vel falsa. Ergo
omnis actus moralis est vel bonus vel malus, et nullus indifferens.
AG10
Praeterea, Gregorius VI Moralium, dicit, quod mali inde Dei voluntatem peragunt, unde contrarie nituntur. Multo
ergo magis illi qui non contrarie nituntur, Dei voluntatem peragunt. Peragere autem Dei voluntatem est bonum.
Ergo sequitur quod omnis actus sit bonus, et nullus actus sit indifferens.
AG11
Praeterea, ad hoc quod aliquis sit actus meritorius in habente caritatem, non requiritur quod actu referatur in
Deum, sed sufficit quod actu referatur in aliquem finem convenientem, qui habitu refertur in Deum; sicut si
aliquis volens peregrinari propter Deum, emat equum, nihil actu de Deo cogitans, sed solum de via quam iam in
Deum ordinaverat: hoc est enim meritorium. Sed constat quod ille qui habet caritatem, se et omnia sua ordinavit
in Deum, cui inhaeret ut ultimo fini. Ergo quidquid ordinat vel ad se vel ad quodcumque aliud sui, meritorie agit,
etiam si actu de Deo non cogitet; nisi impediatur per aliquam inordinationem actus, qui non sit referibilis in
Deum. Sed hoc non potest esse quin sit peccatum saltem veniale. Ergo omnis actus habentis caritatem vel est
meritorius, vel est peccatum, et nullus indifferens; et eadem ratio videtur de aliis.
AG12

35

