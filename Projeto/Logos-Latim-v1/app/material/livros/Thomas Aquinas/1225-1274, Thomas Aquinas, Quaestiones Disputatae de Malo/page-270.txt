Non autem oportet ita esse quantum ad intellectum Angeli boni vel mali.
RA7
Ad septimum dicendum, quod, duplex est cognitio animae. Una quidem qua cognoscitur de anima quid est,
discernendo ipsam ab omnibus aliis; et quantum ad hoc melius cognoscit animam Daemon, qui intuetur eam in
seipsa, quam homo, qui investigat naturam ipsius per actus ipsius. Alia autem cognitio est animae, qua
cognoscitur de ea quod est; et hoc modo homo cognoscit animam percipiendo ipsam esse ex actibus suis quos
experitur; et ad hunc modum cognoscendi pertinet illa cognitio qua cognoscimus nos aliquid cogitare.
Quae autem sit natura cognitionis humanae, melius cognoscit Daemon quam homo.
RA8
Ad octavum dicendum, quod quamvis Daemon cognoscat aliquas causas cogitationum, non tamen cognoscit
omnes: quia non cognoscit motum voluntatis, ut dictum est.
RA9
Ad nonum dicendum, quod Daemones enuntiant cogitationes hominum, in quantum eas cognoscunt per aliqua
corporalia indicia, ut dictum est.
RA10
Ad decimum dicendum, quod cognitio fit per assimilationem, non quidem naturae, sed intentionis. Non enim
lapis est in anima, ut per eum lapidem exteriorem cognoscamus, ut empedocles posuit, sed species lapidis.
RA11
Et similiter etiam ad undecimum.
RA12
Ad duodecimum dicendum, quod habitus animae est quaedam qualitas informans ipsam; et ideo magis potest
Daemon cognoscere habitum animae quam cogitationes ipsius, quae subiacent voluntati. Nec tamen ex illo facto
potest haberi quod Daemon sciat aliqua esse in memoria hominis. Potuit enim esse quod Daemon satisfecit
dubitanti secundum illa quae ipse sciebat, non ex eo quod sciret Philosophum illa cognoscere; vel poterat hoc
scire per aliqua exteriora signa; vel potuit hoc fieri per aliquem Angelum bonum.
RA13
Ad decimumtertium dicendum, quod Daemon melius cognoscit cogitationes quam anima alterius hominis, non
quia videat eas in se, sed quia videt eas per exteriora signa magis occulta.
RA14
Ad decimumquartum dicendum, quod idem signum corporale in generali potest respondere multis effectibus; sed
tamen in speciali sunt aliquae differentiae, quas Daemon melius potest percipere quam homo.
RA15
Ad decimumquintum dicendum, quod per virtutem intelligibilem, qua Angelus naturaliter cognoscit, non accipit
ex sensibus; potest tamen aliquid supernaturale cognoscere ex aliquo sensibili effectu, sicut hominem esse Deum
ex mortui suscitatione; non quia ex sensibilibus species intelligibiles accipiat, sed quia percipiendo effectus
sensibiles, per species innatas quas habet, coniicit aliqua excedentia cognitionem suae naturae.
RA16
Ad decimumsextum dicendum, quod nullo illorum modorum voluntas occultat cogitationes hominis, sed dicitur
eas occultare, quia ex hoc ipso occultae sunt quod ex voluntate procedunt.
RA17
Ad decimumseptimum dicendum, quod Augustinus intendit loqui de naturis inferioribus, quas naturaliter Angeli
cognoscunt per formas innatas, non autem de cogitationibus voluntariis.
|a9 Articulus 9
TTA
Nono quaeritur utrum Daemones possint transmutare corpora transmutatione formali.
TTB
Et videtur quod sic.
AG1
Dicit enim Augustinus in Lib. Lxxxiii quaest.: omnia quae visibiliter fiunt, etiam per inferiores potestates aeris
huius non absurde fieri posse creduntur. Sed formales transmutationes inferiorum corporum fiunt visibiliter,
quandoque quidem naturaliter, quandoque autem miraculose.
Ergo fieri possunt per Daemones, qui dicuntur inferiores potestates aeris huius.
AG2
Sed dicendum, quod huiusmodi transmutationes Daemones faciunt non propria virtute, sed per virtutem
aliquorum naturaliter activorum. Sed contra, si solum per virtutem naturalium activorum Daemones naturalia
corpora transmutare possent, non possent alias transmutationes facere quam quae per virtutem naturalium
agentium fieri possent.
Virtute autem naturalium agentium non potest transmutari corpus hominis in corpus bestiale, quod tamen
Daemones faciunt; narrat enim Augustinus Lib. XVIII de Civit. Dei, quod Cyrces magica arte socios ulyssis
270

