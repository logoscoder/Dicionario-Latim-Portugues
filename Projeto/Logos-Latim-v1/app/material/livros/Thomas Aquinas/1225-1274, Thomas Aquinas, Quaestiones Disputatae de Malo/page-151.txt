veniali mortale, nisi transferat in aliam speciem peccati: sola enim huiusmodi circumstantia de veniali facit
mortale, ut supra habitum est.
Hoc autem contingit cum alicui personae propter aliquam sui status conditionem fit aliquid contra praeceptum
existens, quod in inferiori persona non habet rationem contra praeceptum existentis; sicut in sacerdote uxorem
ducere est contra praeceptum de voto continentiae implendo, non autem in laico qui non vovit; et sic illud quod
est vel veniale vel nullum peccatum in laico, est peccatum mortale in sacerdote.
Si vero actus superioris personae non repugnet praecepto specialiter sibi facto, non est peccatum mortale: quia
omne peccatum mortale est contra praeceptum divinae legis, ut supra dictum est, nisi forte per accidens ratione
scandali consequentis, cum hoc sit contra praeceptum, praebere fratri occasionem ruinae. Non autem potest dici,
quod actus peccatorum venialium fuerint aliter contra praeceptum primo homini in statu innocentiae quam nobis.
Unde non potest dici, quod fuissent ipsi peccata mortalia quae sunt nobis venialia, si ea fecisset, propter
excellentiam sui status.
Sed potius dicendum est, quod conditio sui status talis erat quod tali statu durante nullo modo poterat peccatum
veniale committere.
Cuius ratio est, quia taliter homo erat in statu innocentiae institutus, ut Augustinus dicit in XIV de Civit. Dei,
quod quamdiu pars superior hominis firmiter Deo inhaereret, omnia inferiora superiori parti subdebantur, non
solum partes animae, sed etiam ipsum corpus et alia exteriora. Superior autem pars hominis, scilicet mens a sua
rectitudine qua Deo subdebatur, removeri non poterat nisi per peccatum mortale, quod est aversio a Deo. Nulla
ergo inordinatio in inferioribus partibus animae poterat esse antequam peccaret mortaliter. Unde patet quod
peccatum veniale, quod est in sensualitate ante deliberationem rationis in statu innocentiae esse non potuit, cum
omnis motus inferiorum partium sequeretur ordinem partis superioris.
Sed quia etiam in superiori ratione contingit esse peccatum veniale secundum praemissa; posset alicui videri
quod saltem illud veniale peccatum in statu innocentiae in Adam esse potuit. Sed et in hoc eadem ratio invenitur,
si quis diligenter consideret. Nam cum potentiae distinguantur secundum obiecta, secundum ordinem obiectorum
est etiam ordo potentiarum. Contingit autem et in obiectis rationis esse ordinem superioris et inferioris, et in
speculativis et in practicis. Sicut enim principium indemonstrabile est supremum in speculandis, ita finis se habet
in operabilibus.
Unde quamdiu superior ratio hominis bene se habuisset circa finem, nullo modo deficere potuisset circa ea quae
sunt ad finem, propter indefectibilem ordinem inferiorum ad superiora secundum conditionem illius status: sicut
et in speculativis quamdiu homo habet rectam existimationem circa principia, nisi sit defectus in connexione
principiorum ad conclusiones, non poterit incidere aliquis defectus circa conclusiones. Manifestum est autem ex
supradictis, quod peccatum mortale est per aversionem a fine; peccatum autem veniale est inordinatio quaedam
circa ea quae sunt ad finem. Unde impossibile erat hominem in statu innocentiae peccare prius venialiter quam
mortaliter.
RA1
Ad primum ergo dicendum, quod in Glossa illa, veniale non sumitur pro veniale in genere, sicut nunc de veniali
loquimur; sed veniale dicitur facile remissibile.
RA2
Ad secundum dicendum, quod peccatum primi hominis veniale quidem fuit, ut Gregorius dicit, quia potuit
remitti; non tamen sic de facili, ut ipse aestimavit, ut scilicet absque amissione sui status ei remitteretur.
RA3
Ad tertium dicendum, quod dupliciter aliquid disponit ad alterum. Uno modo secundum ordinem necessarium et
naturalem sicut calor disponit ad formam ignis; et talis dispositio semper praecedit id ad quod disponit.
Alio modo contingenter et quasi per accidens, sicut ira disponit ad febrem; non tamen oportet quod semper ira
febrem praecedat; et hoc modo veniale disponit ad mortale, nec tamen semper praecedit ipsum.
RA4
Ad quartum dicendum quod veniale et mortale peccatum in tantum repugnant integritati primi status, quod illa
integritas neutrum eorum compatitur; sed peccatum mortale in tantum plus opponitur quod poterat integritatem
primi status corrumpere, non autem peccatum veniale.
RA5
Ad quintum dicendum, quod ratio illa procedit secundum illum intellectum quo existimantur ea quae sunt in
nobis peccata venialia potuisse fieri ab Adam, et tamen essent ei peccata mortalia; quod patet esse falsum ex his
quae praedicta sunt.
RA6
Ad sextum dicendum, quod ratio illa procedit quando ad magis distans non potest perveniri nisi per minus
distans aliquod determinatum: sed quando per diversa minus distantia potest perveniri ad unum magis distans,
non oportet quodcumque illorum praeexistere, sicut si ad locum aliquem possit iri per diversas vias, non oportet
quod antequam perveniatur ad aliquid magis distans, perveniatur ad aliquid minus distans in una illarum viarum:
et similiter non oportet quod homo prius peccet venialiter quam mortaliter.
RA7
151

