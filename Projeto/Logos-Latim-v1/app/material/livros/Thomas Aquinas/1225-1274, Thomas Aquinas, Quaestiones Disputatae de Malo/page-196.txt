AG4
Praeterea, Dominus, Matth., VII, 3-5, arguit eum qui habet trabem in oculo suo, et vult eiicere festucam de oculo
fratris sui. Multo magis ergo est arguendus qui trabem in oculo suo ponit, ut eiiciat festucam de oculo alterius.
Sed talis est quicumque irascitur ut alium corrigat. Dicit enim cassianus in VIII Lib. De institutione
coenobiorum, quod quilibet iracundiae motus effervens excaecat oculum cordis. Ergo arguendus est quicumque
irascitur ad corrigendum fratrem suum; et multo magis, si ex quacumque alia causa aliquis irascitur.
AG5
Praeterea, perfectio hominis consistit in imitatione divina; unde dicitur Matth., V, 48: estote perfecti, sicut pater
vester perfectus est. Sed sicut dicitur Sap., XII, 18, Deus cum tranquillitate iudicat. Ira autem quietem mentis
subvertit, ut Gregorius dicit, V Moral..
Ergo omnis ira derogat perfectioni humanae, utpote separans nos a similitudine divina.
AG6
Praeterea, omne quod est bonum vel indifferens, est utile ad actum virtutis: quia usus bonorum est actus virtutis,
ut Augustinus dicit in II de libero arbit..
Sed nulla ira est utilis ad virtutem; dicit enim cassianus in Lib. Praedicto: cum apostolus dicit, omnis ira tollatur
a nobis, nullam penitus necessariam et utilem nobis excipit. Tullius etiam dicit in IV de tusculanis quaestionibus:
fortitudo non indiget advocata iracundia; satis suis armis munita perfecta est. Ergo nulla ira est bona.
AG7
Praeterea, Gregorius dicit V Moral.: cum tranquillitatem mentis ira diverberat, dilaniatam quodammodo
scissamque perturbat, ut sibimet ipsi non congruat, ac vim intimae similitudinis amittat, et sic patet quod ira
maxime animae nocet: sed malum dicitur quia nocet, ut dicit Augustinus in Enchir.. Ergo omnis ira est mala.
AG8
Praeterea, Levit., XIX, 17, super illud: ne oderis fratrem tuum in corde tuo, dicit Glossa, quod ira est libido
ultionis. Sed quaerere ultionem est contra legem divinam; subditur enim ibidem: ne quaeras ultionem. Ergo ira
semper est peccatum.
AG9
Praeterea, de similibus idem est iudicium.
Ergo et de similiter nominatis similiter debet iudicari. Sed ira nominatur inter alia vitia capitalia: quodlibet autem
aliorum quae dicuntur vitia capitalia, semper est malum et nunquam bonum, ut patet discurrenti per singula.
Ergo ira semper est mala, et nunquam bona.
AG10
Praeterea, principia etsi sint minima quantitate, sunt tamen maxima virtute, ut Philosophus dicit. Sed capitalia
vitia sunt quaedam principia peccatorum.
Ergo sunt maxima in malo. Non ergo habent aliquam permixtionem boni; et sic nulla ira est bona.
AG11
Praeterea, illud quod impedit optimum actum hominis, est malum. Sed ira etiam quae est ex zelo rectitudinis,
impedit optimum actum hominis, scilicet contemplationem; dicit enim Gregorius V Moral.: cum quis a recti
aemulatione concutitur, ea quae nisi tranquillo corde percipi non potest contemplatione, dissipatur. Ergo omnis
ira est mala.
AG12
Praeterea, sicut tullius dicit in IV de tusculanis quaest., passiones sunt quidam morbi animae. Sed omnis morbus
corporalis est malum corporis. Ergo omnis passio animae est malum eius. Sed ira est quaedam passio animae.
Ergo omnis ira est mala.
AG13
Praeterea, Philosophus dicit in Lib. Topic., quod patiens et abstinens est qui patitur et non deducitur; mitis autem
et temperatus qui non patitur; et per hoc habetur, quod virtuosum esse consistat in nihil pati; et sic omnis passio
repugnat virtuti. Sed omne tale est malum. Ergo omnis ira cum sit passio, est malum.
AG14
Praeterea, quicumque usurpat sibi quod Dei est, peccat. Sed quicumque irascitur, usurpat sibi vindictam, quae
competit soli Deo, secundum illud Deut., XXXII, 35: mihi vindicta ira enim est appetitus vindictae, ut
Philosophus dicit.
Ergo quicumque irascitur, peccat.
AG15
Praeterea, valerius maximus, narrat de Archita tarentino, quod cum servus suus eum offendisset, dixit: graviter te
punirem, nisi tibi iratus essem. Ergo videtur quod ira impedit debitam correctionem.
AG16
Praeterea, si aliqua ira sit bona, haec non est nisi illa quae insurgit contra peccatum.
Sed nulla est talis, quia ira, cum sit passio appetitus sensibilis, non insurgit nisi contra malum sensibile. Ergo
nulla ira est bona.
SC1
196

