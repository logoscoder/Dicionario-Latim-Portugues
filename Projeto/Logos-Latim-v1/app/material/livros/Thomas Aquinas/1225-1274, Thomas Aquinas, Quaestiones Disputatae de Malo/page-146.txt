consensus enim in veniale peccatum est veniale, sicut consensus in mortale est mortale. Ergo in superiori ratione
potest esse peccatum veniale.
SC2
Praeterea, sicut voluntas in bono, ita ratio delectatur in vero. Sed voluntas potest peccare venialiter, si diligit
bonum creatum infra bonum increatum. Ergo ratio superior potest peccare venialiter, si delectetur in vero creato
infra verum increatum.
CO
Respondeo. Dicendum quod cum ratio sit directiva appetitus, dupliciter convenit esse peccatum in ratione. Uno
modo quantum ad actum proprium rationis, utpote cum in aliquo errat adhaerendo falso, dimisso vero.
Alio modo ex hoc quod appetitus post deliberationem rationis in aliquid inordinate fertur; et si quidem
deliberatio rationis sumitur in aliquibus rationibus temporalibus, puta quod aliquid sit utile vel inutile, decens vel
indecens secundum opinionem hominum, dicetur esse peccatum in inferiori ratione; si vero deliberatio fiat per
rationes aeternas, puta quia est concordans vel discordans praecepto divino, dicetur esse peccatum in ratione
superiori.
Nam ratio superior dicitur quae rationibus aeternis inhaeret, ut dicit Augustinus XII de trinitate.
Dupliciter autem eis inhaeret: scilicet et conspiciendis eis et consulendis eis. Inhaeret quidem conspiciendis eis
ut obiecto proprio; eis autem consulendis inhaeret tanquam medio, quod applicat ad dirigendum appetitum, seu
actionem. Utroque autem modo potest in superiori ratione esse peccatum veniale et mortale.
Nam in quantum inhaeret rationibus aeternis conspiciendis, quae sunt proprium eius obiectum, potest habere et
actum deliberatum et actum non deliberatum, qui surreptio dicitur.
Quamvis enim rationis sit deliberare, necesse est tamen quod in omni deliberatione includatur absoluta
consideratio. Nam deliberatio nihil est aliud quam quaedam discursio et quodammodo mobilis consideratio. In
omni autem motu invenitur aliquid indivisibile, sicut et in tempore invenitur instans, et in linea punctus.
Si ergo in superiori ratione circa proprium obiectum fuerit peccatum ex surreptione, erit peccatum veniale; puta,
cum aliquis subito apprehendit tanquam impossibile Deum trinum et unum. Non enim est hoc ante peccatum
mortale quam ratio advertat hoc esse contra mandatum Dei: de ratione enim peccati mortalis est quod sit contra
praeceptum Dei.
Cum ergo per deliberationem perceperit ratio, quod discredere est contra praeceptum Dei, efficietur mortale, si
discredat. In eo vero quod inhaeret rationibus aeternis tanquam medio, eas consulendo, non potest esse peccatum
ex surreptione, quia ipsum consilium deliberationem importat: potest tamen nihilominus etiam hoc modo in
ratione superiori esse peccatum veniale et mortale. In consulendo enim quaerimus et per quid aliquid fieri possit,
et per quid aliquid melius fiat.
Dupliciter ergo in consulendo rationes aeternas potest esse peccatum. Uno modo in quantum secundum
huiusmodi deliberationem acceptatur aliquid quod est omnino contrarium fini, ut eo posito non possit ad finem
perveniri; et tunc est peccatum mortale: puta, cum aliquis deliberans fornicationem esse contra legem Dei,
nihilominus eam eligit, peccat mortaliter. Cum vero acceptatur aliquid quod non excludit finem, sed tamen sine
eo melius ad finem perveniri possit, quia in aliquo retardat a fine, vel disponit ad contrarium finis, tunc est
peccatum veniale: puta, cum aliquis dicit verbum otiosum, etiam deliberans quod est peccatum veniale disponens
ad mortale, et in aliquo deficiens a rectitudine iustitiae, quae ducit ad Deum.
RA1
Ad primum ergo dicendum, quod non oportet quod quandocumque ratio superior peccat, hoc sit per aversionem
a rationibus aeternis; quia quandoque peccat approbando aliquid quod non est contrarium rationibus aeternis, ut
dictum est.
RA2
Ad secundum dicendum, quod circa finem potest esse inordinatio dupliciter: aut quia receditur a fine, et hoc est
peccatum mortale; aut quia acceptatur aliquid a fine retardans, et hoc est peccatum veniale.
RA3
Ad tertium dicendum, quod lux corporalis agit ex necessitate naturae: et ideo quamdiu manet integra, semper
agit, et nunquam habet actum diminutum; sed usus caritatis et gratiae subiacet arbitrio voluntatis; unde non
semper homo habens caritatem utitur perfectione eius; sed quandoque agit aliquem actum diminutum.
RA4
Ad quartum dicendum, quod Augustinus loquitur de peccato mortali, quod est perversitas et malum simpliciter;
peccatum autem veniale non proprie potest dici perversitas, nec est malum nisi secundum quid, ut supra dictum
est.
RA5
Ad quintum dicendum, quod quando ratio procedens ex rationibus aeternis acceptat aliquid contrarium illis
rationibus, peccat mortaliter; sed quandoque peccat, non quia sit contrarium illud quod acceptat, sed quia est
disponens ad contrarium, et retardans.
RA6

146

