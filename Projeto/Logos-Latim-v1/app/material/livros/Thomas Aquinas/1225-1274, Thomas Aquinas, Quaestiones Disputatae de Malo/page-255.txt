Sed omne illud quod habet intellectum et rationem, agit libero arbitrio, in quantum scilicet arbitrium eius, quo
agit, consequitur apprehensionem intellectus vel rationis, quae se habet ad multa. Et ideo, sicut dictum est, ad
rationem liberi arbitrii pertinet quod in diversa possit.
Sed ista diversitas potest attendi tripliciter.
Uno modo secundum differentiam rerum quae eliguntur propter finem: nam unicuique naturaliter convenit unus
finis quem naturali necessitate appetit, quia natura semper tendit ad unum; sed quia ad unum finem multa
possunt ordinari, appetitus intellectualis vel rationalis naturae potest tendere in diversa, eligendo ea quae sunt ad
finem. Et hoc modo Deus tamquam proprium finem naturaliter vult suam bonitatem, nec potest non velle eam.
Sed quia ad bonitatem eius ordinari possunt diversi modi et ordines rerum, voluntas eius non sic fertur ad unum
in suis effectibus, quin, quantum est de se, possit ferri in aliud; et secundum hoc competit Deo libertas arbitrii.
Similiter et Angelus et homo habent finem naturaliter sibi praestitutum, beatitudinem, unde naturaliter appetunt
eam, nec possunt velle miseriam, ut Augustinus dicit in VIII de Trin..
Sed quia ad beatitudinem diversa possunt ordinari, in eligendo ea quae sunt ad finem, potest voluntas tam
hominis quam Angeli boni vel mali in diversa ferri.
Secunda autem diversitas in quam liberum arbitrium potest, attenditur secundum differentiam boni et mali. Sed
ista diversitas non per se pertinet ad potestatem liberi arbitrii, sed per accidens se habet ad eam, in quantum
invenitur in natura deficere potenti. Cum enim voluntas de se ordinetur in bonum sicut in proprium obiectum:
quod in malum tendat, non potest contingere nisi ex hoc quod malum apprehenditur sub ratione boni; quod
pertinet ad defectum intellectus vel rationis, unde causatur libertas arbitrii. Non autem pertinet ad rationem
alicuius potentiae quod deficiat in suo actu, sicut non pertinet ad rationem visivae potentiae quod aliquis obscure
videat. Et ideo nihil prohibet inveniri liberum arbitrium quod ita tendit in bonum, quod nullo modo potest
tendere in malum, vel ex natura, sicut in Deo, vel ex perfectione gratiae, sicut in hominibus et Angelis beatis.
Tertia autem diversitas in quam liberum arbitrium potest, attenditur secundum differentiam mutationis. Quae
quidem non consistit in hoc quod aliquis diversa velit: nam et ipse Deus vult ut diversa fiant secundum quod
convenit diversis temporibus et personis; sed mutatio liberi arbitrii consistit in hoc quod aliquis illud idem et pro
eodem tempore non velit quod prius volebat, aut velit quod prius nolebat. Et haec diversitas non per se pertinet
ad rationem liberi arbitrii, sed accidit ei secundum conditionem naturae mutabilis: sicut non est de ratione visivae
potentiae quod diversimode videat; sed hoc contingit quandoque propter diversam dispositionem videntis, cuius
oculus quandoque est purus, quandoque autem turbatus.
Et similiter etiam mutabilitas seu diversitas liberi arbitrii non est de ratione eius, sed accidit ei, in quantum est in
natura mutabili.
Mutatur enim in nobis liberum arbitrium ex causa intrinseca, et ex causa extrinseca. Ex causa quidem intrinseca,
vel propter rationem, puta cum quis aliquid prius nesciebat quod postea cognoscit; vel propter appetitum qui
quandoque sic est dispositus per passionem vel habitum, ut tendat in aliquid sicut in sibi conveniens, quod
cessante passione vel habitu sibi conveniens non est. Ex causa vero extrinseca, puta cum Deus immutat
voluntatem hominis per gratiam de malo in bonum, secundum illud Prov., XXI, 1: cor regum in manu Dei, (et)
quocumque voluerit vertet illud.
Haec autem duplex causa cessat in Angelis post primam electionem. Et primo quidem naturaliter in his quae ad
ordinem naturae pertinent, immutabiliter se habent: quia mutatio est existentis in potentia, ut dicitur in III phys..
Hoc autem ad naturam angelicam pertinet, ut actu habeant notitiam omnium quae naturaliter scire possunt; sicut
nos naturaliter actu habemus notitiam primorum principiorum, ex quibus procedimus ratiocinando ad
acquirendam cognitionem conclusionum. Quod in Angelis non contingit, quia in ipsis principiis intuentur omnes
conclusiones quae ad naturalem eorum cognitionem pertinent. Et ideo sicut immobiliter nos habemus in
cognitione primorum principiorum, ita intellectus eorum immobiliter se habet circa omnia quae naturaliter
cognoscit. Et quia voluntas proportionatur intellectui, consequens est quod etiam voluntas eorum naturaliter sit
immutabilis circa ea quae ad ordinem naturae pertinent. Verum est autem quod sunt in potentia respectu motus in
supernaturalia, sive per conversionem sive per aversionem, unde haec sola mutatio in eis esse potest, ut de gradu
naturae ipsorum moveantur in id quod est supra naturam, convertendo se vel avertendo. Sed quia omne quod
advenit alicui, advenit ei secundum modum suae naturae, consequens est ut immobiliter Angeli perseverent vel
in aversione vel in conversione respectu supernaturalis boni.
Ex parte vero extrinseca immutabiles sunt vel in bono vel in malo post primam electionem, quia tunc finitur in
eis status viatoris; unde non pertinet ad rationem divinae sapientiae ut ulterius Daemonibus gratia infundatur, per
quam revocentur a malo primae aversionis, in qua immobiliter perseverant.
Et ideo quamvis diversa eligant per liberum arbitrium, in omnibus tamen peccant: quia in omni eorum electione
permanet vis primae electionis ipsorum.
RA1
Ad primum ergo dicendum, quod bona naturalia in Angelis sunt integra quantum pertinet ad naturae ordinem;
sunt tamen corrupta vel depravata, seu diminuta, per comparationem ad capacitatem gratiae vel gloriae.
RA2

255

