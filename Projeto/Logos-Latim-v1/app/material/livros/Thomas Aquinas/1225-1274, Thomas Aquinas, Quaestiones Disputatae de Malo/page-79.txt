Praeterea, dionysius dicit IV cap. De divin. Nomin., quod bonum est principium et finis cuiuslibet actionis. Sed
illud ex quo aliquis peccat, vel est principium interius inclinans ad peccandum, sicut habitus vel passio, aut
aliquid huiusmodi; vel est finis intentus.
Nullus ergo ex malitia peccat.
AG11
Praeterea, si aliquis ex malitia peccat, maxime hoc videtur de eo qui eligit peccare.
Sed secundum Damascenum, omne peccatum est ex electione. Ergo omne peccatum esset ex malitia.
AG12
Praeterea, malitia opponitur virtuti; et ita cum virtus sit habitus, malitia etiam est habitus; quia contraria sunt in
eodem genere.
Aliqui autem habitus virtutum sunt in irascibili et concupiscibili, sicut de temperantia et fortitudine Philosophus
dicit in III ethic., quod sunt irrationabilium partium. Harum autem potentiarum animae non est eligere, sed liberi
arbitrii. Peccatum ergo quod ex electione committitur, non debet dici ex malitia procedere.
AG13
Praeterea, ille qui ex malitia peccat, videtur hoc ipsum velle quod est peccare et malum operari. Sed hoc non
potest contingere, quia synderesis nunquam extinguitur, quae semper remurmurat malo. Nullus ergo ex malitia
peccat.
SC1
Sed contra. Est quod dicitur iob XXXIV, V. 27: quasi de industria recesserunt a Deo, et vias eius intelligere
noluerunt.
Sed recedere a Deo est peccare. Ergo aliqui de industria peccant, quod est ex malitia peccare.
SC2
Praeterea, Augustinus dicit in Lib. II confess., quod cum furaretur poma, non ipsa poma, sed defectum suum
amabat, scilicet ipsum furtum. Sed amare ipsum malum, est ex malitia peccare. Ergo aliquis ex malitia peccat.
SC3
Praeterea, invidia est malitia quaedam.
Sed aliqui ex invidia peccant. Ergo aliqui peccant ex malitia.
CO
Respondeo. Dicendum quod, sicut Philosophus dicit in III ethic., aliqui posuerunt, quod nullus voluntarie est
malus; contra quos Philosophus ibidem dicit, quod irrationabile est dicere, quod aliquis velit adulterium
committere, et non velit esse iniustus.
Cuius ratio est, quia voluntarium dicitur aliquid, non solum si voluntas feratur in illud primo et per se sicut in
finem, sed etiam si feratur in illud ut ad finem: sicut etiam infirmus non solum vult consequi sanitatem, sed
etiam vult bibere medicinam amaram, quam alias nollet, ad hoc ut sanitatem consequatur; et similiter mercator
proiicit merces in mare voluntarie, ne depereat navis.
Si ergo contingat quod aliquis in tantum velit aliqua delectatione frui, puta adulterio vel quocumque huiusmodi
appetibili, ut non refugiat incurrere deformitatem peccati, quam percipit esse coniunctam ei quod vult, non solum
dicetur velle illud bonum quod principaliter vult, sed etiam ipsam deformitatem, quam pati eligit, ne bono cupito
privetur; unde adulter et delectationem vult quidem principaliter, et secundario vult deformitatem, sicut ponit
Augustinus exemplum, in Lib. II de sermone Domini in monte, quod aliquis propter amorem alicuius ancillae
voluntarie sustinet duram servitutem Domini eius.
Sed ad hoc quod aliquis in tantum velit aliquod bonum commutabile, quod non refugiat averti a bono
incommutabili, potest contingere dupliciter: uno modo ex eo quod nescit illi bono commutabili talem aversionem
esse coniunctam; et tunc dicitur ex ignorantia peccare; alio modo ex aliquo interius inclinante voluntatem in
bonum illud. Invenitur autem aliquid in alterum inclinari dupliciter: uno modo quasi ab alio passum, sicut cum
lapis proiicitur sursum; alio modo per formam propriam; et tunc ex se ipso inclinatur in illud, sicut cum lapis
cadit Deorsum.
Et similiter voluntas inclinatur in bonum commutabile, cui adiungitur deformitas peccati: quandoque quidem ex
aliqua passione, et tunc dicitur ex infirmitate peccari, sicut supra dictum est; aliquando autem ex aliquo habitu,
quando per consuetudinem inclinari in tale bonum, est ei iam versum quasi in habitum et naturam; et tunc ex
proprio motu absque aliqua passione inclinatur ad illud; et hoc est peccare ex electione, sive ex industria, aut
certa scientia, aut etiam ex malitia.
RA1
Ad primum ergo dicendum, quod nullus operans intendit ad malum quasi principaliter volitum sed tamen ex
consequenti fit alicui ipsum malum voluntarium, dum non refugit incurrere in malum ad hoc quod perfruatur
bono concupito.
RA2
Ad secundum dicendum, quod voluntas semper fertur principaliter in bonum aliquod; et ex vehementi motu in
aliquod bonum contingit quod sustineatur malum quod est illi bono coniunctum.
RA3
79

