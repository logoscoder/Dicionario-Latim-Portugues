iustitia naturalis diminuitur secundum quod in aliquo obliquatur; puta, in eo qui fornicatur, obliquatur naturalis
iustitia quantum ad directionem concupiscentiarum, et sic de aliis. In nullo tamen iustitia naturalis totaliter
corrumpitur.
RA15
Ad decimumquintum dicendum, quod id quod est in aliquo, movetur ad motum eius in quo est, quantum ad id in
quo ab eo dependet, non quantum ad aliud. Anima enim in corpore existens dependet a corpore quantum ad
locum, non autem quantum ad esse, nec quantum ad quantitatem; et ideo per accidens movetur localiter moto
corpore, non tamen diminuitur anima diminuto corpore, nec corrumpitur corrupto corpore. Malum autem culpae
non habet quantitatem ex bono naturae, sed magis per recessum a bono naturae, sicut aegritudo habet
quantitatem per recessum a naturali dispositione corporis.
Unde malum culpae non diminuitur diminuto bono naturae, sicut neque morbus diminuitur debilitata natura, sed
magis augetur.
RA16
Ad decimumsextum dicendum, quod in potentia includitur etiam habilitas sive aptitudo ad bonum gratiae; quae
quidem habilitas diminuitur, ut dictum est, licet ipsa potentia non minuatur.
|a12 Articulus 12
TTA
Duodecimo quaeritur utrum peccatum possit corrumpere totum bonum naturae.
TTB
Et videtur quod sic.
AG1
Omne enim finitum per continuam diminutionem potest totaliter auferri. Sed bonum naturae, quod est habilitas,
est quoddam finitum, cum sit creatum. Ergo si diminuitur per peccatum, ut dictum est, totaliter potest auferri.
AG2
Praeterea, bonum naturae, quod est habilitas ad gratiam, videtur diminui vel tolli per aversionem a gratia.
Aversio autem habet statum, et non procedit in infinitum, quia conversio quae ei opponitur, statum habet; non
enim est in homine caritas infinita. Ergo diminutio boni naturalis statum habet; quod non esset, si semper aliquid
de bono naturae remaneret, quia bonum naturae semper natum est diminui per peccatum. Ergo videtur quod
bonum naturae totaliter per peccatum tolli possit.
AG3
Praeterea, privatio totaliter tollit habilitatem, caecus enim nullo modo est habilis ad videndum. Sed culpa est
quaedam privatio.
Ergo videtur quod totaliter tollat bonum naturae, quod est habilitas.
AG4
Praeterea, peccatum est tenebra spiritualis, ut Damascenus dicit.
Sed tenebra totaliter potest excludere lucem.
Ergo totaliter potest culpa excludere bonum.
AG5
Praeterea, sicut se habet bonum gratiae ad malum naturae, ita se habet malum culpae ad bonum naturae. Sed per
gratiam excludi potest totum malum naturae, idest fomes, qui est inclinatio ad culpam, ut patet in beatis. Ergo
per malum culpae potest tolli totum bonum naturae, quod est habilitas ad gratiam.
AG6
Praeterea, ibi habilitas ad gratiam remanere non potest, ubi est impossibilitas gratiam consequendi. Sed status
damnationis, ad quam pervenitur per culpam, inducit impossibilitatem consequendi gratiam. Ergo per culpam
potest tolli totum bonum naturae, quod est habilitas ad gratiam.
AG7
Praeterea, dionysius IV cap. De divin.
Nomin. Dicit, quod malum est defectus naturalis habitudinis; quod maxime videtur competere malo culpae. Ergo
videtur quod totaliter bonum naturae, quod est habilitas, per peccatum deficiat.
AG8
Praeterea, quidquid ponit aliquid extra statum naturae, videtur tollere bonum naturae.
Sed peccatum ponit peccantem extra statum naturae; dicit enim Damascenus, quod Angelus peccans cecidit ab
eo quod est secundum naturam, in id quod est praeter naturam. Ergo peccatum tollit bonum naturae.
AG9
Praeterea, privatio non privat nisi quod est. Sed gratia non fuit in Angelis ante peccatum.
Ergo peccatum Angeli non privavit gratiae bonum. Relinquitur ergo quod privaverit bonum naturae.
AG10
Praeterea, diminutio est quidam motus.

53

