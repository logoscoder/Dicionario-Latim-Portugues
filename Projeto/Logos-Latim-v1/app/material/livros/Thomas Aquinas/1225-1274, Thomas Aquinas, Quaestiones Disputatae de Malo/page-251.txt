Dei.
RA3
Ad tertium dicendum, quod hoc quod Angelus non potuerit in primo instanti peccare, non fuit neque propter
defectum alicuius potentiae qui postmodum fuerit suppletus, neque propter perfectionem quae postmodum fuerit
subtracta ante peccatum; sed propter ordinem actus: quia primo oportebat quod consideraret id quod pertinet ad
suam naturam, et postmodum moveretur in supernaturalia per conversionem vel aversionem.
RA4
Ad quartum dicendum, quod operatio quam habet res in principio sui esse, congruit naturae ipsius; et ideo
oportebat quod retorqueretur in auctorem naturae. Sed postmodum poterat moveri ex his quae sunt secundum
naturam, in alia, vel bene vel male; et hoc non oportebat referri ad auctorem naturae, sed in voluntatem Angeli
peccantis.
RA5
Ad quintum dicendum, quod voluntas rationalis creaturae determinata est ad unum, in quod naturaliter movetur;
sicut omnis homo naturaliter vult esse, et vivere, et beatitudinem.
Et ista sunt ad quae primo movetur naturaliter creatura vel intelligenda vel volenda, quia semper actio naturalis
praesupponitur aliis actionibus. Et ideo si Angelus in primo instanti suae creationis peccasset, videtur hoc
competere suae naturae; et ita aliqualiter referretur ad auctorem naturae.
RA6
Ad sextum dicendum, quod defectus proveniens ex causa secunda non imputatur primae in illis quae causa
secunda non habet ex prima, sicut tibia non habet curvitatem ex virtute motiva. Sed oportet quod prima actio
Angeli sit secundum naturalia eius, quae habet ex Deo; et ideo ratio non sequitur.
RA7
Ad septimum dicendum, quod illa responsio procedebat secundum hoc quod aestimatur quod motus liberi arbitrii
in Angelis procedebat ex deliberatione consilii. Oportet enim quod deliberans consilietur de duobus, quorum
utrumque potest facere, ut alterum eorum eligat in futuro. Sed quando deliberatio non praecedit electionem, tunc
non requiritur quod, antequam aliquis eligat, habeat potestatem eligendi vel non eligendi; sed in ipso instanti
libere fertur in hoc vel in illud.
RA8
Unde octavum, nonum et decimum concedimus.
RA11
Ad undecimum dicendum, quod sicut Angelus non peccavit in primo instanti suae creationis, ita nec bonus
Angelus fuit perfecte beatus in primo instanti suae creationis.
Et ideo non oportuit quod fuerit praescius futurae stabilitatis; sicut nec mali Angeli fuerunt praescii sui casus
antequam peccarent.
Quia tamen beatitudo Angeli est principaliter a Deo, peccatum vero est ex libero arbitrio creaturae; potuit Deus,
in primo instanti suae creationis, beatificare Angelum, movendo ipsum in id quod est supra naturam: quia et hoc
ipsum quod movebatur in illo instanti in id quod est secundum naturam, erat ei a Deo. Non autem potuit Angelus
per seipsum perverse moveri in id quod est supra naturam, nisi post primum instans.
RA12
Ad duodecimum dicendum, quod ista distinctio lucis ad tenebras potest intelligi facta esse non quidem in illo
rerum principio, sed per totum tempus quod nunc agitur, in quo distinguuntur boni a malis. Sed hoc videtur ad
allegoriam pertinere, ut ibidem dicitur.
Et ideo ponit ibi aliam expositionem, ut per lucem intelligatur formatio primae creaturae, per tenebras autem
informitas creaturae nondum formatae. Sed in XI de civit.
Dei dicit, per hoc significatam esse distinctionem bonorum Angelorum et malorum secundum divinam
praescientiam; unde ibi dicit: solus ille ista decernere potuit, qui potuit priusquam caderent, praescire casuros.
RA13
Ad decimumtertium dicendum, quod Augustinus, in IV super genes. Ad litteram, sub dubio derelinquit an simul
Angeli omnia illa cognoscant, et sic simul fuerit in eis dies et vespera et mane, vel non simul, sed successive; et
qualitercumque sit, sufficit ad eius intentionem, quod illa distinctio dierum accipiatur secundum angelicam
cognitionem, non autem secundum dies temporaliter currentes.
RA14
Ad decimumquartum dicendum, quod Angelus in primo instanti suae creationis simul dum movebatur in suam
naturam, movebatur etiam in Deum in quantum est auctor naturae, quia, ut dicitur in Lib. De causis, intelligentia
cognoscendo essentiam suam cognoscit causam suam; non tamen tunc ferebatur in Deum, secundum quod est
auctor gratiae.
RA15
Ad decimumquintum dicendum, quod diligere se propter Deum, in quantum est obiectum supernaturalis
beatitudinis et auctor gratiae, est actus caritatis. Sed diligere Deum super omnia, et se propter Deum, in quantum
in eo consistit naturale bonum omnis creaturae, competit naturaliter non solum creaturae rationali, sed etiam
251

