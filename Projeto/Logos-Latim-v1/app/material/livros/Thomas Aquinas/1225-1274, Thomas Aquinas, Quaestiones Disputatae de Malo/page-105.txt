Ad decimumsextum dicendum, quod libido nominat inordinatam concupiscentiam actualem.
Dictum est autem supra, quod materiale in originali peccato est concupiscentia habitualis, quae provenit ex hoc
quod ratio non habet virtutem totaliter inferiores vires refrenandi. Sic ergo libido actualis quae est in coitu, est
signum concupiscentiae habitualis, quae materialiter se habet in originali peccato.
Causa autem quod aliquis transmittat originale peccatum in prolem, est id quod remanet in eo de peccato
originali etiam post baptismum, ut dictum est, scilicet concupiscentia, vel fomes. Sic enim patet quod libido
actualis non est causa quod transmittatur originale peccatum, sed signum causae. Unde si miraculose fieret ut
actualis libido totaliter removeretur, coitu manente, tamen nihilominus proles traheret peccatum originale. Unde
Augustinus cum dixit quod libido transmittit peccatum, posuit signum pro signato. Obiectio autem procedebat de
hac libidine actuali, ad quam quidem cooperatur calor intensior; non tamen tota causa est ex calore, sed
principalior causa est ex virtute talis animae quae principaliter operatur in semine, ut dicit Philosophus.
RA17
Ad decimumseptimum dicendum, quod caritas diminuit actualem libidinem, in quantum concupiscibilis obedit
rationi; non autem sic obedit in statu naturae corruptae, quin aliquid de motu proprio retineat, etiam praeter
ordinem rationis; et ideo omnino non tollitur libido, quantumcumque caritas viae augeatur.
RA18
Ad decimumoctavum dicendum, quod in actu generationis, etiam in iustis, est actualis libido dum concupiscibilis
immoderate in delectabile carnis tendit, et voluntas etiam, etsi contra rationem nihil faciat aut velit, tamen
ordinem rationis actualis non attendit propter vehementiam passionis.
RA19
Ad decimumnonum dicendum, quod principium peccati est ex nobis, principium autem boni meritorii est ex
Deo; unde in Adam fuit aliquod bonum quod potuit omnibus communicari, scilicet originalis iustitiae, quam
tamen a Deo habuit; sed malum quod in alios transmittit habuit ex se ipso, ut potius dici possit quod Deus fuisset
transfusor boni; homo autem est transfusor mali. Bonum autem poenitentiae ipsius non est transfusum ad alios,
quia eius principium fuit gratia personaliter illi homini data.
RA20
Ad vicesimum dicendum, quod comedere significat actum personalem; sed peccare potest pertinere ad personam
et ad naturam: et ideo illi qui recipiunt naturam humanam ab Adam, dicuntur in Adam peccasse, non autem
dicuntur in Adam comedisse.
|a7 Articulus 7
TTA
Septimo quaeritur utrum illi qui nascuntur materialiter tantum de Adam, peccatum originale contrahant.
TTB
Et videtur quod sic.
AG1
Anima enim inficitur peccato originali propter infectionem carnis cui unitur. Sed caro hominis peccatoris est
infecta infectione peccati in actu, semen autem in virtute tantum: quia cum careat anima rationali, non est
susceptivum infectionis peccati. Magis ergo contrahit maculam originalis peccati homo qui miraculose
formaretur ex carne alicuius habentis peccatum originale, puta ex costa, vel pede, vel manu, quam si generetur ex
semine.
AG2
Praeterea, Gen., III dicit quaedam Glossa, quod in lumbis Adae tota posteritas fuit corrupta: quia non est separata
prius in loco vitae, sed postea in loco exilii. Sed si aliquis homo formaretur de corpore alterius hominis, puta de
manu vel pede, separaretur caro eius in loco supplicii. Ergo contraheret corruptionem originalis peccati.
AG3
Praeterea, peccatum originale est peccatum totius naturae humanae, ut supra, dictum est. Sed ille homo qui
formaretur ex carne alterius hominis, pertineret ad humanam naturam. Ergo contraheret peccatum originale.
AG4
Praeterea, in generatione hominis et cuiuslibet animalis, materia corporis ministratur a femina. Sed anima
inficitur per infectionem peccati, ex hoc quod unitur materiae corporali.
Ergo licet Adam non peccasset, eva peccante, proles ex utroque nata peccatum originale contraheret non propter
infectionem virilis seminis, sed propter materiam tantum.
AG5
Praeterea, mors et corruptio quaelibet provenit ex necessitate materiae. Sed materia ministratur a matre. Ergo si
eva fuisset facta mortalis et passibilis peccando, Adam non peccante, filii qui nascerentur, passibiles et mortales
fuissent. Sed poena non est sine culpa. Ergo peccatum originale contraxissent.
AG6

105

