Haec autem est ratio, unde bonum et malum in actibus humanis consideratur secundum quod actus concordat
rationi informatae lege divina, vel naturaliter, vel per doctrinam, vel per infusionem, unde dionysius ait IV cap.
De divin. Nomin., quod animae malum est praeter rationem esse, corpori praeter naturam.
Sic ergo si esse secundum vel praeter rationem pertinet ad speciem actus humani, oportet dicere quod aliqui
actus humani sint secundum se boni, et aliqui secundum se mali.
Dicimus enim per se convenire alicui non solum quod convenit ei ratione sui generis, sed etiam quod convenit ei
ratione suae speciei; sicut rationale et irrationale per se insunt animalibus ratione suarum specierum, licet non
ratione huius generis quod est animal, non enim animal, in quantum est animal, est rationale vel irrationale. Si
vero esse praeter rationem vel secundum rationem, non pertinet ad speciem actus humani, sequitur quod actus
humani per se nec boni nec mali sint, sed indifferentes; sicut homines per se nec albi nec nigri sunt. Hoc est ergo
ex quo veritas huius quaestionis dependet.
Ad cuius evidentiam considerandum est, quod cum actus recipiat speciem ab obiecto, secundum aliquam
rationem obiecti specificabitur actus comparatus ad unum activum principium, secundum quam rationem non
specificabitur comparatus ad aliud. Cognoscere enim colorem et cognoscere sonum sunt diversi actus secundum
speciem, si ad sensus referantur, quia haec secundum se sensibilia sunt; non autem si referantur ad intellectum;
quia ab intellectu comprehenduntur sub una communi ratione obiecti, scilicet entis aut veri. Et similiter sentire
album et nigrum differt specie si referatur ad visum, non si referatur ad gustum; ex quo potest accipi quod actus
cuiuslibet potentiae specificatur secundum id quod per se pertinet ad illam potentiam, non autem secundum id
quod pertinet ad eam solum per accidens.
Si ergo obiecta humanorum actuum considerentur quae habeant differentias secundum aliquid per se ad rationem
pertinentes, erunt actus specie differentes, secundum quod sunt actus rationis, licet non sint species differentes,
secundum quod sunt actus alicuius alterius potentiae; sicut cognoscere mulierem suam et cognoscere mulierem
non suam, sunt actus habentes obiecta differentia secundum aliquid ad rationem pertinens; nam suum et non
suum determinantur secundum regulam rationis; quae tamen differentiae per accidens se habent si comparentur
ad vim generativam, vel etiam ad vim concupiscibilem. Et ideo cognoscere suam et cognoscere non suam, specie
differunt secundum quod sunt actus rationis, non autem secundum quod sunt actus generativae aut
concupiscibilis. In tantum autem sunt actus humani in quantum sunt actus rationis. Sic ergo patet quod differunt
specie in quantum sunt actus humani. Patet ergo quod actus humani ex specie sua habent quod sint boni vel mali.
Et ideo simpliciter dicendum est: actus aliquos humanos esse secundum se bonos vel malos, et non omnes esse
indifferentes; nisi forte secundum quod considerantur in suo genere tantum. Sicut enim dicitur, quod animal in
quantum est animal, neque rationale neque irrationale est; ita potest dici, quod actus humanus in quantum est
actus, nondum habet rationem boni vel mali moralis, nisi aliquid addatur ad speciem contrahens; licet etiam ex
hoc ipso quod est actus humanus, et ulterius ex hoc quod est ens, habeat aliquam rationem boni, sed non huius
boni moralis quod est secundum rationem esse, de quo nunc agimus.
RA1
Ad primum ergo dicendum, quod Anselmus loquitur de actibus secundum rationem generis, et non secundum
rationem speciei.
RA2
Ad secundum dicendum, quod illud quod consequitur speciem alicuius semper inest ei.
Cum ergo actus hominis speciem consequatur ex ratione obiecti, secundum quam est bonus vel malus; actus sic
specificatus in bono, nunquam potest esse malus; nec specificatus in malo, unquam potest esse bonus. Contingit
tamen actui secundum se bono adiungi aliquem alium actum malum secundum aliquem ordinem; et secundum
illum actum malum bonus aliquando dicitur maleficari, non quod in se ipso sit malus; sicut dare eleemosynam
pauperi vel diligere Deum est actus secundum se bonus; sed referre actum huiusmodi ad finem aliquem
inordinatum, scilicet cupiditatis aut inanis gloriae, est quidam alius actus malus; qui tamen duo actus quodam
ordine in unum rediguntur. Bonum autem, ut dionysius dicit, est ex tota et integra causa, malum autem ex
singularibus defectibus. Et ideo quidquid horum sit malum, sive actus, sive inordinatio actus in finem, totum
iudicatur malum. Non autem totum iudicatur bonum nisi utrumque fuerit bonum; sicut nec iudicatur homo
pulcher, nisi omnia eius membra fuerint decora; turpis autem iudicatur etiam si unum eius membrum fuerit
deforme. Et inde est quod actus malus non potest bene fieri; ex quo enim actus malus est, non potest esse
integrum bonum; sed actus bonus potest male fieri, quia non requiritur quod sit integrum malum, sed sufficit
quod sit particulariter malum.
RA3
Ad tertium dicendum, quod esse voluntarium pertinet ad rationem actus humani in quantum est actus humanus;
unde quod inest ei in quantum est voluntarium, sive secundum genus, sive secundum differentiam, non inest ei
per accidens, sed per se.
RA4
Per quod patet solutio ad quartum.
RA5

33

