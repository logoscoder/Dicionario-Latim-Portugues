Praeterea, plus dependet anima a carne postquam ei est unita, quam in ipsa eius unitione. Sed postquam anima
iam est carni unita, non potest infici a carne nisi per suum consensum. Ergo neque in ipsa unitione.
Peccatum ergo originale non potest contrahi per carnis originem.
AG8
Praeterea, si origo carnis vitiata peccatum causat in anima, quanto origo fuerit magis vitiata, tanto maius
peccatum causabit.
Sed in illis qui nascuntur ex fornicatione, magis est vitiata origo quam in illis qui nascuntur ex legitimo
matrimonio. Sequeretur ergo quod illi qui ex fornicatione nascuntur, maius peccatum contrahant nascendo; quod
patet esse falsum: quia non debetur eis maior poena.
AG9
Praeterea, si peccatum originale contrahitur per carnis originem, hoc non est nisi in quantum caro est corrupta.
Aut ergo illa corruptio est moralis, aut naturalis. Sed moralis esse non potest: quia corruptionis moralis
subiectum non est caro, sed anima. Similiter autem nec naturalis: quia sequeretur quod inficeret animam naturali
actione, id est per qualitates activas et passivas; quod patet esse falsum. Nullo ergo modo peccatum contrahitur
per carnis originem.
AG10
Praeterea, defectus qui consecutus est ex peccato primi parentis, est carentia originalis iustitiae, ut Anselmus
dicit; et sic cum originalis iustitia sit quiddam spirituale, sequitur quod defectus praedictus sit etiam spiritualis.
Corruptio autem carnis est quiddam corporale. Spiritualia autem et corporalia sunt diversorum generum; et sic
spirituale non potest causare effectum corporalem. Non ergo ex peccato primi parentis potuit causari corruptio in
carne nostra, ex qua in nobis peccatum per originem transfunderetur.
AG11
Praeterea, secundum Augustinum, peccatum originale est carentia originalis iustitiae. Aut ergo originalis iustitia
conveniebat animae primi hominis naturaliter ex sua creatione, aut fuit donum superadditum ex divina
liberalitate. Si autem fuit animae naturalis, nunquam eam amisisset peccando: quia, ut dionysius dicit IV cap. De
div. Nom., data naturalia etiam in Daemonibus permanserunt; et sic etiam omnes homines originalem iustitiam
haberent: quia quod est naturale uni animae, est omnibus animabus naturale; et ita nullus nasceretur cum peccato
originali, idest cum carentia originalis iustitiae. Si autem fuit iustitia illa donum superadditum ex liberalitate
divina: aut ergo Deus animae hominis nascentis illud donum dat, aut non. Si dat, non nascitur homo cum carentia
originalis iustitiae, neque potest anima eius per carnem infici. Si autem non datur a Deo, hoc non videtur ei esse
imputandum, sed Deo, qui non dedit. Nullo ergo modo homo per originem peccatum contrahere potest.
AG12
Praeterea, anima rationalis non supervenit alicui formae praeexistenti: quia non adveniret materiae tamquam
forma substantialis, sed tamquam materia accidentalis, quae advenit subiecto iam existenti in actu. Oportet ergo
quod adveniente anima rationali, deficiant omnes formae praeexistentes, et per consequens omnia accidentia.
Cessat ergo et ipsa corruptio seminis, si qua inerat a generante.
Non ergo anima adveniens per carnem inquinari potest.
AG13
Praeterea, motus sequitur naturam elementi praedominantis in corporibus mixtis, et per consequens omnes
proprietates consequuntur illud quod praedominatur in composito.
Sed anima praedominatur corpori in homine, qui ex utroque componitur; anima autem ex sua origine habet
puritatem. Licet ergo caro ex sua origine aliquam impuritatem contrahat, videtur tamen quod homo nascens non
debeat dici infectus peccato, sed purus.
AG14
Praeterea, peccatum est cui aliqua poena debetur: sed peccato quod per originem contrahitur, non debetur aliqua
poena; nam carentia visionis divinae, quae communiter assignatur ei pro poena, non videtur esse aliqua poena;
quia si homo moreretur absque omni peccato, et gratiam non haberet, non posset pervenire ad visionem divinam,
in qua consistit vita aeterna, secundum illud Ioan. XVII, V. 3: haec est vita aeterna, ut cognoscant te solum
verum Deum; et apostolus dicit, Rom. VI, 23: gratia Dei vita aeterna. Non ergo est aliquod peccatum quod per
originem contrahatur.
AG15
Praeterea, sicut causa prima est nobilior quam secunda, ita causa secunda est nobilior quam effectus. Sed si
peccatum traducitur a primo parente, corruptio consecuta est in carne per animam primi hominis peccantis, et ex
carne perducitur ad animam hominis qui nascitur ex Adam; et sic anima primi hominis est sicut causa prima,
caro autem sicut causa secunda, et anima hominis generati sicut effectus ultimus. Sic ergo anima primi hominis
erit nobilior, et caro nobilior quam anima hominis generati; quod est inconveniens. Non ergo peccatum potest
traduci per originem.
AG16
Praeterea, nihil agit nisi in quantum est actu. Sed in semine non est actu peccatum.
Non ergo per semen decisum anima infici potest aliquo peccato.
88

