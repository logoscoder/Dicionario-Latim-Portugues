Praeterea, si dare mutuum ad usuram sit peccatum, oportet quod alicui virtuti opponatur; et cum in
communicatione quadam consistat, scilicet in mutuo, videtur maxime iustitiae opponi, si peccatum sit: nam
iustitia circa huiusmodi communicationes consistit, ut dicitur in V ethic.. Sed iustitiae non opponitur: non enim
potest dici, quod ille qui solvit usuras, iniustum patiatur; neque enim patitur iniustum a seipso, quia nullus sibi
ipsi facit iniustum, ut Philosophus probat in V ethic., neque etiam ab alio, quia nullus patitur ab alio iniustum
nisi per dolum aut violentiam, quorum neutrum est in proposito; quia volens et sciens ille qui accipit mutuum,
usuras solvit.
Ergo nullo modo patitur iniustum; ergo nec usurarium facit iniustum; non ergo peccat.
AG8
Sed dicendum, quod est ibi violentum mixtum: vult enim ille qui accipit mutuum, usuras dare quasi coactus. Sed
contra, violentum mixtum ibi habet locum ubi aliqua necessitas imminet, sicut patet in eo qui proiicit merces in
mare ne periclitetur navis.
Sed quandoque aliqui accipiunt mutuum ad usuram absque magna necessitate. Ergo ad minus in tali casu
concedere mutuum ad usuram, non est peccatum mortale.
AG9
Praeterea, quilibet potest alienare illud cuius est Dominus. Sed ille qui dat usuram, est Dominus suae pecuniae,
quam usurario dat. Ergo potest eam alienare; et ita usurarius qui recipit, potest eam licite retinere.
AG10
Praeterea, in contractu mutui duae personae concurrunt, scilicet debitoris et creditoris.
Sed creditor potest dimittere de eo quod sibi debetur. Ergo et debitor potest absque peccato amplius dare.
AG11
Praeterea, multo gravius est occidere hominem quam accipere pretium pro pecunia mutuata. Sed occidere
hominem in aliquo casu licet. Ergo multo magis dare pecuniam ad usuram in aliquo casu est licitum.
AG12
Praeterea, illud ad quod homo se obligat, licite potest ab eo exigi. Sed ille qui dat usuram, ad hoc se obligavit
quando mutuum accepit. Ergo licite usurarius potest exigere.
AG13
Praeterea, simonia committitur quodcumque munus accipiatur sive a lingua, sive a manu, sive ab obsequio. Si
ergo accipere munus a manu pro pecunia mutuata, esset peccatum mortale, pari ratione etiam videretur quod
etiam quodcumque obsequium aliquis acciperet pro pecunia mutuata, esset peccatum mortale: quod videtur valde
durum.
AG14
Praeterea, duplex est interesse. Quoddam quidem ex eo quod aliquid non adest, quia scilicet aliquis non
acquisivit quod acquirere potuisset, et ad hoc interesse non obligatur aliquis. Aliud est interesse ex eo quod
aliquid abest, quia scilicet aliquid subtractum est alicui de hoc quod habebat; et de tali interesse nascitur
obligatio. Sed contingit quandoque quod ex pecunia mutuata aliquis damnificatur in eo quod habebat. Ergo
videtur quod possit pro hoc interesse aliquid accipere absque peccato.
AG15
Praeterea, laudabilius videtur concedere alicui pecuniam pro aliqua utilitate quam pro sola ostentatione. Sed
quando aliquis concedit alicui pecuniam suam causa ostentationis, ut ille divitem se demonstret, potest absque
peccato pretium inde accipere. Ergo multo magis, si pro aliqua necessitate pecuniam suam concedat.
AG16
Praeterea, facta Christi nobis proponuntur in sacra Scriptura ut ea imitemur, secundum illud Ioan. XIII, 15:
exemplum dedi vobis, ut quemadmodum ego feci vobis, ita et vos faciatis. Sed Dominus de seipso dicit, Luc.
XIX, 23: ego veniens cum usuris utique exegissem illam, scilicet pecuniam mutuatam.
Ergo exigere usuras non est peccatum.
AG17
Praeterea, quicumque consentit alicui peccanti mortaliter, etiam ipse mortaliter peccat: dicitur enim Rom., I, 32,
quod digni sunt morte; et non solum qui ea faciunt, sed etiam qui consentiunt facientibus. Sed ille qui accipit
mutuo pecuniam ad usuras, consentit accipienti usuras. Si ergo mutuare pecuniam ad usuras est peccatum
mortale, etiam accipere mutuo pecuniam sub usuris, erit peccatum mortale; quod per contrariam consuetudinem
multorum bonorum falsum esse videtur.
AG18
Praeterea, ille qui subministrat peccanti mortaliter, peccare videtur, sicut si quis mutuaret arma furenti, vel
interficere volenti.
Si ergo usurarius mortaliter peccat mutuans pecuniam ad usuras, videtur quod etiam illi qui apud eos deponunt
pecunias mortaliter peccent.
AG19

212

