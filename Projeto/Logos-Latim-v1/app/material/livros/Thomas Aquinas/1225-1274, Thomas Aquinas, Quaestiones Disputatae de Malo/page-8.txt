Loquendo ergo de bono absolute, bonum habet amplissimam extensionem, etiam ampliorem quam ens, ut
Platonicis placuit. Cum enim bonum sit id quod est appetibile, id quod est secundum se appetibile, est secundum
se bonum. Hoc autem est finis. Sed quia ex hoc quod appetimus finem, sequitur quod appetamus ea quae in
finem ordinantur; consequens est ut ea quae ordinantur in finem, ex hoc ipso quod in finem vel bonum
ordinantur boni rationem obtineant: unde utilia sub divisione boni comprehenduntur.
Omne autem quod est in potentia ad bonum, ex hoc ipso quod est in potentia ad bonum habet ordinem ad
bonum; cum esse in potentia nihil aliud sit quam ordinari in actum. Patet ergo quod id quod est in potentia, ex
hoc ipso quod est in potentia, habet rationem boni.
Omne ergo subiectum in quantum est in potentia respectu cuiuscumque perfectionis, etiam materia prima, ex hoc
ipso quod est in potentia, habet boni rationem. Et quia Platonici non distinguebant inter materiam et privationem,
ordinantes materiam cum non ente, dicebant, quod bonum ad plura se extendit quam ens. Et hanc viam videtur
secutus dionysius in libro de divin. Nomin., bonum praeordinans enti. Et quamvis materia distinguatur a
privatione, et non sit non ens nisi per accidens, adhuc tamen haec consideratio quantum ad aliquid vera est, quia
materia prima non dicitur ens nisi in potentia, et esse simpliciter habet per formam; sed potentiam habet per se
ipsam; et cum potentia pertineat ad rationem boni, ut dictum est, sequitur quod bonum conveniat ei per se ipsam.
Quamvis autem quodcumque ens, sive in actu, sive in potentia, absolute bonum dici possit, non tamen ex hoc
ipso quaelibet res est bonum hoc; sicut si aliquis homo sit bonus simpliciter, non sequitur quod sit bonus
cytharaedus, sed tunc tantum, quando habet perfectionem in arte cytharizandi. Sic ergo licet homo secundum hoc
ipsum quod est homo, sit quoddam bonum, non tamen ex hoc ipso est bonus homo, sed id quod facit bonum
unumquodque est proprie virtus eius. Virtus enim est quae bonum facit habentem, secundum Philosophum in II
ethic..
Virtus autem est ultimum potentiae rei, ut dicitur in I de caelo.
Ex quo patet quod tunc dicitur aliquid bonum hoc, quando habet perfectionem propriam, sicut homo bonus
quando habet perfectionem hominis, et bonus oculus quando habet perfectionem oculi.
Secundum praemissa ergo apparet tripliciter dici bonum. Uno enim modo ipsa perfectio rei bonum eius dicitur,
sicut acumen visus dicitur bonum oculi, et virtus dicitur bonum hominis. Secundo dicitur bonum res quae habet
suam perfectionem; sicut homo virtuosus, et oculus acute videns. Tertio modo dicitur bonum ipsum subiectum,
secundum quod est in potentia ad perfectionem; sicut anima ad virtutem, et substantia oculi ad acumen visus.
Cum autem malum, ut supra dictum est, nihil aliud sit quam privatio debitae perfectionis; privatio autem non sit
nisi in ente in potentia, quia hoc privari dicimus quod natum est habere aliquid et non habet; sequitur quod
malum sit in bono, secundum quod ens in potentia dicitur bonum. Bonum autem quod est perfectio, per malum
privatur, unde in tali bono non potest esse malum.
Bonum autem quod est compositum ex subiecto et perfectione, diminuitur per malum, in quantum tollitur
perfectio et remanet subiectum; sicut caecitas privat visum, et diminuit oculum videntem, et est in substantia
oculi, vel etiam in ipso animali, sicut in subiecto.
Unde si aliquod bonum est quod est actus purus nullam potentiae permixtionem habens, cuiusmodi est Deus, in
tali bono nullo modo potest esse malum.
RA1
Ad primum ergo dicendum, quod dionysius non intendit quod malum non sit in existente, sicut privatio in
subiecto, sed quod sicut non est aliquid per se existens, ita non est aliquid positive in subiecto existens.
RA2
Ad secundum dicendum, quod cum dicitur quod malum est in existente in quantum est deficiens, potest hoc
intelligi dupliciter. Uno modo quod ly in quantum designet quamdam concomitantiam; et sic est verum quod
dicitur, eo modo loquendi quo dici posset quod album est in corpore in quantum corpus est album. Alio modo ita
quod ly in quantum designet rationem praeexistentem in subiecto; et sic procedit ratio.
RA3
Ad tertium dicendum, quod malum non opponitur bono in quo est; est enim in bono quod est in potentia. Malum
autem est privatio; potentia autem non opponitur neque privationi neque perfectioni, sed substernitur utrique.
Dionysius tamen in IV cap. De divin.
Nomin., utitur hac ratione ad ostendendum quod malum non est in bono tanquam aliquid existens.
RA4
Ad quartum dicendum, quod ratio illa multiplicem defectum habet. Nam quod primo dicitur, quod id quod
convenit pluribus convenit eis secundum unam naturam communem, veritatem habet in his quae de pluribus
univoce praedicantur. Bonum autem non praedicatur univoce de omnibus bonis, sicut nec ens de omnibus
entibus, cum utrumque circumeat omnia genera. Et hac ratione Aristoteles in I ethic., ostendit quod non est una
communis idea boni. Secundo, quia dato quod bonum diceretur univoce, et etiam malum, tamen malum cum sit
privatio, non dicitur de multis secundum unam intentionem. Tertio, dato quod utrumque univocum esset, et
utrumque aliquam naturam significaret, posset quidem dici quod communis natura mali opponeretur communi
naturae boni; non tamen oporteret quod quodlibet malum opponeretur cuilibet bono; sicut vitium in communi

8

