Praeterea, ad superbiam praecipue videtur pertinere appetitus honoris. Sed appetere honores est voluntatis. Ergo
superbia est in voluntate.
AG21
Praeterea, superbire est super ire; et sic videtur quod maxime pertineat ad superiorem potentiam, quae super alias
vadit.
Haec autem est voluntas, quae movet omnes alias potentias. Ergo superbia videtur ad voluntatem pertinere, et
non ad irascibilem.
AG22
Praeterea, videtur quod sit in concupiscibili.
Dicitur enim in libro sententiarum prosperi quod superbia est amor propriae excellentiae. Sed amor est in
concupiscibili. Ergo et superbia.
AG23
Praeterea, ad superbiam secundum Augustinum, pertinet appetere laeta et fugere tristia. Sed hoc pertinet ad
concupiscibilem.
Ergo superbia est in concupiscibili.
AG24
Praeterea, ad superbiam pertinet delectari de bono proprio. Sed hoc est concupiscibilis.
Ergo superbia videtur esse in concupiscibili, et non in irascibili.
SC1
Sed contra. Est quod Gregorius in II Moralium, ponit contra superbiam donum timoris.
SC2
Praeterea, Augustinus dicit in XIV de Civit. Dei, quod superbia est appetitus perversae celsitudinis. Sed arduum
est subiectum irascibilis. Ergo superbia est in irascibili.
SC3
Praeterea, pusillanimitas videtur esse vitium oppositum superbiae. Pusillanimitas autem est in irascibili, sicut et
magnanimitas.
Ergo et superbia est in irascibili.
CO
Respondeo. Dicendum, quod ad huius quaestionis evidentiam oportet primo considerare, in qua potentia animae
possit esse peccatum vel virtus, ut sic considerari possit, in qua VI animae sit superbia tamquam in subiecto.
Est ergo considerandum quod omnis actus virtutis seu peccati est voluntarius. Sunt autem in nobis duo principia
voluntarii actus, scilicet ratio sive intellectus, et appetitus; haec enim sunt duo moventia, ut dicitur in III de
anima, et praecipue quantum ad actus proprios hominis. Ratio autem, cum sit vis apprehensiva, differt a VI
appetitiva in hoc quod operatio rationis et cuiuslibet virtutis apprehensivae perficitur in hoc quod apprehensum
est in apprehendente; intellectus enim in actu est intellectum in actu, et sensus in actu est sensatum in actu.
Operatio autem appetitivae consistit in hoc quod appetens movetur ad rem appetitam. Manifestum est autem
quod hoc proprie ad superbiam pertinet quod aliquis inordinate tendat in propriam excellentiam, quasi
magnificando seipsum, secundum illud psalm. IX, V. 18: iudicare pupillo et humili, ut non apponat ultra
magnificare se homo super terram.
Unde manifestum est quod superbia ad vim appetitivam pertinet.
Sed cum vis appetitiva moveatur quodammodo a VI apprehensiva in quantum bonum apprehensum movet
appetitum, necesse est quod secundum diversam rationem apprehensionis distinguatur vis appetitiva; eo quod
passiva sunt proportionata activis et motivis, et potentiae distinguuntur secundum obiecta.
Est autem quaedam vis apprehensiva universalium, scilicet intellectus vel ratio; quaedam autem vis apprehensiva
singularium, scilicet sensus vel phantasia; unde consequenter est duplex appetitiva: una quae est in parte
rationali, quae vocatur voluntas; alia quae est in sensitiva, quae vocatur sensualitas, sive appetitus sensitivus.
Appetitus ergo rationalis, qui est voluntas, habet pro propria ratione obiecti bonum universale; et ideo non
dividitur in plures potentias. Sed appetitus sensitivus non attingit ad universalem rationem boni, sed ad quasdam
particulares rationes boni sensibilis vel imaginabilis; unde oportet quod secundum diversas particulares rationes
huiusmodi boni, distinguatur appetitus sensitivus; habet enim aliquid rationem appetibilis ex eo quod est
delectabile secundum sensum, et secundum hanc rationem boni est obiectum concupiscibilis; habet etiam aliquid
aliud rationem appetibilis ex hoc quod habet quamdam altitudinem imaginatam ab animali, ut possit repellere
omnia nociva, et potestative uti proprio bono. Quod quidem bonum est absque omni delectatione sensus, et
interdum cum aliquo dolore sensibili, sicut cum animal pugnat ad vincendum; et secundum hanc rationem boni
imaginati accipitur obiectum irascibilis.
Manifestum est autem quod omne particulare continetur sub universali, sed non convertitur; unde in
quodcumque potest ferri irascibilis vel concupiscibilis, potest etiam ferri voluntas, et in multa alia. Sed voluntas
fertur in suum obiectum absque passione, eo quod non utitur organo corporali, irascibilis autem et
concupiscibilis cum passione; et ideo motus omnes qui sunt in irascibili et concupiscibili cum passione, ut
amoris, gaudii, spei et huiusmodi, possunt esse in voluntate sine passione.
173

