Praeterea, contingit aliquod peccatum ex bona intentione oriri, ut patet in eo qui furatur ut det eleemosynam. Sed
tale peccatum non procedit ex aliquo praedictorum vitiorum.
Ergo ex praemissis vitiis non oriuntur omnia peccata.
AG9
Praeterea, gula videtur ordinari ad delectabile gustus, luxuria vero ad delectabile tactus.
Sed etiam in aliis sensibus sunt quaedam delectabilia. Ergo deberent accipi principalia vitia secundum alios
sensus.
AG10
Praeterea, omnia peccata ad unum appetitum pertinere videntur, quia voluntas est qua peccatur et recte vivitur, ut
Augustinus dicit. Sed motus appetitivae virtutis est ab anima ad res. In rebus autem non invenitur nisi bonum et
malum, ut dicitur in VI metaph..
Ergo sola duo vitia debent esse capitalia; unum respectu boni, et aliud respectu mali.
AG11
Praeterea, voluntas, ad quam pertinet peccatum, est appetitus intellectivus, qui videtur esse rerum in universali,
eo quod sequitur apprehensionem intellectus, quae est universalium. Sed universalia in genere appetitus sunt
bonum et malum, quae non sunt in genere, sed sunt genera aliorum, ut dicitur in praedicamentis.
Ergo vitia capitalia non debent distingui secundum aliqua particularia bona vel mala; sed solum in generali, ut
sint duo secundum differentiam boni et mali.
AG12
Praeterea, malum pluribus modis contingit quam bonum, quia bonum contingit ex una et tota causa, malum
autem ex singularibus defectibus, ut dionysius dicit IV cap.
De div. Nomin.. Sed videntur quatuor peccata capitalia sumi secundum aliquem ordinem ad bonum; sicut gula et
luxuria respiciunt bonum delectabile, avaritia bonum utile, superbia bonum honestum, quia bonis operibus
insidiatur ut pereant, ut Augustinus dicit.
Ergo alia vitia capitalia debent esse plura quam tria.
AG13
Praeterea, diversorum generum diversa sunt principia, ut dicitur in XI metaph.. Sed finis in operabilibus et
appetibilibus est sicut principium in speculativis, ut dicitur in VII ethic.. Ergo non possunt diversa genera
vitiorum reduci in finem unius vitii; et sic ex uno vitio non possunt plura oriri.
AG14
Praeterea, si unum vitium ex alio oritur quasi ad eius finem ordinatum, sequetur quod idem sit finis utriusque
vitii. Aut ergo secundum eamdem rationem, aut secundum aliam et aliam. Si secundum aliam rationem, non erit
dicendus unus finis, sed plures: quia multitudo et diversitas obiectorum respondentium potentiis, habitibus et
actibus animae, magis consideratur secundum rationes obiectorum quam materialiter secundum ipsas res; et sic
unum non ordinabitur ad finem alterius, sed utrumque per se habebit ex aequo suum finem. Si autem idem
secundum eamdem rationem sit finis utriusque vitii, sequetur quod ambo vitia sint unum secundum speciem,
sicut in naturalibus quae habent unam formam sunt unius speciei; finis enim dat speciem in moralibus, sicut
forma in naturalibus; et sic non erit origo vitii ex vitio, sed magis quaedam unio vitiorum. Non ergo debent poni
praedicta tamquam vitia capitalia.
AG15
Praeterea, Philosophus dicit in V ethic., quod si aliquis moechatur ut furetur, non est moechus sed fur: et sic
videtur quod quando aliquod vitium ordinatur ad finem alterius vitii, transeat in speciem eius.
Non ergo secundum hoc, vitium ex vitio orietur.
AG16
Praeterea, super illud psalm. XVIII, 14: emundabor a delicto maximo, dicit Glossa quod delictum maximum est
superbia; qua qui caret, omni vitio caret. Ex quo videtur quod superbia sit vitium commune. Sed commune non
dividitur contra proprium. Ergo non debet superbia poni vitium capitale condivisum ab aliis, sicut a quibusdam
ponitur.
AG17
Praeterea, super illud Rom., VII, 7: concupiscentiam nesciebam, nisi lex diceret, non concupisces, dicit Glossa:
bona est lex quae dum concupiscentiam prohibet, omne malum prohibet. Et sic etiam videtur quod
concupiscentia sit vitium commune. Non ergo debet poni specialiter cupiditas seu avaritia unum de septem vitiis
capitalibus.
AG18
Praeterea, vitia capitalia dicuntur quae habent fines principales, sicut dictum est. Sed divitiae, quae sunt finis
avaritiae, non habent rationem finis principalis, quia non appetuntur nisi sicut utiles et relatae ad aliud; unde
Philosophus probat in I ethic., quod in divitiis non possit esse felicitas. Ergo avaritia non debet poni capitale
vitium.
AG19

163

