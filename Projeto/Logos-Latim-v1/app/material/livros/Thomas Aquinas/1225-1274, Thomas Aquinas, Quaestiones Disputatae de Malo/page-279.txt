Praeterea, magis appropinquat intellectui humano vis imaginativa quam Daemon, quia vis imaginativa radicatur
in eadem essentia animae. Sed vis imaginativa non potest immutare vim intellectivam hominis, quia immateriale
non immutatur a materiali.
Ergo videtur quod Daemon non possit intellectum hominis immutare.
AG4
Praeterea, intellectus se habet ad intelligibilia sicut materia ad formam, quae fit in actu per formas, sicut
intellectus per intelligibilia.
Sed si aliqua materia sit quae habet aliquam formam semper sibi praesentem, nunquam potest immutari ad aliam
formam, sicut patet in corpore caelesti. Intellectus autem humanus habet aliquod intelligibile semper sibi
praesens, scilicet seipsum, quia ipse intelligibilis est. Ergo nullo modo Daemon potest eum immutare ad aliquod
intelligibile.
AG5
Praeterea, intellectus proprie immutatur a docente, qui reducit ipsum de potentia in actum, ut patet per
Philosophum in VIII physic.. Sed solus Deus interius docet, ut patet per Augustinum in Lib. De magistro. Ergo
videtur quod Daemon non potest interius intellectum immutare.
AG6
Praeterea, intellectus immutatur per illuminationem.
Sed illuminare intellectum humanum competit Deo, qui illuminat omnem hominem venientem in hunc mundum,
ut dicitur Ioan. I, 9: non autem convenit Daemoni, quia nulla est conventio lucis ad tenebras, ut dicitur II ad Cor.
VI, 14. Ergo videtur quod Daemones non immutent intellectum humanum.
AG7
Praeterea, cognitio intellectiva secundum duo fit: scilicet secundum lumen intelligibile, et secundum species
intelligibiles. Sed Daemon non potest movere animam ad cognitionem intelligibilem ex parte luminis
intellectualis, quia hoc praeexistit in homine a natura; similiter etiam nec ex parte specierum intelligibilium, quia
species intellectus substantiae spiritualis sunt universaliores, et improportionatae intellectui humano. Nullo ergo
modo Daemon potest immutare animam humanam ad intelligibilem cognitionem.
AG8
Praeterea, Augustinus dicit in libro LXXXIII quaestionum, quod qui non intelligit verum, nihil intelligit. Sed ad
Daemonem potius pertinet inducere hominem in falsitatem quam in veritatem, secundum illud Ioan. VIII, 44:
cum loquitur mendacium, ex propriis loquitur. Ergo videtur quod Daemones non possunt immutare animam
hominis ad cognitionem.
SC1
Sed contra. Est quod Augustinus dicit, XVIII de Civit. Dei, quod quidam Philosophus quaedam Platonica
dogmata cuidam in somnis exposuit; quod operationi Daemonum Augustinus attribuit. Ergo Daemones possunt
immutare animam hominis ad aliquid intelligendum.
SC2
Praeterea, super illud iob XXXVII, 8: ingredietur bestia latibulum (suum), dicit Gregorius in moral.
Quod Daemon in mentem etiam sanctorum ingredi potest; sed manere ibi non potest. Ergo videtur quod possit
mentem hominis movere ad aliquid intelligendum.
SC3
Praeterea, Augustinus dicit in XIX de Civit. Dei, quod Daemon potest uti anima sapientis ut vult. Sed anima
sapientis est potentissima.
Ergo videtur quod multo magis Daemon possit alias animas movere ad aliquid intelligendum.
SC4
Praeterea, Augustinus dicit, XII super genes. Ad litteram, quod sicut spiritus imaginarius hominis adiuvatur ut
formas imaginarias videat, ita etiam mens eius adiuvatur ut eas intelligere possit. Sed Daemon adiuvando vim
imaginariam movet ad visionem imaginariam. Ergo adiuvando mentem movet ad aliquid intelligendum.
CO
Respondeo. Dicendum quod circa operationem Daemonis duo sunt consideranda: primo quidem quid possit ex
virtute propriae naturae; secundo quomodo naturali virtute utatur ex malitia propriae voluntatis.
Quantum ergo ad virtutem propriae naturae, eadem possunt Daemones quae et boni Angeli, quia est eorum
eadem natura communis.
Est autem differentia in usu virtutis secundum bonitatem et malitiam voluntatis, nam boni Angeli ex caritate
hominem ad bonum iuvare intendunt ad perfectam cognitionem veritatis; quam Daemon impedire intendit, sicut
et alia hominis bona.
Est autem considerandum, quod intellectualis hominum operatio secundum duo perficitur; scilicet secundum
lumen intelligibile, et secundum species intelligibiles; ita tamen quod secundum species fit apprehensio rerum;
secundum lumen intelligibile perficitur iudicium de apprehensis. Inest autem animae humanae naturale lumen
intelligibile, quod quidem ordine naturae est infra lumen angelicum.

279

