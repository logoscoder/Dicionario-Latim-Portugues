AG15
Praeterea, quanto maior est qui offenditur, tanto peccatum est gravius; sicut gravius peccat qui percutit regem
quam qui percutit militem. Sed in omni peccato unus et idem est qui contemnitur, scilicet Deus. Ergo omnia
peccata sunt aequalia.
AG16
Praeterea, genus aequaliter participatur a suis speciebus. Sed peccatum est genus omnium peccatorum. Ergo
omnia peccata sunt aequalia, et aequaliter peccat quicumque peccat.
AG17
Praeterea, malum dicitur per privationem boni. Quantitas autem privationis cognosci potest ex eo quod post
privationem relinquitur. Idem autem est quod relinquitur de bono post quodlibet peccatum; relinquitur enim ipsa
natura animae et libertas arbitrii, per quam homo potest eligere bonum et malum. Ergo unum peccatum non est
magis malum quam aliud.
AG18
Praeterea, circumstantiae se habent ad virtutem sicut substantiales differentiae. Sed si una substantialis
differentia tollatur, omnes tolluntur; quia corrumpitur subiectum. Cum ergo per quodlibet peccatum aliqua
circumstantia virtutis tollatur, quodlibet peccatum tollet omnes, et ita unum peccatum non erit gravius alio.
SC1
Sed contra. Est quod dicitur Ioan. XIX, V. 11: propterea qui tradidit me tibi, maius peccatum habet.
SC2
Praeterea, secundum Augustinum, libido est causa peccati.
Sed non omnis libido est aequalis. Ergo nec omnia peccata sunt paria.
CO
Respondeo. Dicendum quod opinio stoicorum fuit, omnia peccata esse paria; ex quo derivata est quorumdam
modernorum haereticorum opinio dicentium, nullam inaequalitatem esse nec inter peccata nec inter merita, et
similiter nec inter praemia nec inter supplicia.
Fuerunt autem stoici moti ad hoc ponendum, quia considerabant quod aliquid ex hoc habet rationem peccati
solummodo, quia est praeter rectitudinem rationis; sicut patet quod adulterium est peccatum, non quia
commisceri mulieri secundum se sit malum, sed quia praeter rectitudinem rationis fit; et idem patet in aliis. Idem
autem est si dicatur praeter legem divinam, quantum ad propositum pertinet; utrumque enim privationem
quamdam importat; privatio autem non videtur suscipere magis et minus. Unde si aliquid sit malum per
privationem alicuius, non videtur differre qualitercumque se habeat, dummodo privetur; sicut si iudex alicui
certum limitem statuat, si illum praeterierit, non refert utrum multum vel parum. Et similiter dicebant, quod non
refert dummodo aliquis peccando rectitudinem rationis praetereat, qualitercumque vel ex quacumque causa hoc
faciat, ac si peccare nihil esset aliud quam quasdam positas lineas transire.
Tota ergo ratio huius rationis solvendae hinc sumenda est, ut consideremus qualiter in his quae per privationem
dicuntur, possit vel non possit magis vel minus inveniri.
Est ergo considerandum, quod est duplex privatio. Quaedam quae est privatio pura; sicut tenebra, quae nihil lucis
relinquit, et mors, quae non relinquit aliquid vitae. Quaedam vero privatio est non pura, sed aliquid relinquens;
unde non solum est privatio, sed etiam contrarium; sicut aegritudo, quae non tollit totam commensurationem
sanitatis, sed aliquid eius; et simile est de turpi et dissimili et inaequali et falso, et omnibus similibus.
Et videntur huiusmodi privationes a praemissis differre in hoc quod primae privationes sunt quasi in corruptum
esse; secundae vero significant quasi in via corruptionis.
Quia ergo in primis privationibus totum privatur, et id quod positive dicitur non est de ratione privationis, non
differt in talibus privationibus quacumque ex causa vel quocumque modo aliquis privetur, ut propter hoc dicatur
magis vel minus privatus; non enim mortuus est minus qui uno vulnere percussus interiit, quam qui duobus vel
tribus; nec minus est tenebrosa domus si candela veletur uno velamine, quam si duobus vel tribus. In secundis
autem privationibus non totum privatur; et quod positive dicitur, est de ratione eius, quod dicitur privative; et
ideo talia recipiunt magis et minus secundum differentiam eius quod dicitur positive: sicut aegritudo dicitur
maior si fuerit causa tollens sanitatem aut maior aut multiplicior; et idem est in turpitudine et in dissimilitudine,
et in huiusmodi.
Est ergo consideranda in peccatis quaedam differentia; nam peccata omissionis, per se loquendo, consistunt in
sola privatione praecepti quod omittitur, ut supra ostensum est; unde in peccato omissionis conditio actus
adiuncti, quia per accidens se habet, nullo modo facit peccatum omissionis per se loquendo magis vel minus;
sicut si alicui praecipiatur ut vadat ad ecclesiam, non attenditur in peccato omissionis utrum sit prope ecclesiam
vel longe, dummodo ad ecclesiam non vadat; nisi forte per accidens, in quantum differentia illius adiuncti
pertineret ad minorem vel maiorem contemptum. Nec tamen propter hoc omnia peccata omissionis sunt paria,
quia praecepta disparia sunt vel propter diversam auctoritatem praecipientis, vel propter diversam dignitatem aut
necessitatem praeceptorum. Peccatum vero transgressionis consistit in deformitate alicuius actus, quae quidem
deformitas non tollit totum ordinem rationis, sed aliquid eius: puta, si aliquis comedat quando non debet, et
remanet quod comedat ubi debet vel propter quod debet. Nec potest actu remanente totaliter rationis proportio
46

