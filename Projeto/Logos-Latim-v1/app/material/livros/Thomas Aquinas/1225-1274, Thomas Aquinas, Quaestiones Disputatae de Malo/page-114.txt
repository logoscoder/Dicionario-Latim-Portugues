Praeterea, Augustinus dicit in Lib. De fide ad Petrum: firmiter tene et nullatenus dubites, parvulos qui sine
sacramento baptismatis de hoc saeculo transierunt, aeterno supplicio puniendos. Sed supplicium nominat
poenam sensus. Ergo peccato originali debetur poena sensus.
AG3
Praeterea, Gregorius dicit in IX Moral., super illud iob: multiplicabit vulnera mea sine causa, quod a culpa
originali sacramenta non liberant; et licet ex proprio nihil egerint, tamen illuc ad tormenta perveniunt. Sed
tormentum nominat poenam sensus. Ergo peccato originali debetur poena sensus.
AG4
Praeterea, peccatum originale huius pueri videtur esse eiusdem speciei cum peccato actuali primi parentis, cum
procedat ab eo sicut effectus a propria causa. Sed peccato actuali primi parentis debetur poena sensus.
Ergo et peccato originali huius pueri.
AG5
Praeterea, agens coniunctum passibili inducit poenam sensus. Sed animae puerorum sunt passibiles, et etiam
corpora post resurrectionem; cum non habeant dotem impassibilitatis.
Ergo ad praesentiam ignis poenam sensus patientur.
AG6
Praeterea, post iudicium poena peccatorum consummabitur. Sed poena puerorum sine baptismo decedentium,
qui pro solo originali puniuntur, non posset post iudicium consummari, nisi carentiae visionis divinae, quam
nunquam non sustinent, aliqua poena sensus adderetur. Ergo peccato originali debetur
AG7
Praeterea, poena debetur culpae. Sed causa peccati originalis est caro. Cum ergo carni non debeatur aliqua poena
nisi sensus, videtur quod peccato originali debeatur maxime poena sensus.
AG8
Praeterea, si aliquis decedat cum peccato originali et veniali simul, patietur perpetuo poenam sensus. Sed poena
perpetua non debetur peccato veniali. Ergo debetur peccato originali poena sensibilis perpetua.
SC1
Sed contra. Est quod bernardus dicit, quod sola propria voluntas ardet in inferno. Sed originale peccatum non est
peccatum propriae voluntatis, immo consequitur ex voluntate aliena. Ergo peccato originali non debetur poena
sensus.
SC2
Praeterea, innocentius III dicit in decretali, quod poena sensus debetur peccato actuali. Sed originale peccatum
non est actuale. Ergo ei poena sensus non debetur.
CO
Respondeo. Dicendum quod communiter dicitur: peccato originali non debetur poena sensus, sed solum poena
damni, scilicet carentia visionis divinae.
Et hoc videtur esse rationabile propter tria.
Primo quidem, quia persona quaelibet est alicuius naturae suppositum; et ideo ad ea quae sunt naturae, per se et
immediate ordinatur; ad ea vero quae sunt supra naturam, ordinatur mediante natura. Quod ergo detrimentum
aliquod patiatur aliqua persona in his quae sunt supra naturam, potest contingere vel ex vitio naturae, vel ex vitio
personae; quod autem detrimentum patiatur in his quae sunt naturae, hoc non videtur posse contingere nisi
propter vitium proprium personae. Ut autem ex praemissis patet, peccatum originale est vitium naturae,
peccatum autem actuale est vitium personae. Gratia autem et visio divina sunt supra naturam humanam; et ideo
privatio gratiae et carentia visionis divinae debentur alicui personae non solum propter actuale peccatum, sed
etiam propter originale. Poena autem sensus opponitur integritati naturae et bonae eius habitudini, et ideo poena
sensus non debetur alicui nisi propter peccatum actuale.
Secundo, quia poena proportionatur culpae et ideo peccato actuali mortali, in quo invenitur aversio ab
incommutabili bono et conversio ad bonum commutabile debetur et poena damni, scilicet carentia visionis
divinae respondens aversioni et poena sensus respondens conversioni. Sed in peccato originali non est conversio,
sed sola aversio, vel aliquid aversioni respondens, scilicet destitutio animae a iustitia originali: et ideo peccato
originali non debetur poena sensus, sed solum poena damni, scilicet carentia visionis divinae.
Tertio, quia poena sensus nunquam debetur habituali dispositioni: non enim aliquis punitur ex hoc quod est
habilis ad furandum, sed ex hoc quod actu furatur; sed habituali privationi absque omni actu debetur aliquod
damnum; puta, qui non habet scientiam litterarum ex hoc ipso indignus est promotione ad episcopalem
dignitatem. In peccato autem originali invenitur quidem concupiscentia per modum habitualis dispositionis, quae
parvulum facit habilem ad concupiscendum, ut Augustinus dicit, adultum autem actu concupiscentem. Et ideo
parvulo defuncto cum originali non debetur poena sensus, sed solum poena damni: quia scilicet non est idoneus
perduci ad visionem divinam propter privationem originalis iustitiae.
RA1
Ad primum ergo dicendum, quod nomen tormenti, supplicii, Gehennae, et cruciatus, vel si quid simile in dictis
sanctorum inveniatur est large accipiendum pro poena, ut ponatur species pro genere. Ideo autem sancti tali
114

