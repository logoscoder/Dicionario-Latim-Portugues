AG13
Praeterea, secundum Philosophum in Lib. Ethic., actio in moralibus est sicut conclusio in speculativis. Sed
circumstantia non variat speciem conclusionis. Ergo neque variat speciem actus moralis; et sic non dat speciem
peccato.
AG14
Praeterea, sicut sunt quidam actus morales, ita et sunt quidam actus artis. Sed circumstantia non variat speciem
actus artificialis, quia non refert in quocumque loco vel in quocumque tempore aut ex quacumque causa faber
cultellum faciat, quantum ad speciem artis. Ergo nec circumstantia variat speciem actus moralis.
AG15
Praeterea, malum ex genere consuevit dividi contra malum ex circumstantia. Sed malum ex genere pertinet ad
ipsam speciem peccati. Ergo malum ex circumstantia non pertinet ad speciem peccati; non ergo circumstantia dat
speciem peccato.
AG16
Praeterea, circumstantia, in quantum aggravat, facit maius malum. Sed magis et minus non diversificant speciem.
Ergo circumstantia aggravans non variat speciem peccati.
SC1
Sed contra. Locus est circumstantia quaedam. Sed locus dat speciem peccato; dicitur enim sacrilegium esse, si
aliquis de loco sacro furetur. Ergo circumstantia dat speciem peccato.
SC2
Praeterea, si aliquis cognoscat mulierem coniugatam, adulterium committit, quod est quaedam species peccati.
Sed solutam esse vel coniugatam mulierem est quaedam circumstantia actus. Ergo circumstantia dat speciem
peccato.
CO
Respondeo. Dicendum quod ad evidentiam huius quaestionis tria consideranda sunt: primo, unde peccatum
speciem habeat; secundo, quid sit circumstantia; et sic tertio poterit esse manifestum quomodo circumstantia dat
speciem peccato.
Quantum ergo ad primum, considerandum est, quod, cum actus moralis sit actus qui est a ratione procedens
voluntarius, oportet quod actus moralis speciem habeat secundum aliquid in obiecto consideratum quod ordinem
habeat ad rationem. Et sic praec. Quaest.
Dictum est, quod si sit conveniens rationi, erit actus bonus secundum speciem, si autem sit discordans a ratione,
secundum speciem malus erit.
Hoc autem quod est non conveniens rationi circa obiectum consideratum diversificare potest peccati speciem
dupliciter: uno modo quidem materialiter, alio modo formaliter.
Materialiter quidem per oppositum ad virtutem. Differunt enim virtutes specie, secundum quod ratio medium
adinvenit in diversis materiis; puta, iustitia est secundum quod ratio medium constituit in commutationibus et
distributionibus; et huiusmodi actionibus; temperantia autem secundum quod in concupiscentiis; fortitudo
secundum quod in timoribus et audaciis; et sic de aliis.
Nec debet alicui inconveniens videri, si diversificantur species virtutum secundum diversas materias, cum
diversitas materiae consueverit esse causa diversitatis non specierum, sed individuorum; quia etiam in
naturalibus diversitas materiae diversitatem in specie causat quando diversitas materiae diversitatem formae
requirit; unde et in moralibus necesse est diversas specie virtutes esse circa diversas materias, in quibus ratio
diversimode adinvenit medium. Sicut in concupiscentiis adinvenit medium refrenando; unde et virtus in eis
constituta propinquior est defectui quam superabundantiae, ut ipsum temperantiae nomen ostendit. In audaciis
autem et timoribus non retrahendo, sed magis impellendo ratio adinvenit medium; unde virtus in his constituta
propinquior est superabundantiae quam defectui, ut ipsum fortitudinis nomen ostendit; et similiter est videre in
ceteris.
Sic ergo et per oppositum ad virtutes, peccata differunt specie secundum diversas materias, puta homicidium,
adulterium et furtum.
Nec est dicendum, quod differant specie secundum differentiam praeceptorum; sed magis e converso praecepta
distinguuntur secundum differentiam virtutum et vitiorum; quia praecepta ad hoc sunt ut secundum virtutem
operemur et peccata vitemus. Si vero aliqua essent peccata solum quia prohibita, in his rationabile esset ut
secundum differentiam praeceptorum specie peccata differrent.
Sed quia circa unam materiam, cum sit una virtus, contingunt esse peccata specie diversa; oportet secundo
considerare formaliter diversitatem speciei in peccatis, prout scilicet peccatur vel secundum superabundantiam
vel secundum defectum; sicut differt timiditas a praesumptione, et illiberalitas a prodigalitate; vel secundum
diversas circumstantias, sicut species gulae distinguuntur secundum ea quae in hoc versu continentur:
praepropere, laute, nimis, ardenter, studiose.
Sic ergo habito qualiter peccata specie differant, considerandum est quid sit circumstantia.
Dicitur autem circumstantia quod circumstat actum, quasi extrinsecus extra actus substantiam consideratum. Hoc
autem est uno quidem modo ex parte causae sive finalis, cum consideramus cur fecerit; sive ex parte agentis
39

