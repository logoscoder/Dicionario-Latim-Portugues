Praeterea, iactare se habere quod non habet, ad mendacium pertinet quod est vitium distinctum a superbia. Non
ergo debet poni species superbiae.
AG4
Praeterea, velle videri, ad inanem gloriam pertinet, quae non est superbia, sed filia eius, ut Gregorius dicit
XXXIV Moralium.
Non ergo debet poni species superbiae, quod aliquis singulariter velit videri.
AG5
Praeterea, Hieronymus dicit, quod nihil est tam superbum quam ingratum videri. Ingratitudo autem inter istas
quatuor species non numeratur. Ergo videtur quod Gregorius insufficienter enumeret species superbiae.
AG6
Praeterea, Augustinus dicit in XIV de CIV. Dei, quod excusare se de peccato commisso, ad superbiam pertinet.
Hoc autem inter has species non enumeratur. Ergo insufficienter species superbiae tanguntur.
AG7
Praeterea, ad superbiam praecipue pertinere videtur quod aliquis praesumptuose tendat ad consequendum aliquid
quod est supra se. Hoc autem inter istas quatuor non tangitur.
Ergo videtur quod insufficienter species superbiae tangantur.
SC
In contrarium sufficiat auctoritas Gregorii, quae posita est in argumento primo.
CO
Respondeo. Dicendum quod, sicut dionysius dicit IV cap. De div. Nomin. Bonum causatur ex una et tota causa,
malum autem causatur ex singularibus defectibus; sicut pulchritudo causatur ex hoc quod omnia corporis
membra decenter se habent; quorum si unum tantum fuerit indecenter dispositum, turpitudinem inducit. Sic ergo
pertinet ad virtutem quod appetitus hominis feratur in aliquam excellentiam secundum regulam rationis et suam
mensuram. Malum autem superbiae in hoc consistit quod aliquis in appetendo bonum excellens propriam
mensuram excedit. Unde quot modis contingit excedere propriam mensuram in appetitu propriae excellentiae, tot
sunt species superbiae.
Hoc autem contingit tripliciter. Uno modo quantum ad ipsum bonum excellens quod appetitur; ut cum scilicet
appetitus fertur in aliquid quod excedit suam mensuram; et secundum hoc est tertia species superbiae, cum
scilicet aliquis iactat se habere quod non habet.
Alio modo quantum ad modum adipiscendi, ut scilicet habeat aliquam excellentiam a se vel suis meritis, quam
non potest obtinere nisi per gratiam alterius; et sic sumuntur primae duae species, eo quod aliquid esse a nobis
dupliciter contingit; vel simpliciter, sicut cum facimus aliquid; vel per quamdam praeparationem, sicut cum
aliquid meremur.
Tertio modo potest aliquid excedere propriam mensuram quantum ad modum habendi, ut scilicet aliquis
afficiatur ad habendum aliquid super ceteros, quod competit sibi similiter habere cum ceteris.
RA1
Ad primum ergo dicendum, quod aestimatio rationis corrumpitur dupliciter: uno modo in universali, alio modo
in particulari propter aliquam passionem. Corruptio ergo rectae existimationis circa ea quae pertinent ad finem
vel bonos mores, si sit quidem in universali, pertinet ad peccatum haeresis, non autem si sit in particulari propter
passionem; secundum quod errant (omnes) qui operantur malum, ut dicitur Prov. XIV, 22; sicut si aliquis sentiret
in universali fornicationem non esse peccatum, esset infidelis; non autem infidelis censetur fornicator, qui eligit
fornicationem tamquam bonum propter concupiscentiae passionem. Similiter si quis in universali aestimaret
Deum non esse auctorem omnium bonorum, vel bonum gratiae esse ex meritis, pertineret ad haeresim; non
autem si propter amorem inordinatum excellentiae, quae incipit in concupiscentiis, corrumpatur in particulari
iudicium rationis, ut aliquis praesumat de se ipso, tamquam bonum aliquid a se possit habere, aut ex meritis
propriis; quod pertinet ad superbum.
RA2
Et per hoc patet solutio ad secundum.
RA3
Ad tertium dicendum, quod iactantia ponitur species superbiae, non quantum ad ipsum exteriorem actum, qui
consequenter se habet ad superbiam, ut supra, dictum est, sed quantum ad interiorem affectum, ex quo talis actus
exterior procedit; dum scilicet homo praesumit de se ipso, ac si haberet quod non habet et in talem excellentiam
animus eius tendit quae sibi non competit nisi haberet quod non habet.
RA4
Ad quartum dicendum, quod etiam velle singulariter videri, consequenter ad superbiam pertinet: essentialiter
autem quarta species superbiae in hoc consistit quod homo praesumat de se, ac si singulariter omnes excelleret,
et ad huiusmodi excellentiam animus eius afficitur.
RA5
Ad quintum dicendum, quod primae duae species ad ingratitudinem pertinent. Est enim ingratus qui non
recognoscit beneficium sibi gratis collatum, vel qui aestimat se hoc suis meritis obtinuisse.
176

