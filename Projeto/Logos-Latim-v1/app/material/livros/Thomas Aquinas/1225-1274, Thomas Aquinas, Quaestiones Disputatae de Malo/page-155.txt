Ergo neque mortali adiunctum, poena aeterna punietur.
AG3
Sed dicendum, quod peccatum veniale in eo qui decedit sine caritate, aggravatur ex adiunctione peccati mortalis,
propter circumstantiam finalis impoenitentiae. Sed contra, finalis impoenitentia, secundum Augustinum in Lib.
De verbis Domini, est peccatum in spiritum sanctum. Si ergo aggravetur ratione finalis impoenitentiae, fiet
peccatum in spiritum sanctum; et sic iam non erit veniale, sed mortale.
AG4
Praeterea, potest contingere etiam in eo qui est in caritate, quod non poeniteat ante mortem de aliquo veniali
commisso; nec punitur pro peccato veniali poena aeterna. Non ergo finalis impoenitentia in tantum aggravat
veniale peccatum mortali adiunctum, ut faciat ipsum dignum poena aeterna.
AG5
Praeterea, quanto aliquis est in maiori statu, tanto unum et idem peccatum videtur sibi esse gravius. Sed in
maiori statu est ille qui habet caritatem quam ille qui est in peccato mortali. Ergo peccatum veniale est in eo
gravius.
AG6
Praeterea, contingit quandoque quod aliquis in peccato mortali moriens poenitet de aliquo veniali commisso,
mutans in hac vita voluntatem suam quam habuerat, de peccando venialiter. Sed in eadem voluntate remanet
anima in qua de hoc corpore exit. Ergo non erit in eo qui sic decedit, peccatum veniale post mortem: non ergo
pro eo aeternaliter punietur.
AG7
Praeterea, semper Deus punit citra condignum; unde etiam in psalm. Lxxvi, 10 dicitur, quod non continet in ira
misericordias suas. Sed poenam venialis peccati Deus in futuro non mitigat quantum ad acerbitatem: quia poena
Purgatorii est maior qualibet poena praesenti, ut Augustinus dicit, et multo magis poena inferni. Ergo mitigat
eam quantum ad durationem: non ergo peccatum veniale mortali coniunctum aeternaliter punitur.
AG8
Praeterea, sicut peccatum mortale est sine gratia, ita peccatum originale. Sed peccatum veniale originali
coniunctum non punitur aeternaliter: non enim punitur in Limbo puerorum, quia ibi non est poena sensu; nec in
inferno damnatorum, quia ibi punitur solum peccatum mortale: in Purgatorio autem non punitur aliquis
aeternaliter. Ergo nec etiam veniale coniunctum mortali aeternaliter punietur.
AG9
Sed diceretur, quod peccatum veniale non potest esse coniunctum mortali, nisi simul adsit peccatum mortale,
quia ante usum rationis homo non potest peccare venialiter; post usum vero rationis habitum, est in statu mortalis
peccati nisi convertatur ad Deum; et si convertatur ad Deum, iam habebit gratiam originale peccatum delentem.
Sed contra, quod actu aliquis convertatur ad Deum, cadit sub praecepto affirmativo: praecepta autem affirmativa
etsi obligent semper, non tamen obligant ad semper. Non ergo statim peccat mortaliter, si non convertatur actu
ad Deum statim habito usu rationis. Potest autem tunc peccare venialiter. Ergo potest esse peccatum veniale cum
originali, sine mortali.
AG10
Praeterea, poena peccati mortalis proportionata est poenae peccati venialis quantum ad acerbitatem, quia
utriusque acerbitas est finita, omne autem finitum est proportionale cuilibet finito. Si ergo peccato veniali quod
est coniunctum mortali debetur poena aeterna sicut et mortali, non erit differentia poenarum, nisi secundum
acerbitatem. In aliqua ergo proportione poena peccati mortalis excedit poenam peccati venialis. Tot ergo
poterunt multiplicari peccata venialia, quot merebuntur poenam aequalem uni peccato mortali.
Hoc autem est falsum; quia ex multis venialibus non fit unum mortale, ut supra, dictum est. Ergo et primum ex
quo sequitur; scilicet quod peccatum veniale coniunctum mortali puniatur poena aeterna.
SC
Sed contra, quod poena peccatorum venialium terminetur, hoc est merito fundamenti, ut patet per apostolum, I
ad Cor., III, 11 quod quidem fundamentum est fides formata, ut Augustinus dicit XXI de civitate Dei, et in Lib.
De fide et operibus.
Hoc autem fundamentum non est in eo qui cum mortali peccato decedit. Ergo poena venialium non terminabitur
in ipso.
CO
Respondeo. Dicendum quod ea ratione culpae debetur poena, quia culpa ordinatur per poenam; homo enim
peccando propria voluntate divinae iustitiae ordinem praetermisit.
Qui quidem modo reparatur per hoc quod fit de homine iustitia, dum contra suam voluntatem punitur secundum
Dei voluntatem.
Respondet autem perpetua poena peccato mortali secundum ordinem divinae iustitiae et ex ipsa specie peccati, et
ex inhaerentia ipsius ad subiectum.
Ex specie quidem peccati, quia peccatum mortale est directe contra caritatem Dei et proximi, per quam peccati
poena remittitur.
155

