ecclesiasticae hierarchiae. Sed ignorantia de se rationem poenae dicit; non autem omnis ignorantia habet
rationem culpae: ignorare enim ea quae quis non tenetur scire, absque culpa est; sed ignorantia illa qua quis
ignorat ea quae tenetur scire, non est absque peccato. Tenetur autem scire quilibet ea quibus dirigatur in propriis
actibus. Unde omnis homo tenetur scire ea quae fidei sunt, quia fides intentionem dirigit; et tenetur scire
praecepta Decalogi, per quae potest peccata vitare, et bonum facere. Unde et coram omni populo sunt divinitus
promulgata, ut habetur Exod. XX. Secretiora autem legis Moyses et Aaron a Domino audierunt. Unusquisque
autem super haec tenetur scire quae ad suum officium pertinent, sicut episcopus ea quae pertinent ad officium
episcopale et sacerdos ea quae pertinent ad officium sacerdotale, et sic de aliis; et horum ignorantia non est sine
culpa.
Potest ergo talis ignorantia considerari tripliciter.
Uno modo secundum se; et sic non habet rationem culpae, sed poenae. Dictum est enim supra, quod malum
culpae est privatio ordinis in actu; malum autem poenae est privatio perfectionis a subiecto agente: unde privatio
gratiae vel scientiae, habet rationem poenae, si secundum se consideretur. Alio modo potest considerari talis
ignorantia per comparationem ad causam: sicut enim causa scientiae est applicatio animi ad sciendum, ita causa
ignorantiae est animum ad sciendum non applicare; et hoc ipsum quod est non applicare animum ad sciendum id
quod quis debet scire, est peccatum omissionis. Unde si talis privatio cum causa praecedenti accipiatur, erit
peccatum actuale, per modum quo omissio peccatum dicitur. Tertio modo potest considerari talis ignorantia per
comparationem ad id quod ex ea sequitur; et sic quandoque est causa peccati, ut supra dictum est. Potest etiam
ignorantia pertinere ad peccatum originale, ut dicit Hugo de sancto victore: quod sic considerandum est. In
peccato originali est aliquid formale, scilicet carentia originalis iustitiae, quae pertinet ad voluntatem. Sicut
autem ex originali iustitia, per quam voluntas Deo coniungebatur, fiebat quaedam perfectionis redundantia in
alias vires, ita scilicet quod ratione illustrata cognitione veritatis, irascibilis et concupiscibilis sortirentur
rectitudinem a ratione; ita subtracta originali iustitia a voluntate, deficit cognitio veritatis in intellectu, et
rectitudo in irascibili et concupiscibili; et sic ignorantia et fomes sunt materialia in peccato originali, sicut et
conversio ad bonum commutabile in peccato actuali.
RA1
Ad primum ergo dicendum, quod privatio scientiae et gratiae habet rationem culpae, secundum quod accipiuntur
simul cum sua causa quae pertinet ad genus actus: non agere enim et agere in eodem genere considerantur,
secundum regulam Augustini inductam.
RA2
Et per hoc patet solutio ad secundum et tertium.
RA4
Ad quartum dicendum, quod ignorantia quamvis privet aliquam rationis perfectionem, non tamen tollit ipsam
rationem, per quam a brutis differimus: unde ratio non sequitur.
RA5
Ad quintum dicendum, quod cuiuslibet peccati radix in voluntate consistit, sicut supra, dictum est: nec tamen
sequitur quod propter hoc actus volitus non sit peccatum. Unde nec etiam dicitur quod ignorantia non sit
peccatum, licet radix peccati in voluntate ignorandi consistat.
RA6
Ad sextum dicendum, quod Augustinus loquitur ibidem de peccato quod per ignorantiam agitur. Hoc autem
peccatum quandoque in sola voluntate actus consistit, et non in ipsa ignorantia. Dictum est enim supra quod non
omnis ignorantia est peccatum, quae est causa peccati.
RA7
Ad septimum dicendum, quod ignorantia quae est omnino involuntaria, non est peccatum: et hoc est quod
Augustinus dicit: non tibi imputatur ad culpam, si invitus ignores; per hoc autem quod addit, sed si scire
neglexeris, dat intelligere, quod ignorantia habet quod sit peccatum ex negligentia praecedente, quae nihil est
aliud quam non applicare animum ad sciendum ea quae quis debet scire.
RA8
Ad octavum dicendum, quod nihil prohibet aliquid esse secundum se naturaliter volitum, quod tamen non
volumus propter aliquid adiunctum. Sicut aliquis naturaliter vult integritatem sui corporis conservari, et tamen
interdum vult sibi abscindi manum vitiatam, si ex ea periculum totius corporis timeat; et similiter naturaliter vult
homo scientiam, sed tamen propter laborem addiscendi, vel ne impediatur a peccato quod diligit, scientiam
recusat: et sic ignorantia est a voluntate quodammodo imperata.
RA9
Ad nonum dicendum, quod licet ignorans non cognoscat illud quod ignorat, cognoscit tamen vel ignorantiam
ipsam, vel id propter quod non refugit ignorantiam; et ita ignorantia potest esse peccatum voluntarium.
RA10
Ad decimum dicendum, quod post poenitentiam licet remaneat ignorantia, tollitur tamen ignorantiae reatus.
RA11

70

