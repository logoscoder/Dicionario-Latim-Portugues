voluntatem. Cum autem consilia et electiones sint circa particularia, quorum est actus, requiritur ut id quod
apprehenditur ut bonum et conveniens, apprehendatur ut bonum et conveniens in particulari, et non in universali
tantum.
Si ergo apprehendatur aliquid ut bonum conveniens secundum omnia particularia quae considerari possunt, ex
necessitate movebit voluntatem; et propter hoc homo ex necessitate appetit beatitudinem, quae, secundum
boetium est status omnium bonorum congregatione perfectus.
Dico autem ex necessitate quantum ad determinationem actus, quia non potest velle oppositum; non autem
quantum ad exercitium actus, quia potest aliquis non velle tunc cogitare de beatitudine; quia etiam ipsi actus
intellectus et voluntatis particulares sunt. Si autem sit tale bonum quod non inveniatur esse bonum secundum
omnia particularia quae considerari possunt, non ex necessitate movebit etiam quantum ad determinationem
actus; poterit enim aliquis velle eius oppositum, etiam de eo cogitans, quia forte est bonum vel conveniens
secundum aliquod aliud particulare consideratum, sicut quod est bonum sanitati, non est bonum delectationi, et
sic de aliis.
Et quod voluntas feratur in id quod sibi offertur magis secundum hanc particularem conditionem quam
secundum aliam, potest contingere tripliciter. Uno quidem modo in quantum una praeponderat, et tunc movetur
voluntas secundum rationem; puta, cum homo praeeligit id quod est utile sanitati, eo quod est utile voluntati.
Alio vero modo in quantum cogitat de una particulari circumstantia et non de alia; et hoc contingit plerumque
per aliquam occasionem exhibitam vel ab interiori vel ab exteriori, ut ei talis cogitatio occurrat. Tertio vero modo
contingit ex dispositione hominis; quia, secundum Philosophum, qualis unusquisque est, talis finis videtur ei.
Unde aliter movetur ad aliquid voluntas irati et voluntas quieti, quia non idem est conveniens utrique; sicut etiam
aliter acceptatur cibus a sano et aegro.
Si ergo dispositio, per quam alicui videtur aliquid bonum et conveniens, fuerit naturalis et non subiacens
voluntati, ex necessitate naturali voluntas praeeligit illud, sicut omnes homines naturaliter desiderant esse, vivere
et intelligere. Si autem sit talis dispositio quae non sit naturalis, sed subiacens voluntati, puta, cum aliquid
disponitur per habitum vel passionem ad hoc quod sibi videatur aliquid vel bonum vel malum in hoc particulari,
non ex necessitate movetur voluntas; quia poterit hanc dispositionem removere, ut sibi non videatur aliquid sic,
ut scilicet cum aliquis quietat in se iram, ut non iudicet de aliquo tamquam iratus. Facilius tamen removetur
passio quam habitus.
Sic ergo quantum ad aliqua voluntas ex necessitate movetur ex parte obiecti, non autem quantum ad omnia; sed
ex parte exercitii actus, non ex necessitate movetur.
RA1
Ad primum ergo dicendum, quod actualitas illa dupliciter potest intelligi. Uno modo ut loquatur propheta
quantum ad executionem electionis: non enim est in potestate hominis ut expleat in effectu quod mente deliberat.
Alio modo potest intelligi quantum ad hoc quod etiam interior voluntas movetur ab aliquo superiori principio,
quod est Deus; et secundum hoc apostolus dicit, quod non est volentis, scilicet velle, neque currentis, currere,
sicut primi principii, sed Dei miserentis.
RA2
Unde patet solutio ad secundum.
RA3
Ad tertium dicendum, quod animalia bruta moventur per instinctum superioris agentis ad aliquid determinatum
secundum modum formae particularis, cuius conceptionem sequitur appetitus sensitivus. Sed Deus movet
quidem voluntatem immutabiliter propter efficaciam virtutis moventis, quae deficere non potest; sed propter
naturam voluntatis motae, quae indifferenter se habet ad diversa, non inducitur necessitas, sed manet libertas;
sicut etiam in omnibus providentia divina infallibiliter operatur; et tamen a causis contingentibus proveniunt
effectus contingenter, in quantum Deus omnia movet proportionabiliter, unumquodque secundum suum modum.
RA4
Ad quartum dicendum, quod voluntas aliquid confert cum a Deo movetur, ipsa enim est quae operatur, sed mota
a Deo; et ideo motus eius quamvis sit ab extrinseco sicut a primo principio, non tamen est violentus.
RA5
Ad quintum dicendum, quod voluntas hominis quodammodo discordat a Dei voluntate, in quantum scilicet vult
aliquid quod Deus non vult eam velle, ut cum vult peccare, licet etiam non velit Deus voluntatem hoc non velle:
quia si vellet hoc Deus fieret; omnia enim quaecumque voluit Dominus fecit. Et quamvis hoc modo discordet
voluntas hominis, a Dei voluntate quantum ad motum voluntatis, nunquam tamen potest discordare quantum ad
exitum vel eventum; quia semper voluntas hominis hunc eventum sortitur, quod Deus de homine suam
voluntatem implet.
Sed quantum ad modum volendi, non oportet quod voluntas hominis Dei voluntati conformetur, quia Deus
aeternaliter et infinite vult unumquodque, non tamen homo; propter quod dicitur Is., LV, 9: sicut exaltantur caeli
a terra, ita sunt exaltatae viae meae a viis vestris.
RA6

127

