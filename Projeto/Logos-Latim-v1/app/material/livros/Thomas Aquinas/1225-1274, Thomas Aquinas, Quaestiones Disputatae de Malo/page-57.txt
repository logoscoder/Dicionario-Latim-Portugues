Sed solummodo per peccatum aufertur quod spiritui non subiiciatur caro. Ergo Deus est causa peccati.
AG16
Praeterea, quod est causa alicuius naturae est causa motus proprii et naturalis ipsius. Sed Deus est causa naturae
voluntatis; proprius autem et naturalis motus voluntatis est aversio, sicut proprius motus et naturalis lapidis est
descendere, ut Augustinus dicit in Lib. De Lib. Arbitr.. Ergo Deus est causa aversionis; et sic, cum in aversione
ratio culpae consistat, videtur quod Deus sit causa culpae.
AG17
Praeterea, qui praecipit peccatum est causa peccati. Sed Deus invenitur praecepisse peccatum, ut dicitur III
regum, XXII, 22, ubi cum spiritus mendacii dixisset: egrediar, et ero spiritus mendax in ore prophetarum,
Dominus dixit: egredere et fac; et Oseae, I, 2, dicitur, quod Dominus praecepit Oseae ut sumeret mulierem
fornicariam, et faceret ex ea filios fornicationum. Ergo Deus est causa peccati.
AG18
Praeterea, eiusdem est agere et posse; quia, ut dicit Philosophus, cuius est potentia, eius est actio. Sed Deus est
causa eius quod est posse peccare. Ergo est causa eius quod est peccare.
SC1
Sed contra. Est quod dicit Augustinus in libro LXXXIII quaestionum, quod Deo auctore non fit homo deterior.
Sed peccato fit homo deterior. Ergo Deus non est auctor peccati.
SC2
Praeterea, fulgentius, dicit, quod Deus non est auctor illius rei cuius est ultor. Sed Deus est ultor peccati. Ergo
non est auctor peccati.
SC3
Praeterea, Deus non est causa nisi eius quod diligit, quia hoc dicitur Sap. XI, 25: diligis omnia quae sunt, et nihil
odisti eorum quae fecisti. Odit autem peccatum, secundum illud Sap. XIV, 9: pariter odio sunt Deo impius et
impietas eius. Ergo Deus non est auctor peccati.
CO
Respondeo. Dicendum quod causa peccati est aliquis dupliciter: uno modo quia ipse peccat; alio modo quia facit
alterum peccare; quorum neutrum Deo convenire potest.
Quod enim Deus peccare non possit, manifestum est et ex communi ratione peccati, et ex propria ratione moralis
peccati, quod dicitur culpa. Peccatum enim communiter dictum, secundum quod in rebus naturalibus et
artificialibus invenitur, ex eo provenit quod aliquis in agendo non attingit ad finem propter quem agit; quod
contingit ex defectu activi principii; sicut si grammaticus non recte scribat, contingit ex defectu artis, si tamen
recte scribere intendit; et quod natura peccet in formatione animalis, sicut contingit in partibus monstruosis,
contingit ex defectu activae virtutis in semine. Peccatum vero, secundum quod proprie in moralibus dicitur,
habet rationem culpae, et provenit ex eo quod voluntas deficit debito fine, per hoc quod in finem indebitum
tendit. In Deo autem neque activum principium potest esse deficiens, eo quod eius potentia est infinita; nec eius
voluntas potest deficere a debito fine, quia ipsa eius voluntas, quae est etiam eius natura, est bonitas summa,
quae est ultimus finis et prima regula omnium voluntatum; unde naturaliter eius voluntas inhaeret summo bono,
nec potest ab eo deficere; sicut nec alicuius rei appetitus naturalis deficere potest, quin appetat suum bonum
naturale.
Sic ergo Deus causa peccati esse non potest eo quod ipse peccet.
Similiter etiam non potest esse causa peccati eo quod alios faciat peccare. Peccatum enim, prout nunc de peccato
loquimur, consistit in aversione voluntatis creatae ab ultimo fine. Impossibile est autem quod Deus faciat
voluntatem alicuius ab ultimo fine averti, cum ipsemet sit ultimus finis. Quod enim communiter invenitur in
omnibus agentibus creatis, oportet quod hoc habeat ex imitatione primi agentis, quod dat omnibus suam
similitudinem, secundum quod capere possunt, prout dionysius dicit in IX cap.
De divin. Nom.. Unumquodque autem agens creatum invenitur per suam actionem, alia quodammodo ad se
ipsum attrahere, assimilando ea; vel per similitudinem formae, sicut cum calidum calefacit; vel convertendo alia
ad finem suum, sicut homo per praeceptum alios movet ad finem quem intendit.
Est ergo hoc Deo conveniens quod omnia ad se ipsum convertat, et per consequens quod nihil avertat a se ipso.
Ipse autem est summum bonum. Unde non potest esse causa aversionis voluntatis a summo bono, in quo ratio
culpae consistit prout nunc loquimur de culpa.
Impossibile est ergo quod Deus sit causa peccati.
RA1
Ad primum ergo dicendum, quod Deus dicitur tradere aliquos in reprobum sensum, vel inclinare voluntates in
malum, non quidem agendo vel movendo, sed potius deserendo vel non impediendo: sicut si aliquis non daret
manum cadenti, diceretur esse causa casus illius. Hoc autem Deus ex iusto iudicio facit, quod aliquibus auxilium
non praestat ne cadant.
RA2
Et per hoc patet solutio ad secundum.
RA3
57

