Praeterea, Isidorus dicit in Lib. De summo bono, quod diabolus peccavit in hoc quod voluit suam fortitudinem
non a Deo, sed a se custodiri. Sed custodire creaturam, et non custodiri ab aliquo superiori, est proprium Dei.
Ergo voluit diabolus id quod est proprium Dei, et sic voluit Deo esse aequalis.
CO
Respondeo. Dicendum quod diversae auctoritates in id tendere videntur quod diabolus peccaverit appetendo
inordinate divinam aequalitatem. Non autem potest esse quod appetierit divinam aequalitatem absolute:
aequalitas enim relatio quaedam est duorum ad invicem ex parte utriusque extremi. Huiusmodi ratio manifesta
est.
Primo quidem ex parte Dei, cui non solum impossibile est aliquid aequari, sed etiam hoc est contra rationem
essentiae eius. Deus enim per suam essentiam est ipsum esse subsistens: nec est possibile esse duo huiusmodi,
sicut nec possibile foret esse duas ideas homini separatas, aut duas albedines per se substantes. Unde quidquid
aliud ab eo est, necesse est quod sit tanquam participans esse, quod non potest esse aequale ei, quod est
essentialiter ipsum esse. Nec hoc potuit diabolus in sua conditione ignorare: naturale enim est intelligentiae, sive
intellectui separato, quod intelligat substantiam suam. Et sic naturaliter cognoscebat quod esse suum erat ab
aliquo superiori participatum: quae quidem cognitio naturalis in eo nondum erat corrupta per peccatum. Unde
relinquitur quod intellectus eius non poterat apprehendere aequalitatem sui ad Deum sub ratione possibilis.
Nullus autem tendit in id quod apprehendit ut impossibile, ut dicitur in I de caelo et mundo; unde impossibile est
quod motus voluntatis diaboli tenderet ad appetendum absolute divinam aequalitatem.
Secundo hoc apparet ex parte ipsius Angeli appetentis. Voluntas enim semper appetit aliquid bonum vel sibi vel
alii. Non autem dicitur peccasse diabolus ex hoc quod voluit aequalitatem divinam alii: potuit enim sine peccato
velle filium esse aequalem patri, sed ex hoc quod appetiit divinam aequalitatem sibi. Dicit enim Philosophus in
IX ethic., quod unusquisque appetit bonum sibi.
Si autem fieret alius, non curat quid illi accideret.
Unde patet quod diabolus non appetiit id, quo existente iam ipso idem non esset. Si autem esset aequalis Deo,
etiam si hoc esset possibile, iam non esset ipse idem: tolleretur enim eius species, si transferretur in gradum
superioris naturae. Unde relinquitur quod non potuit appetere absolutam Dei aequalitatem.
Et simili ratione non potuit appetere quod absolute non esset Deo subiectus: tum quia hoc est impossibile, nec
potuit in eius apprehensione cadere quasi possibile, ut per supradicta patet; tum etiam quia ipse esse desineret, si
totaliter Deo subiectus non esset.
Et quidquid aliud dici potest quod ad ordinem naturae pertineat, in hoc eius malum consistere non potuit: malum
enim non invenitur in his quae sunt semper actu, sed solum in his in quibus potentia potest separari ab actu, ut
dicitur in IX metaph..
Angeli autem omnes sic conditi sunt, ut quidquid pertinet ad naturalem perfectionem eorum, statim a principio
suae creationis habuerint: tamen erant in potentia ad supernaturalia bona, quae per Dei gratiam consequi
poterant. Unde relinquitur quod peccatum diaboli non fuerit in aliquo quod pertinet ad ordinem naturalem, sed
secundum aliquid supernaturale.
Fuit ergo primum peccatum diaboli in hoc quod ad consequendum supernaturalem beatitudinem, quae in plena
Dei visione consistit, non se erexit in Deum, tanquam finalem perfectionem ex eius gratia desiderans cum
Angelis sanctis, sed eam consequi voluit per virtutem suae naturae; non tamen sine Deo in naturam operante, sed
sine Deo gratiam conferente.
Unde Augustinus in Lib. De libero arbitrio, peccatum diaboli in hoc ponit quod est sua potestate delectatus; et in
IV super Gen. Ad litt., dicit quod si ad se natura angelica converteretur, saepe Angelus amplius delectaretur
quam eo cuius participatione beata est, et intumescens superbia caderet. Et quia habere finalem beatitudinem per
virtutem suae naturae, et non ex gratia alicuius superioris, est proprium Deo, manifestum est quod quantum ad
hoc appetiit diabolus Dei aequalitatem.
Et quantum ad hoc etiam appetiit Deo non subiici, ut scilicet eius gratia supra suae naturae virtutem non
indigeret. Et hoc etiam congruit ei quod supra dictum est, quod diabolus non peccavit appetendo aliquod malum,
sed appetendo aliquod bonum, scilicet finalem beatitudinem, non secundum ordinem debitum, id est non ut
consequendam secundum gratiam Dei.
RA1
Ad primum ergo dicendum, quod diabolus, appetendo Dei aequalitatem, conversus quidem est ad divina
quantum ad id quod appetiit, quod erat in se bonum; sed est aversus a Deo quantum ad modum quo appetiit, quia
scilicet per hoc aversus est ab ordine divinae regulae, sicut et quilibet peccator quantum ad hoc quod appetit
aliquod commutabile bonum, convertitur in Deum, cuius participatione omnia sunt bona; in quantum vero
inordinate appetit illud, avertitur a Deo, id est ab ordine iustitiae eius.
RA2
Ad secundum dicendum, quod malum Daemonum fuit excessus convenientium ipsis, in quantum scilicet
appetierunt beatitudinem ad quam facti erant, et ad quam pervenissent, si debito modo appetiissent; sed
excesserunt mensuram proprii ordinis, ut dictum est.
RA3
245

