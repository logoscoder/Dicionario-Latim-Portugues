motus sunt in voluntate, passiones autem in appetitu sensitivo; quia non distinguebant inter utrumque appetitum;
sed passiones dicebant motus appetitivos transgredientes temperiem ordinatae rationis; unde dicebant, eas esse
morbos quosdam animae, sicut morbi corporis transgrediuntur temperiem sanitatis; et secundum hoc oportebat
quod omnis ira et omnis passio sit mala.
Sed quia ira secundum veritatem dicitur quicumque motus appetitus sensitivi, et huiusmodi motus potest esse
ordinatus a ratione, et secundum quod consequitur iudicium rationis, deservit rationi ad prompte exequendum; et
hoc exigit conditio naturae humanae ut appetitus sensitivus moveatur a ratione.
Inde est quod necesse est dicere secundum Peripateticos, aliquam iram esse bonam et virtuosam.
RA1
Ad primum ergo dicendum, quod Hieronymus loquitur de ira qua quis irascitur fratri, ut patet ex verbis Domini,
quae exponit: omnis autem talis ira est mala; sed ira quae est contra peccatum, est bona, ut dictum est.
RA2
Ad secundum dicendum, quod ira praedominans rationi non est naturalis homini; sed naturale est ei ut ira rationi
deserviat.
RA3
Ad tertium dicendum, quod Philosophus ibi loquitur de ira incontinentis, quae non subiicitur rationi.
RA4
Ad quartum dicendum, quod ira quando consequitur iudicium rationis turbat quidem aliqualiter rationem, sed
iuvat ad promptitudinem executionis; unde non tollit ordinem rationis qui iam ex praecedenti iudicio rationis
stabilitus est; unde et Gregorius dicit in Moral., quod ira per vitium excaecat oculum mentis; sed ira per zelum
non excaecat, sed solum turbat.
RA5
Ad quintum dicendum, quod Deus est incorporeus; unde sicut sine membris corporis operatur, ita sine appetitu
sensitivo; et tamen ad virtutem hominis pertinet quod motu appetitus sensitivi utatur, sicut etiam quod utatur
corporeis instrumentis.
RA6
Ad sextum dicendum, quod ira praeveniens iudicium rationis, non est utilis ad virtutem, sed nociva; subsequens
autem est utilis ad exequendum, sicut dictum est.
RA7
Ad septimum dicendum, quod illa verba Gregorii sunt intelligenda de ira per vitium; unde ipse etiam in
sequentibus ostendit esse aliam iram laudabilem et virtuosam.
RA8
Ad octavum dicendum, quod ultio prohibetur in lege quae fit ex solo livore vindictae; non autem illa quae est ex
zelo iustitiae.
RA9
Ad nonum dicendum, quod iudicium non est sumendum ex nominibus, sed ex natura rerum; unde non oportet
quod quaecumque similiter nominantur, idem iudicium sortiantur; alioquin tolleretur fallacia aequivocationis.
Est ergo sciendum quod, sicut Philosophus dicit in IV ethic., vitia opposita mansuetudini sunt innominata; et
ideo utimur nomine passionis pro nomine vitii capitalis.
Et quia passio potest esse bona et mala, ideo ira potest esse bona et mala. Aliqua autem vitia capitalia
nominantur nominibus propriis vitiorum; et ideo semper sunt mala.
RA10
Ad decimum dicendum, quod sicut dionysius dicit IV cap. De divin. Nomin., malum non agit nisi virtute boni; et
ideo vitia capitalia non habent quod sint principia ex ratione mali, sed potius ex ratione boni, secundum quam
fines eorum sunt appetibiles, et moventes ad aliquos actus. Unde non oportet quod vitia capitalia sint maxime et
pure mala. Et tamen potest dici quod ira, secundum quod est vitium capitale, nunquam est bona.
RA11
Ad undecimum dicendum, quod non omne illud quod est impeditivum melioris est malum; alioquin
matrimonium esset malum, quia impedit verginitatem; sed ulterius id quod est impeditivum alicuius boni ad
horam potest etiam esse pro tempore illo melius. Unde licet contemplatio sit simpliciter optima inter humanas
operationes, tamen in aliquo casu potest esse melior aliqua actio, ad quam coadiuvat ira.
RA12
Ad duodecimum dicendum, quod ratio illa procedit de ira secundum quod importat inordinatum motum, ut stoici
accipiebant.
RA13
Ad decimumtertium dicendum, quod Philosophus in Lib. Topic. Inducit pro exemplis quaedam quae non sunt
vera secundum propriam opinionem; sed inducit ea ut probabilia secundum opiniones aliorum; et tale est quod
dicit, quod virtus consistit in nihil pati; hoc enim erat probabile secundum opinionem stoicorum. In II autem
topic., improbat opiniones eorum qui dicebant, virtutes esse impassibilitates quasdam.
Potest tamen dici quod virtus consistit in nihil pati inordinate.
198

