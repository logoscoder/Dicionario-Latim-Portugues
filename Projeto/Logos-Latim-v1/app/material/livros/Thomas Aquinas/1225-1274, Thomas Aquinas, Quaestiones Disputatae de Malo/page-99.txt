Praeterea, peccatum originale per originem contrahitur. Sed origo terminatur ad essentiam animae: quia finis
generationis est forma generati. Ergo peccatum originale directe respicit essentiam animae.
SC5
Praeterea, peccatum originale, secundum Anselmum, est carentia originalis iustitiae. Sed originalis iustitia fuit
quoddam donum datum humanae naturae, non personae, alioquin non fuisset traducta in posteros; et sic
pertinebat ad essentiam animae, quae est natura et forma corporis. Pari ergo ratione et peccatum originale per
prius est in essentia animae quam in potentiis.
SC6
Praeterea, omne illud quod per prius est in potentiis animae quam in essentia, est in anima secundum quod
comparatur ad obiectum; quod autem est in anima per comparationem ad subiectum, per prius est in essentia
animae quam in potentiis. Peccatum autem originale non est in anima per comparationem ad obiecta, sed per
comparationem ad subiectum, quod est caro, a qua infectionem trahit. Ergo peccatum originale per prius est in
essentia animae quam in potentiis.
CO
Respondeo. Dicendum quod peccatum originale aliquo modo est et in essentia animae, et in potentiis; quia
defectus ex culpa primi parentis ad totam animam pervenit.
Sed considerari oportet, utrum per prius sit in essentia animae quam in potentiis.
Et primo quidem aspectu potest alicui videri quod sit per prius in essentia, ea ratione quia peccatum originale est
unum, potentiae autem animae uniuntur in essentia eius tamquam in communi radice. Sed ista ratio non cogit:
quia potentiae animae etiam uniuntur alio modo, scilicet unitate ordinis, et etiam unitate alicuius primae
potentiae moventis et dirigentis: sed oportet aliunde huius veritatis inquisitionem accipere.
Et quidem, cum peccatum originale ex carne derivetur ad animam, nulli dubium esse potest quin aliquo modo,
saltem in via generationis et temporis, per prius sit peccatum originale in essentia animae quam in potentiis; cum
anima per suam essentiam immediate corpori uniatur ut forma, non autem per suas potentias, ut alibi ostensum
est.
Sed si quis dicat, quod peccatum originale est per prius in essentia animae ordine generationis et temporis quam
in potentiis animae, sed in potentiis est prius ordine naturae, sicut prius dictum est de anima et carne; hoc stare
non potest. Non enim eodem modo comparatur essentia animae ad potentias sicut comparatur corpus ad animam:
nam corpus comparatur ad animam ut materia ad formam; materia autem praecedit formam in via generationis et
temporis, sed forma praecedit materiam in via perfectionis et naturae. Essentia autem animae comparatur ad
potentias sicut forma substantialis ad proprietates naturales consequentes; substantia autem est prior accidente,
tempore, natura, et secundum rationem, ut probatur in VII metaph..
Unde omnibus modis peccatum originale per prius est in essentia animae quam in potentiis, et ab essentia animae
derivatur ad potentias; sicut et naturae processus est ab essentia animae ad potentias. Peccatum autem originale
respicit naturam, ut dictum est.
RA1
Ad primum ergo dicendum, quod iustitia originalis non sic erat in voluntate quin per prius esset in essentia
animae; erat enim donum collatum naturae.
RA2
Ad secundum dicendum, quod concupiscentia est peccatum originale materialiter, et quasi per derivationem a
superiori, ut supra dictum est.
RA3
Ad tertium dicendum, quod essentia animae comparatur ad potentias sicut forma substantialis ad proprietates
consequentes, puta forma ignis ad calidum. Calor autem non agit nisi in virtute formae essentialis ignis: alioquin
non ageret ad formam substantialem.
Unde forma substantialis est primum principium actionis. Et sic etiam essentia animae est per prius, principium
actionis quam potentia.
RA4
Ad quartum dicendum, quod inordinatio potentiarum animae est ex defectu naturae, qui primo et principaliter
respicit essentiam animae.
RA5
Ad quintum dicendum, quod in Adam persona corrupit naturam; et ideo in eo primo fuit corruptio in potentiis
animae quam in essentia; sed si in homine qui nascitur ex Adam, natura corrumpit personam; et ideo in isto per
prius corruptio pertinet ad essentiam quam ad potentias.
RA6
Ad sextum dicendum, quod essentia animae non solum est forma corporis dans ei vitam, sed etiam est
principium potentiarum; et sic per prius est peccatum originale in essentia animae.
RA7
Ad septimum dicendum, quod ipsae potentiae rationales derivantur ab essentia animae in quantum est agens
naturae; et ideo esse susceptivum peccati derivatur ad potentias ab essentia animae.
99

