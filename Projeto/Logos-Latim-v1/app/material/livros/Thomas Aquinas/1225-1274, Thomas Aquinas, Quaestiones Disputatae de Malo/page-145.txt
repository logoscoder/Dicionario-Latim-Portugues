Praeterea, superior ratio est quae participat lumen gratiae. Sed lux gratiae virtuosior est quam lux corporalis. Lux
autem corporalis nisi corrumpatur vel diminuatur, non deficit in suo actu; unde multo minus lux spiritualis.
Ergo in superiori ratione non potest esse aliquis actus deficiens, nisi vel corrupta gratia vel diminuta. Sed per
veniale peccatum neque tollitur gratia, neque diminuitur, ut supra.
Ergo defectus venialis peccati non potest esse in superiori ratione.
AG4
Praeterea, obiectum superioris rationis est bonum fruendum, quod est bonum aeternum.
Sed sicut Augustinus dicit in libro LXXXIII quaest., omnis humana perversitas est frui utendis, vel uti fruendis.
Ergo peccatum in superiori ratione non potest esse nisi per hoc quod utitur fruendo, quod est Deus. Sed hoc est
diligere aliquid magis quam Deum, quod facit peccatum mortale: nam uti est referre aliquid in alterum sicut ad
finem. Ergo in superiori ratione non potest esse nisi peccatum mortale.
AG5
Praeterea, ratio superior et inferior non sunt diversae potentiae; sed differunt per hoc quod ratio superior procedit
ex rationibus aeternis ratio vero inferior ex rationibus temporalibus, ut habetur apud Augustinum XIII de Trin..
Sed non potest esse peccatum dum proceditur ex rationibus aeternis, nisi per hoc quod aliquis errat circa rationes
aeternas; quod semper est peccatum mortale. Ergo in superiori ratione non potest esse peccatum veniale, sed
solum mortale.
AG6
Praeterea, secundum Philosophum in lib.
De anima, ratio est semper recta. Sed peccatum opponitur rectitudini.
Ergo in ratione superiori non potest esse peccatum veniale.
AG7
Praeterea, Philosophus dicit in I ethic., quod laudamus rationem continentis et incontinentis; et sic tam in bonis
quam in malis ratio laudatur. Sed in illo quod laudatur, non est peccatum. Ergo in ratione non est peccatum nec
mortale nec veniale.
AG8
Praeterea, ratio deliberationem importat.
Si ergo aliquod peccatum sit in ratione, oportet quod sit in ea per deliberationem; quia omne quod est in altero,
est in eo per modum eius in quo est. Sed peccatum quod est ex deliberatione, est ex industria sive ex certa
malitia, quod est maxime mortale, cum sit peccatum in spiritum sanctum. Ergo in ratione superiori non potest
esse nisi peccatum mortale.
AG9
Praeterea, ad rationem superiorem pertinet consulere rationes aeternas. Sed consilium est deliberatio quaedam.
Ergo superior ratio nunquam peccat nisi ex deliberato consensu: et sic idem quod prius.
AG10
Praeterea, propter contemptum veniale peccatum fit mortale, ut supra dictum est.
Sed hoc non videtur esse sine contemptu quod aliquis ex deliberatione peccet. Videtur ergo quod peccatum
superioris rationis, cum sit ex deliberatione, nunquam sit veniale, sed semper sit mortale.
AG11
Praeterea, in inferioribus viribus animae invenitur peccatum veniale ex surreptione.
Sed peccatum, secundum quod fit in superiori ratione ex surreptione non potest esse veniale, ut videtur. Ergo in
superiori ratione nullo modo potest esse peccatum veniale. Probatio mediae. Peccatum quod fit ex surreptione,
superveniente deliberato consensu, de veniali fit mortale, per hoc quod ratio deliberans applicat aliquod aliud
maius bonum, contra quod agere est maius peccatum: puta, cum insurgit concupiscentia ex surreptione,
consideratur in obiecto quod concupiscitur, solum ratio delectationis; cum vero ratio deliberat, considerat aliquid
altius, scil. Legem.
Dei repugnantem concupiscentiae, quam contemnendo per concupiscentiam peccat homo mortaliter. Sed nihil
potest accipi altius quam obiectum superioris rationis, quod est bonum aeternum. Ergo si peccatum ex
surreptione circa proprium obiectum esset veniale, in superiori ratione non posset fieri mortale per deliberatum
consensum. Sed constat quod per deliberatum consensum est mortale. Ergo etiam si sit ex surreptione, est
mortale. Nullo ergo modo potest esse peccatum veniale in superiori ratione.
AG12
Praeterea, ratio superior est principium spiritualis vitae, sicut cor in animali est principium vitae corporalis; unde
et cordi comparatur, secundum illud Prov., IV, 23: omni custodia serva cor tuum, quoniam ab ipso vita procedit.
Sed in corde non potest esse aliqua aegritudo quae non sit mortalis. Ergo nec in superiori ratione est aliquod
peccatum veniale, sed mortale tantum.
SC1
Sed contra. Augustinus dicit in XII de Trin., quod omnis consensus in actum pertinet ad rationem superiorem.
Sed aliquis consensus in actum est peccatum veniale, utpote cum aliquis consentit ut dicat verbum otiosum;

145

