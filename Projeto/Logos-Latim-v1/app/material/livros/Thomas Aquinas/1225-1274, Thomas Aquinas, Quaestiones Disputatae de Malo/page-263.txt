Sed dicendum, quod ad ea quae excedunt naturalem cognitionem Angeli, non sufficiunt species innatae, sed
requiruntur species infusae. Sed contra, cognitioni cui subditur quod maius est, multo magis quod minus est. Sed
naturali cognitioni Daemonis subduntur substantiae immateriales, quae sunt multo altiores quam substantiae
sensibiles.
Ergo singularia sensibilia eorum cognitionem non excedunt.
AG8
Praeterea, sicut ideales rationes quae sunt in mente divina, se habent in causando et cognoscendo, ita
similitudines rerum quae sunt in mente angelica, se habent in cognoscendo.
Sed rationes ideales quae sunt in mente divina, aequaliter se habent ad praeterita, praesentia et futura, causanda
et cognoscenda.
Ergo videtur quod species rerum quae sunt in mente angelica, aequaliter se habeant ad praesentia, praeterita et
futura.
AG9
Praeterea, sicut Deus per verbum suum produxit formas in materia, ita etiam in intelligentia angelica, ut patet per
Augustinum II super genes. Ad litteram. Sed formae rerum in materia corporali, eodem modo se habent respectu
praesentis, praeteriti et futuri.
Ergo videtur quod pari ratione species rerum quae sunt in mente angelica; et sic videtur, quod Daemones per
huiusmodi species possint cognoscere futura.
AG10
Praeterea, Isidorus dicit in Lib. De summo bono, quod triplici acumine scientiae vigent Daemones; partim
quidem ex experientia longi temporis; partim ex subtilitate suae naturae; partim autem ex revelatione bonorum
spirituum. Sed omnes isti modi possunt se extendere ad cognitionem futurorum sicut praesentium. Ergo
Daemones possunt cognoscere futura.
AG11
Sed dicendum, quod Daemones possunt cognoscere futura quae ex necessitate eveniunt, et quae habent causas
determinatas, non autem alia. Sed contra, experimentalis cognitio ex similibus ad similia procedit. Sed omnium
quae accidunt, quantumcumque sint contingentia, aliqua similia praecesserunt in saeculis praeteritis, in quibus
Daemones fuerunt: dicitur enim Eccle., I, 10: nihil sub sole novum... Iam enim praecessit in saeculis quae
fuerunt ante nos. Ergo Daemones omnium futurorum contingentium cognitionem habent.
AG12
Praeterea, experientia a sensu oritur; dicit enim Philosophus in I metaph.: ex sensu fit memoria, ex multis autem
memoriis unum experimentum. Sed in Daemonibus non est sensus. Ergo nihil in eis operatur experientia, ut
cognoscant quaedam futura magis quam alia.
AG13
Praeterea, si Daemones non cognoscunt ea quae non habent causam determinatam quando sunt futura,
cognoscunt autem ea quando sunt praesentia, videtur sequi quod eorum intellectus reducatur de potentia in
actum. Sed hoc videtur impossibile: quia nihil reducitur de potentia in actum nisi ab aliquo excellentiori; non est
autem ponere aliquod creatum excellentius intellectu angelico.
Ergo videtur quod Daemones cognoscant contingentia quae non habent causas determinatas, etiam antequam
fiant.
AG14
Praeterea, omne quod fit ex pluribus causis ordinatis et non impeditis, videtur ex necessitate accidere. Sed omnis
effectus qui accidit in hoc mundo, accidit ex concursu plurium causarum ordinatarum ad invicem, et non
impeditarum: quia si fuissent impeditae, non esset subsecutus effectus. Ergo omnia quae sunt in hoc mundo,
accidunt ex necessitate; sic videtur quod Daemones omnia futura cognoscant.
AG15
Praeterea, fortuna et casus sunt in his quae accidunt ut in paucioribus. Sed si nihil accidat ut in paucioribus, nihil
erit contingens ut in pluribus, sed omnia ex necessitate evenient: ea enim quae sunt ut in pluribus, non differunt
ab his quae sunt ex necessitate, nisi per hoc quod deficiunt in paucioribus. Si ergo nihil est a fortuna et casu,
sequitur quod omnia sunt ex necessitate. Sed primum videtur esse verum, secundum sententiam Augustini, qui
dicit in Lib. Lxxxiii quaestionum, quod nihil agitur in hoc mundo temere, id est a fortuna vel casu. Ergo omnia
ex necessitate eveniunt; et sic Daemones omnia futura cognoscunt.
AG16
Praeterea, omnes motus inferiorum corporum reducuntur in motus caelestium corporum, sicut in causas: dicit
enim Augustinus in III de Trin., quod Deus regit inferiora corpora per superiora. Sed motus superiorum
corporum proveniunt uniformiter ex necessitate. Ergo etiam omnia quae accidunt in inferioribus corporibus,
proveniunt ex necessitate: et sic idem quod prius.
AG17
Sed dicendum, quod hoc habet locum in motibus pure corporalibus, non autem in his quae causantur ex libero
arbitrio. Sed contra, principium motus hominis, et cuiuslibet animalis, est ex aliquo de novo in rebus
263

