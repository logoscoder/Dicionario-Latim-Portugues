quadratam vel rotundam, vel alterius figurae. Principium autem activum in brutis animalibus medio modo se
habet inter utrumque. Nam forma apprehensa per sensum est individualis, sicut et forma rei naturalis; et ideo ex
ea sequitur inclinatio ad unum actum sicut in rebus naturalibus, sed tamen non semper eadem forma recipitur in
sensu sicut est in rebus naturalibus, quia ignis est semper calidus, sed nunc una, nunc alia, puta nunc forma
delectabilis, nunc tristis; unde nunc fugit, nunc prosequitur; in quo convenit cum principio activo humano.
Secundo considerandum est quod potentia aliqua dupliciter movetur: uno modo ex parte subiecti; alio modo ex
parte obiecti. Ex parte subiecti quidem, sicut visus per immutationem dispositionis organi movetur ad clarius vel
minus clare videndum; ex parte vero obiecti, sicut visus nunc videt album nunc videt nigrum; et prima quidem
immutatio pertinet ad ipsum exercitium actus, ut scilicet agatur vel non agatur aut melius vel debilius agatur:
secunda vero immutatio pertinet ad specificationem actus, nam actus specificatur per obiectum.
Est autem considerandum, quod in rebus naturalibus specificatio quidem actus est ex forma; ipsum autem
exercitium est ab agente, quod causat ipsam motionem. Movens autem agit propter finem. Unde relinquitur quod
primum principium motionis quantum ad exercitium actus, sit ex fine. Si autem consideremus obiecta voluntatis
et intellectus, inveniemus quod obiectum intellectus est primum principium in genere causae formalis, est enim
eius obiectum ens et verum; sed obiectum voluntatis est primum principium in genere causae finalis, nam eius
obiectum est bonum, sub quo comprehenduntur omnes fines, sicut sub vero comprehenduntur omnes formae
apprehensae.
Unde et ipsum bonum, in quantum est quaedam forma apprehensibilis, continetur sub vero quasi quoddam
verum; et ipsum verum, in quantum est finis intellectualis operationis, continetur sub bono ut quoddam
particulare bonum.
Si ergo consideremus motum potentiarum animae ex parte obiecti specificantis actum, primum principium
motionis est ex intellectu: hoc enim modo bonum intellectum movet etiam ipsam voluntatem. Si autem
consideremus motus potentiarum animae ex parte exercitii actus, sic principium motionis est ex voluntate. Nam
semper potentia ad quam pertinet finis principalis, movet ad actum potentiam ad quam pertinet id quod est ad
finem; sicut militaris movet frenorum factricem ad operandum, et hoc modo voluntas movet se ipsam et omnes
alias potentias.
Intelligo enim quia volo; et similiter utor omnibus potentiis et habitibus quia volo; unde et Commentator definit
habitum in III de anima, quod habitus est quo quis utitur cum voluerit.
Sic ergo ad ostendendum quod voluntas non ex necessitate movetur, oportet considerare motum voluntatis et
quantum ad exercitium actus, et quantum ad determinationem actus, qui est ex obiecto. Quantum ergo ad
exercitium actus, primo quidem manifestum est quod voluntas movetur a seipsa; sicut enim movet alias
potentias, ita et se ipsam movet. Nec propter hoc sequitur quod voluntas secundum idem sit in potentia et in actu.
Sicut enim homo secundum intellectum in via inventionis movet se ipsum ad scientiam, in quantum ex uno noto
in actu venit in aliquid ignotum, quod erat solum in potentia notum; ita per hoc quod homo aliquid vult in actu,
movet se ad volendum aliquid aliud in actu; sicut per hoc quod vult sanitatem, movet se ad volendum sumere
potionem; ex hoc quod vult sanitatem, incipit consiliari de his quae conferunt ad sanitatem; et tandem
determinato consilio vult accipere potionem. Sic ergo voluntatem accipiendi potionem praecedit consilium, quod
quidem procedit ex voluntate volentis consiliari.
Cum ergo voluntas se consilio moveat, consilium autem est inquisitio quaedam non demonstrativa, sed ad
opposita viam habens, non ex necessitate voluntas seipsam movet.
Sed cum voluntas non semper voluerit consiliari, necesse est quod ab aliquo moveatur ad hoc quod velit
consiliari; et si quidem a seipsa, necesse est iterum quod motum voluntatis praecedat consilium, et consilium
praecedat actus voluntatis; et cum hoc in infinitum procedere non possit, necesse est ponere, quod quantum ad
primum motum voluntatis moveatur voluntas cuiuscumque non semper actu volentis ab aliquo exteriori, cuius
instinctu voluntas velle incipiat.
Posuerunt ergo quidam, quod iste instinctus est a corpore caelesti. Sed hoc esse non potest. Cum enim voluntas
sit in ratione, secundum Philosophum in III de anima, ratio autem intellectus non sit virtus corporea, impossibile
est quod virtus corporis caelestis moveat ipsam voluntatem directe.
Ponere autem quod voluntas hominum moveatur ex impressione caelestis corporis sicut appetitus brutorum
animalium moventur, est secundum opinionem ponentium non differre intellectum a sensu. Ad hos enim refert
Philosophus in Lib. De anima, verbum quorumdam dicentium, quod talis est voluntas in hominibus qualem
inducit pater virorum Deorumque, id est caelum vel sol.
Relinquitur ergo, sicut concludit Aristoteles in cap. De bona fortuna, quod id quod primo movet voluntatem et
intellectum, sit aliquid supra voluntatem et intellectum, scilicet Deus; qui cum omnia moveat secundum rationem
mobilium, ut levia sursum et gravia Deorsum, etiam voluntatem movet secundum eius conditionem, non ut ex
necessitate, sed ut indeterminate se habentem ad multa. Patet ergo quod si consideretur motus voluntatis ex parte
exercitii actus, non movetur ex necessitate.
Si autem consideretur motus voluntatis ex parte obiecti determinantis actum voluntatis ad hoc vel illud
volendum, considerandum est, quod obiectum movens voluntatem est bonum conveniens apprehensum; unde si
aliquod bonum proponatur quod apprehendatur in ratione boni, non autem in ratione convenientis, non movebit
126

