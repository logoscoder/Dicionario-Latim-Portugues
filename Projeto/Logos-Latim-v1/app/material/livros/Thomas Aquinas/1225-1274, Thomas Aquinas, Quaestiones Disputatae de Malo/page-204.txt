Item, videtur quod non sit minus peccatum quam odium. Quia gravitas peccatorum attenditur secundum
effectum. Sed idem est effectus odii et irae, scilicet inferre nocumentum proximo. Ergo odium non est gravius
peccatum quam ira.
AG4
Item, videtur quod sit gravius peccatum quam concupiscentia carnis. Quia secundum Philosophum in III topic.,
si summum huius praeeminet summo illius, hoc praeeminet illi. Sed summum peccatum in genere irae, scilicet
homicidium, praeeminet in gravitate cuicumque peccato in genere concupiscentiae carnis. Ergo ira est simpliciter
gravius peccatum quam concupiscentia carnis.
AG5
Praeterea, quanto aliquod peccatum est gravius, tanto maiorem poenitudinem inducit.
Sed poenitentia magis est adiuncta irae quam concupiscentiae carnis: quia, sicut Philosophus dicit in VII ethic.,
qui irascitur cum tristitia peccat; concupiscens autem, sine tristitia. Ergo ira est gravius peccatum quam
concupiscentia.
AG6
Praeterea, Ezech. XVI, 44, dicitur: sicut mater, ita et filia. Sed blasphemia, quae est filia irae secundum
Gregorium, est gravius peccatum omnibus aliis vitiis.
SC
Sed contra, est quod Augustinus in regula, comparat iram festucae, odium vero trabi.
CO
Respondeo. Dicendum quod ibi quaerenda est differentia, ubi aliqua convenientia invenitur.
Peccatum autem irae convenit cum tribus peccatis in obiecto. Est enim obiectum irae, sicut dictum est, malum
aliquod inferendum sub ratione cuiusdam boni. Ex parte ergo mali convenit cum odio quod appetit malum
alicuius, et cum invidia quae dolet de bono; ex parte vero boni desiderati convenit cum concupiscentia, quae
etiam est inordinatus appetitus boni.
Sed absolute loquendo ira deficit in gravitate a tribus praedictis vitiis. Nam odium quaerit malum proximi sub
ratione mali, et invidia contrariatur bono proximi sub ratione boni; ira autem non quaerit malum proximi nec
impedit bonum eius nisi sub ratione boni quod est iustum vindicativum; et ita illud quod facit odium et invidia
per se intendens ad malum vel ad impedimentum boni, hoc facit ira per se intendens ad bonum, per accidens
autem ad malum. Semper autem id quod est per se, potius est eo quod est per accidens: et ideo invidia et odium
excedunt in malitia peccatum irae. Similiter etiam peccatum concupiscentiae est hoc quod tendit in bonum quod
est delectabile secundum sensum: ira autem tendit inordinate in bonum quod est apparens iustum, quod est
secundum rationem. Et ideo cum bonum rationis sit melius quam bonum sensus, motus irae magis accedit ad
virtutem quam motus concupiscentiae; et ideo simpliciter loquendo est minus peccatum. Unde Philosophus dicit
in VII ethic., quod incontinens concupiscentiae est turpior quam incontinens irae.
Et haec quidem comparatio attenditur secundum ipsa genera peccatorum; nihil enim prohibet secundum aliquas
supervenientes circumstantias iram esse aliis graviorem.
RA1
Ad primum ergo dicendum, quod invidia aufert homini proximum per quamdam contrarietatem ad ipsum; sic
autem ira non aufert homini seipsum, sed indirecte, in quantum per corporalem commotionem irae impeditur
usus rationis, per quam homo non est compos sui ipsius.
RA2
Ad secundum dicendum, quod ira, secundum Philosophum, ex tristitia causatur: et ita cum invidia sit quaedam
tristitia, contingit ex invidia iram causari.
Non tamen oportet quod ira sit aequalis invidiae, quia non semper effectus adaequatur suae causae quamvis
aliquam similitudinem eius habeat.
RA3
Ad tertium dicendum, quod ira et odium diversimode procedunt ad inferendum nocumentum proximo; et haec
quidem diversitas potest attendi secundum plura, ut Philosophus dicit in II rhet.: primo quidem, quia ira non
intendit nocumentum nisi sub ratione iusti vindicativi, unde non quaerit nocere nisi illis qui nos laeserunt vel
aliquos ad nos pertinentes, ut fiat quaedam retributio; sed odium potest esse ad quoscumque extraneos, qui nihil
unquam nos laeserunt, propter hoc quod eorum dispositio contrariatur nostro affectui. Secundo, quia ira est
semper ad aliquas singulares personas, quia causatur ex aliquibus iniuriosis actibus, actus autem sunt
singularium; odium autem potest esse ad aliquid commune, sicut homo habet odio totum latronum genus.
Tertio, quia iratus non quaerit nocumentum proximi nisi usque ad illam mensuram quae requiritur secundum
quod ei videtur vindicativa iustitia; quo quidem adepto quietatur ira, sed odium de quocumque malo non
saturatur; quaerit enim malum proximi secundum se. Quarto, quia iratus hoc appetit, ut ille cui nocumentum
infert, hoc sentiat, quod propter iniuriam illatam hoc malum sibi evenit; odiens autem non curat qualitercumque
immerito malum veniat. Ex quibus etiam patet quod odium est gravius peccatum quam ira.
RA4

204

