Ad tertium dicendum, quod poena opponitur cuidam particulari bono. Non est autem contra rationem summi
boni auferre aliquod particulare bonum, cum particulare bonum auferatur per appositionem alterius boni, quod
interdum est melius; sicut forma aquae aufertur per appositionem formae ignis, et similiter bonum naturae
particularis aufertur per poenam, per appositionem melioris boni; per hoc scilicet quod Deus ordinem iustitiae in
rebus statuit. Sed malum culpae est per aversionem a summo bono, a quo summum bonum avertere non potest;
unde Deus potest esse causa poenae, sed non causa culpae.
RA4
Ad quartum dicendum, quod effectus causati in quantum est causatum, reducitur in causam. Si autem aliquid
procedit a causato non secundum quod est causatum, hoc non oportet in causam reduci. Sicut motus tibiae
causatur a virtute motiva animalis, quae tibiam movet, sed obliquitas ambulationis non provenit a tibia secundum
quod est mota a virtute motiva, sed secundum quod deficit a suscipiendo influxu motivae virtutis per suum
defectum; et ideo claudicatio non causatur a virtute motiva. Sic ergo peccatum causatur a libero arbitrio
secundum quod deficit a Deo; unde non oportet quod Deus sit causa peccati, licet sit causa liberi arbitrii.
RA5
Ad quintum dicendum, quod peccata non proveniunt ex inclinatione irascibilis aut concupiscibilis secundum
quod sunt a Deo institutae, sed secundum quod deficiunt ab ordine institutionis ipsius: sic enim sunt institutae in
homine, quod rationi subiaceant; unde quando praeter ordinem rationis ad peccatum inclinant, hoc non est a Deo.
RA6
Ad sextum dicendum, quod ratio illa non procedit, quia Deus non inclinat voluntatem ad malum agendo vel
movendo, sed gratiam non apponendo ut dictum est.
RA7
Ad septimum dicendum, quod causae malorum sunt particularia bona, quae deficere possunt; huiusmodi autem
particularia bona sunt apud Deum, sicut effectus apud causam, in quantum sunt bona; et pro tanto dicuntur
causae malorum apud Deum esse, non quia ipse sit causa malorum.
RA8
Ad octavum dicendum, quod Deus, quantum est in se, omnibus se communicat pro captu eorum: unde quod res
aliqua a participatione bonitatis ipsius deficiat, est ex hoc quod in ipsa invenitur aliquod impedimentum
participationis divinae. Sic ergo quod gratia alicui non apponatur, non est causa ex Deo, sed ex hoc quod ipse,
cui gratia apponitur, impedimentum gratiae praestat, in quantum avertitur a non avertente se lumine, ut dionysius
dicit.
RA9
Ad nonum dicendum, quod aliter loquendum est de homine secundum statum naturae conditae, et aliter
secundum statum naturae corruptae, quia, secundum statum naturae conditae, homo nihil habebat impellens ad
malum, licet bonum naturae non sufficeret ad gloriae consecutionem; et ideo indigebat auxilio gratiae ad
merendum; non autem indigebat ad peccata vitandum; quia per hoc quod naturaliter acceperat, poterat stare; sed
in statu naturae corruptae habet impellens ad malum, et ideo indiget auxilio gratiae ne cadat; et secundum hunc
statum Augustinus divinae gratiae deputat quaecumque mala non fecit; sed hic status ex praecedenti culpa
provenit.
RA10
Ad decimum dicendum, quod aliquid potest esse laudabile in inferiori quod ad laudem superioris non pertinet,
sicut esse furibundum est laudabile in cane, non autem in homine, ut dionysius dicit; et similiter non transgredi
cum possit, pertinet ad laudem hominis, sed deficit a laude divina.
RA11
Ad undecimum dicendum, quod verbum illud Philosophi intelligitur non de eo qui est Deus per naturam, sed de
his qui dicuntur dii vel secundum opinionem, ut dii gentium, vel per participationem, ut homines supra
humanum modum virtuosi, quibus attribuit heroicam seu divinam virtutem, in VII ethicor..
Vel potest dici, secundum quosdam, quod Deus dicitur posse prava facere, quia potest, si vult.
RA12
Ad duodecimum dicendum, quod istius conditionalis, socrates potest currere, si vult, antecedens est possibile, et
ideo sequitur possibilitas consequentis; sed in hac conditionali, Deus potest peccare, si vult, antecedens est
impossibile, non enim potest Deus velle malum, et ideo non est simile.
RA13
Ad decimumtertium dicendum, quod duplex est occasio, scilicet data et accepta.
Praeceptum autem est occasio peccati, non quidem data a praecipiente, sed accepta ab eo cui praeceptum datur;
unde et apostolus significanter dicit: occasione accepta, peccatum per mandatum operatum est in me omnem
concupiscentiam. Dicitur enim occasio dari peccandi quando fit aliquid minus rectum, ex quo per exemplum alii
provocantur ad peccandum. Si autem aliquis faciat rectum opus, et alius inde provocetur ad peccandum, non erit
occasio data, sed accepta, sicut cum Pharisaei scandalizabantur de doctrina Christi. Mandatum autem erat
sanctum et iustum, ut dicitur ad rom.
Cap. VII. Unde Deus praecipiendo non dedit occasionem peccandi, sed homo accepit.
58

