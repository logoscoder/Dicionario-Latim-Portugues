sic et impiis et peccatoribus in mala convertentur. Glossa: peccatoribus, id est abutentibus, convertentur in mala,
id est damnationem aeternam. Sed abusus illorum bonorum pluries fit per gulam. Ergo gula meretur
damnationem aeternam; et ita est peccatum mortale.
AG11
Praeterea, illud quod facit hominem bestialem, est peccatum mortale et gravissimum.
Sed intemperantia, cuius pars est gula, facit hominem bestialem, ut Philosophus dicit in III ethic.. Ergo gula est
peccatum mortale.
AG12
Praeterea, idololatria est peccatum mortale.
Sed gula est idololatria quaedam: dicitur enim Rom. XVI, 18, de quibusdam, quod Domino Christo non serviunt,
sed suo ventri; et ad philipp. III, 18-19, dicitur: multi ambulant... Quorum finis interitus, quorum Deus venter est.
Ergo gula est peccatum mortale.
SC1
Sed contra. Nullum peccatum mortale invenitur in sanctis viris. Sed gula aliquando in sanctis viris invenitur;
dicit enim Augustinus in X confess.: crapula nonnunquam surrepsit servo tuo; misereberis, ut longe fiat a me.
Crapula autem ad gulam pertinet. Ergo gula non est peccatum
SC2
Praeterea, omne peccatum mortale alicui praecepto legis contrariatur. Sed gula non contrariatur alicui praecepto
legis, ut patet discurrenti per singula praecepta Decalogi.
Ergo gula non est peccatum mortale.
SC3
Praeterea, Gregorius dicit X moral.
Exponens illud iob XI, 11: ipse enim novit hominum vanitatem: ex vanitate ad iniquitatem ducimur, cum prius
per levia delicta defluimus, ut usu cuncta levigante nequaquam post committere etiam graviora timeamus; et
inter alia exemplificat de gula subdens: dum gulae incumbitur ad levitatis protinus insaniam proditur, et sic gula
inter levia delicta computatur. Sed peccata mortalia non dicuntur levia. Ergo gula non est peccatum mortale.
SC4
Praeterea, Augustinus dicit in sermonibus de Purgatorio: quoties aliquis in cibo aut potu plus accipit quam
necesse est ad minuta peccata noverit pertinere. Sed plus accipere cibo vel potu quam necesse sit, pertinet ad
gulam. Ergo gula non est peccatum mortale.
CO
Respondeo. Dicendum quod cum quaeritur de aliquo peccato in generali: utrum sit mortale, debet intelligi
quaestio utrum sit mortale ex suo genere, quia, sicut in superioribus multoties dictum est, in quolibet genere
peccati mortalis, puta homicidii vel adulterii, potest inveniri aliquis motus qui est peccatum veniale; et similiter
in quolibet genere peccati venialis potest inveniri aliquis actus qui est peccatum mortale; sicut in genere verbi
otiosi, cum refertur ad finem peccati mortalis.
Species autem moralis actus sumitur ex obiecto; unde si obiectum peccati alicuius contrariatur caritati, in qua
vita spiritualis consistit, necesse est quod illud peccatum sit mortale ex suo genere, vel ex sua specie: sicut
blasphemia ex suo obiecto contrariatur caritati quantum ad dilectionem Dei, et homicidium quantum ad
dilectionem proximi, unde utrumque est peccatum mortale.
Peccatum autem gulae consistit in concupiscentia inordinata delectationis ciborum.
Ipsa autem ciborum delectatio secundum se considerata non contrariatur caritati neque quantum ad dilectionem
Dei, neque quantum ad dilectionem proximi; sed secundum quod additur inordinatio potest quodammodo
contrariari et quodammodo non contrariari.
Concupiscentia enim huius delectabilis potest esse inordinata dupliciter. Uno modo sic quod excludat ordinem
finis ultimi; quod contingit quando talem delectationem homo appetit ut finem ultimum, eo quod non est
possibile unius hominis esse multos fines ultimos; et talis inordinatio repugnat caritati quantum ad dilectionem
Dei, qui debet diligi ut finis ultimus. Alio modo concupiscentia potest esse inordinata secundum ea quae sunt ad
finem, salvato ordine finis ultimi; puta, cum aliquis concupiscit nimium cibum vel potum, non tamen sic
concupiscit ut propter hoc consequendum vellet transgredi divina praecepta; et talis inordinatio non repugnat
caritati.
Est autem de ratione gulae inordinatio concupiscentiae, non tamen est de ratione eius inordinatio tollens ordinem
finis ultimi.
Et ideo gula secundum rationem suae speciei non habet quod sit peccatum mortale, sed potest quandoque esse
peccatum mortale et quandoque veniale, secundum iam dictos duos inordinationis modos.
RA1
Ad primum ergo dicendum, quod esau propter gulam dictus profanus est, quia in eo tanta fuit inordinatio
concupiscentiae cibi, quod propter cibum primogenita vendidit; unde quodammodo videbatur delectationem cibi
concupiscere tamquam finem.
RA2
219

