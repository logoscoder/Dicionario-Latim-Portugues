peccati constituit, sive actus cui advenit circumstantia ex suo genere indifferens sit, sicut cum aliquis levat
festucam de terra in contemptu alterius, sive sit bonus ex genere, sicut cum aliquis dat eleemosynam propter
laudem humanam, sive sit malus ex genere et addatur sibi alias species malitiae ex circumstantia, sicut cum
aliquis furatur rem sacram. Aliquando vero aggravat quidem peccatum, non tamen constituit peccati speciem,
sicut cum aliquis furatur multum.
Et huius diversitatis ratio est, quia si circumstantia adveniens actui indifferenter se habeat quantum ad rationem,
talis circumstantia nec dat speciem peccato, nec aggravat: nihil enim ad rationem pertinet, utrum ille qui
percutitur, tali vel tali veste induatur.
Si vero differentiam aliquam habeat per comparationem ad rationem: aut importat aliquid repugnans rationi
primo et per se, et tunc dat peccato speciem, sicut accipere alienum; aut primo et per se non importat aliquid
rationi repugnans, sed per comparationem ad id quod primo et per se rationi repugnat, aliquam repugnantiam
habet ad rationem; sicut accipere aliquid in magna quantitate, nihil repugnans rationi potest dici; sed accipere
alienum in magna quantitate, dicit maiorem repugnantiam ad rationem. Unde ista circumstantia aggravat
peccatum, in quantum est determinativa illius circumstantiae quae dabat speciem peccato.
Quartum autem membrum non potest esse, ut circumstantia det speciem peccato et non aggravet, ut supra dictum
est.
RA1
Ad primum ergo dicendum, quod inordinata conversio ad commutabile bonum, est causa aversionis; et ideo
circumstantiae quae se tenent ex parte conversionis, addere possunt ad malitiam quae est ex parte aversionis.
RA2
Ad secundum dicendum, quod circumstantia quae aggravat et non dat speciem peccato, non continet ex se
aliquam malitiam, sed est determinativa alterius circumstantiae malitiam continentis.
RA3
Ad tertium dicendum, quod cuiuslibet circumstantiae defectus potest causare peccati speciem; sed non semper
invenitur defectus in qualibet circumstantia secundum se, sed quandoque in una per comparationem ad aliam.
RA4
Ad quartum dicendum, quod circumstantia aggravans non semper mutat speciem malitiae, sed quandoque solam
quantitatem.
RA5
Ad quintum dicendum, quod sicut ea quibus nutrimur et augemur, non semper constituunt novam substantiam,
sed quandoque conservant vel augent substantiam praeexistentem; ita non oportet quod circumstantiae semper
novam speciem peccati causent, sed quandoque augent praeexistentem.
RA6
Ad sextum dicendum, quod sicut virtus quodammodo habet speciem ex circumstantiis debitis, ita et peccatum ex
defectu alicuius debitae circumstantiae; sed tamen non quaelibet circumstantia facit defectum peccati; cum
quaedam sint indifferentes, quaedam vero aliarum determinativae.
RA7
Ad septimum dicendum, quod circumstantia aggravans facit quidem aliquam variationem malitiae circa
obiectum; sed non semper speciei, sed quandoque quantitatis tantum.
RA8
Ad octavum dicendum, quod in obiecto aliquo est multas conditiones invenire, et nihil prohibet id quod
consideratur ut obiectum secundum unam conditionem, considerari ut circumstantiam secundum aliam, quae
quandoque dat speciem peccato, quandoque non. Sicut res aliena est proprium obiectum furti dans sibi speciem:
potest etiam res aliena esse magnae quantitatis; et haec circumstantia non dat speciem, sed aggravat tantum;
potest etiam res aliena esse sacra, et haec circumstantia constituet novam speciem peccati; potest etiam res aliena
esse alba vel nigra, et haec erit circumstantia ex parte obiecti indifferens, nec aggravans nec speciem constituens.
Similiter dicendum est de fine, quod finis proximus est idem quod obiectum et similiter est de eo sicut et de
obiecto. Finis autem remotus ponitur ut circumstantia.
|a8 Articulus 8
TTA
Octavo quaeritur utrum circumstantia aggravet in infinitum, ita scilicet quod de veniali faciat mortale.
TTB
Et videtur quod sic.
AG1
Adam enim in statu innocentiae venialiter peccare non potuit. Ergo omne peccatum fuisset sibi mortale. Sed
postea non omne peccatum fuit sibi mortale, nec est haec diversitas nisi secundum circumstantiam personae.
Ergo circumstantia aggravat in infinitum.
AG2
Praeterea, maius est de non peccato facere peccatum, quam de veniali facere mortale.
43

