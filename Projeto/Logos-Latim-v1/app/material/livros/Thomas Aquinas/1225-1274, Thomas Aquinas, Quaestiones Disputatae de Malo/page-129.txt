transmutatio est ab aliquo movente, in quantum ipsa voluntas movet seipsam ad agendum, et in quantum etiam
movetur ab aliquo exteriori agente, scilicet Deo. Non tamen ex necessitate movetur, ut dictum est.
RA18
Ad decimumoctavum dicendum, quod principium humanae cognitionis est a sensu; non tamen oportet quod
quidquid ab homine cognoscitur, sit sensui subiectum, vel per effectum sensibilem immediate cognoscatur; nam
et ipse intellectus intelligit seipsum per actum suum, qui non est sensui subiectus: similiter etiam et interiorem
actum voluntatis intelligit, in quantum per actum intellectus quodammodo movetur voluntas, et alio modo actus
intellectus causatur a voluntate, ut dictum est, sicut effectus cognoscitur per causam, et causa per effectum. Dato
tamen quod potentia voluntatis ad opposita se habens non possit cognosci nisi per effectum sensibilem, adhuc
ratio non sequitur. Sicut enim universale, quod est ubique et semper, cognoscitur a nobis per singularia quae sunt
hic et nunc: et materia prima, quae est in potentia ad diversas formas, cognoscitur a nobis per successionem
formarum, quae tamen non sunt simul in materia: ita et potentia voluntatis ad opposita se habens cognoscitur a
nobis, non quidem per hoc quod actus oppositi sint simul, sed quia successive sibi invicem succedunt ab eodem
principio.
RA19
Ad decimumnonum dicendum, quod ista propositio: sicut se habet actus ad actum, ita se habet potentia ad
potentiam, quodammodo est vera, et quodammodo est falsa. Si enim accipiatur actus ex aequo correspondens
potentiae ut universale obiectum ipsius, veritatem habet propositio; sic enim se habet auditus ad visum sicut
sonus ad colorem. Si autem accipiatur id quod continetur sub obiecto universali sicut particularis actus, sic
propositio veritatem non habet; una est enim potentia visiva, cum tamen album et nigrum non sint idem. Licet
ergo simul insit homini potentia voluntatis ad opposita se habens, tamen opposita illa ad quae habet voluntas,
non sunt simul.
RA20
Ad vicesimum dicendum, quod idem secundum idem non movet seipsum; sed secundum aliud potest seipsum
movere; sic enim intellectus, in quantum intelligit actu principia, reducit seipsum de potentia in actum quantum
ad conclusiones; et voluntas in quantum vult finem, reducit se in actum quantum ad ea quae sunt ad finem.
RA21
Ad vicesimumprimum dicendum, quod motus voluntatis, cum sint multiformes, reducuntur ad aliquod
principium uniforme; quod tamen non est corpus caeleste, sed Deus, ut dictum est, si accipiatur principium quod
directe voluntatem movet. Si autem loquamur de motu voluntatis secundum quod movetur ab exteriori sensibili
per occasionem, sic motus voluntatis reducitur in corpus caeleste. Nec tamen ex necessitate voluntas movetur;
non enim est necessarium quod praesentatis cibis delectabilibus, voluntas appetat ipsos. Nec tamen verum est
quod ea quae directe causantur a corporibus caelestibus, ex necessitate ab ipsis proveniant; ut enim Philosophus
dicit in VI metaph., si omnis effectus ex aliqua causa procederet, et omnis causa ex necessitate produceret suum
effectum, sequeretur quod omnia essent necessaria. Sed utrumque istorum est falsum: quia aliquae causae, etiam
cum sint sufficientes, non ex necessitate producunt suos effectus, quia possunt impediri, sicut patet in omnibus
causis naturalibus.
Nec iterum verum est quod omne quod fit, habeat causam naturalem; ea enim quae fiunt per accidens, non fiunt
ab aliqua causa activa naturali; quia quod est per accidens, non est ens et unum. Sic ergo occursus impedientis,
cum sit per accidens, non reducitur in corpus caeleste sicut in causam: agit enim corpus caeleste per modum
agentis naturalis.
RA22
Ad vicesimumsecundum dicendum, quod ille qui facit quod non vult non habet liberam actionem, sed potest
habere liberam voluntatem.
RA23
Ad vicesimumtertium dicendum, quod homo peccans liberum arbitrium perdidit quantum ad libertatem quae est
a culpa et miseria, non autem quantum ad libertatem quae est a coactione.
RA24
Ad vicesimumquartum dicendum quod consuetudo facit necessitatem non simpliciter, sed in repentinis
praecipue; nam ex deliberatione quantumcumque consuetus potest contra consuetudinem agere.
|q7 Quaestio 7
PR1
Et primo quaeritur utrum veniale peccatum convenienter dividatur contra mortale.
PR2
Secundo utrum peccatum veniale diminuat caritatem.
PR3
Tertio utrum veniale peccatum possit fieri mortale.
PR4
Quarto utrum circumstantia faciat de veniali
129

