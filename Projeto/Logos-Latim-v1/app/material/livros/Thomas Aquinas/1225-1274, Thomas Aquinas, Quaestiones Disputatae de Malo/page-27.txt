AG11
Praeterea, actus interior est causa exterioris actus. Idem autem non est causa sui ipsius. Cum ergo peccatum sit
unum et idem, videtur quod si consistat in actu voluntatis, non possit consistere in actu exteriori.
AG12
Praeterea, idem accidens non potest esse in duobus subiectis. Sed deformitas comparatur ad actum deformem
sicut accidens ad subiectum. Cum ergo peccati sit una deformitas, non potest unum peccatum consistere in
duobus actibus, scilicet interiori et exteriori. Manifestum est autem quod peccatum est in interiori actu voluntatis.
Ergo nullo modo in exteriori.
AG13
Praeterea, Anselmus dicit in lib.
De conceptu virginali, de actibus exterioribus loquens: in horum essentia nulla consistit iustitia. Ergo eadem
ratione neque in iustitia, et sic peccatum in actu exteriori non consistit.
AG14
Praeterea, Augustinus dicit, quod peccatum transit actu, et manet reatu. Hoc autem non esset si ipse actus
exterior esset peccatum.
Ergo ipse actus exterior non est peccatum.
SC
Sed contra, omne illud quod prohibetur lege Dei, est peccatum; quia peccatum est dictum, vel factum, vel
concupitum contra legem Dei. Sed actus exterior lege Dei prohibetur, Exod. XX, 13-15, cum dicitur: non
occides, non moechaberis, non furtum facies; et seorsum prohibetur actus interior cum dicitur: non concupisces.
Ergo non solum actus voluntatis est peccatum, sed etiam actus exterior.
CO
Respondeo. Dicendum quod circa hoc fuit triplex opinio. Quidam enim dixerunt, quod nullus actus neque
interior neque exterior secundum se est peccatum, sed sola privatio habet rationem peccati, propter hoc quod
Augustinus dicit, quod peccatum nihil est. Alii vero dixerunt, quod peccatum consistit in solo interiori actu
voluntatis.
Quidam vero dixerunt, quod peccatum consistit et in interiori actu voluntatis et in exteriori actu. Et quamvis haec
opinio magis contineat veritatem, tamen omnes aliqualiter verae sunt.
Sed considerandum est, quod haec tria, malum, peccatum et culpa, se habent ad invicem ut communius et minus
commune.
Nam malum communius est; in quocumque enim, sive in subiecto sive in actu, sit privatio formae aut ordinis aut
mensurae debitae, mali rationem habet. Sed peccatum dicitur aliquis actus debito ordine aut forma sive mensura
carens: unde potest dici, quod tibia curva sit mala tibia; non tamen potest dici, quod sit peccatum, nisi forte eo
modo loquendi quo peccatum dicitur effectus peccati; sed ipsa claudicatio peccatum dicitur.
Quilibet enim actus inordinatus potest dici peccatum vel naturae, vel artis, vel moris.
Sed rationem culpae non habet peccatum nisi ex eo quod est voluntarium; nulli enim imputatur ad culpam aliquis
inordinatus actus nisi ex eo quod est in eius potestate. Et sic patet quod peccatum est in plus quam culpa, licet
secundum communem usum loquendi apud theologos pro eodem sumantur peccatum et culpa.
Qui ergo consideraverunt in peccato solum rationem mali, dixerunt quod substantia actus non est peccatum, sed
deformitas actus. Qui vero consideraverunt in peccato solum id unde habet rationem culpae, dixerunt peccatum
in sola voluntate consistere. Sed oportet in peccato considerare non solum ipsam deformitatem, sed etiam actum
deformitati substratum; quia peccatum non est deformitas, sed actus deformis. Deformitas autem actus est per
hoc quod discordat a debita regula rationis vel legis Dei. Quae quidem deformitas invenitur non solum in actu
interiori, sed etiam exteriori. Sed tamen hoc ipsum quod actus exterior deformis imputatur homini ad culpam, est
a voluntate.
Et sic patet quod si totum id quod est in peccato, considerare volumus, peccatum non solum consistit in
privatione, neque solum in actu interiori, sed etiam in actu exteriori.
Et quod dicimus de actu in peccato transgressionis, est etiam intelligendum de remotione actus in peccato
omissionis, ut in superiori quaestione, habitum est.
RA1
Ad primum ergo dicendum, quod voluntate producitur non solum actus interior quem voluntas elicit, sed etiam
actus exterior quem voluntas imperat; et ita etiam hoc ipsum quod exteriori actu peccatur, voluntate peccatur.
RA2
Ad secundum dicendum, quod peccatum dicitur esse voluntas, non quod tota essentia peccati sit in actu
voluntatis, sed quia totum peccatum consistit in voluntate sicut in radice.
RA3
Ad tertium dicendum, quod ex voluntate est quod aliquis actus sit laudabilis seu meritorius et virtuosus, vel
culpabilis et demeritorius et vitiosus. Et ideo quaelibet virtus et vitium dicitur esse habitus mentis et voluntatis;
non quia ad actum virtutis et vitii pertineant etiam exteriores actus, sed quia non sunt actus virtutis et vitii nisi
secundum quod a voluntate mentis imperantur.
27

