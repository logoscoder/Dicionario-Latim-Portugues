RA13
Ad decimumtertium dicendum, quod in statu innocentiae homo non poterat venialiter peccare, non quidem ita
quod non posset facere ea quae sunt venialia ex genere quae sibi essent mortalia, sed quia omnia illa quae sunt
venialia ex genere facere non poterat: non enim poterat in eo esse inordinatio in inferioribus circa ea quae sunt ad
finem, nisi praecederet in eo inordinatio in superiori parte respectu finis.
RA14
Ad decimumquartum dicendum, quod actio ministri et actio Domini ex diversa voluntate procedit; unde
moraliter non est una actio.
RA15
Ad decimumquintum dicendum, quod in omnibus ponderibus corporalibus est una ratio quantitatis, non autem in
peccato mortali et veniali; unde ratio non sequitur.
RA16
Ad decimumsextum dicendum, quod vir gustando de ligno scientiae boni et mali fecit contra praeceptum
divinum; et ideo peccavit mortaliter; et similiter ratio superior quandocumque peccat faciens contra praeceptum
divinum, peccat mortaliter; sed non semper peccat contra praeceptum divinum, et ideo ratio non sequitur.
RA17
Ad decimumseptimum dicendum, quod illud est falsum quod proponebatur, scilicet quod si habitus est
damnabilis, et actus: peccatum enim mortale non consistit in habitu, sed in actu. Unde si ex multis actibus
peccatorum mortalium generetur aliquis habitus, non oportet quod omnis motus qui sequitur ex inclinatione illius
habitus, sit peccatum mortale; nullus enim est habens ita confirmatum habitum luxuriae vel alterius vitii, quin
aliquando secundum rationem motibus eius resistat; et tamen stultum esset dicere, quod talis motus imputaretur
ad peccatum mortale ei qui resistit. Unde licet habitualis concupiscentia sit damnabilis in infideli nondum
baptizato, non tamen oportet quod quilibet motus concupiscentiae sit damnabilis per modum peccati mortalis. Et
tamen fomes non dicitur concupiscentia habitualis positive, sed privative sicut supra dictum est, per remotionem
scilicet originalis iustitiae; unde motus qui sequitur ex ipsa potentia naturali, non oportet quod semper sit
peccatum, nedum quod sit peccatum mortale.
Non est ergo dicendum quod motus primi sensualitatis in infidelibus sint peccata mortalia, quia multo magis
essent peccata mortalia fidelibus: quia in uno et eodem actu plus peccat fidelis quam infidelis, ceteris paribus, ut
patet per illud apostoli ad Hebr. X, 29: quanto putatis eum deteriora mereri supplicia qui sanguinem testamenti
pollutum duxerit? et II Petri, II, 21 dicitur: melius erat eis viam veritatis non cognoscere, quam post agnitam
retroire ab eo quod traditum erat illis sancto mandato.
RC
Ad ea vero quae in contrarium obiiciuntur, patet responsio ex his quae supra dicta sunt.
|a4 Articulus 4
TTA
Quarto quaeritur utrum circumstantia faciat de peccato veniali mortale.
TTB
Et videtur quod sic.
AG1
Dicit enim Augustinus in sermone de Purgatorio quod si diu teneatur iracundia, et ebrietas si assidua sit,
transeunt in numerum mortalium peccatorum. Sed huiusmodi sunt peccata venialia ex suo genere; alioquin
semper essent peccata mortalia. Ergo peccatum veniale ex circumstantia assiduitatis vel diuturnitatis fit mortale.
AG2
Praeterea, delectatio morosa est peccatum mortale, ut magister dicit 24 dist. IV lib.
Sentent.. Sed si non sit morosa est veniale peccatum. Ergo circumstantia morositatis facit de veniali peccato
mortale.
AG3
Praeterea, plus differunt bonum et malum in actibus humanis, quam peccatum veniale et mortale: quia bonum et
malum differunt genere; sunt enim genera aliorum, ut dicitur in praedicamentis.
Peccatum autem veniale et mortale, cum utrumque sit malum, conveniunt in genere. Sed circumstantia facit de
bono actu malum. Ergo multo magis circumstantia facit de peccato veniali mortale.
AG4
Praeterea, inter alias circumstantias ponitur propter quid, quia quidem circumstantia pertinet ad finem. Sed
propter finem peccatum veniale fit mortale, ut dictum est.
Ergo circumstantia de veniali facit mortale.
SC
Sed contra, circumstantia est accidens actus moralis, sicut ipsum nomen sonat. Sed esse mortale peccatum
pertinet ad speciem peccati.

143

