Ad quartum dicendum, quod ratio illa procederet, si homicidium esset species irae; non est autem species irae,
sed effectus. Contingit autem quod ex minori malo consequitur quandoque maius malum.
RA5
Ad quintum dicendum, quod concupiscentia magis est poenitibilis quam etiam ira, eo quod ira plus habet de
ratione. Tristitia autem quae coniungitur irae, non pertinet ad poenitentiam, quia non est de actu irae, sed de
causa provocante ad iram, scilicet de iniuria illata.
RA6
Ad sextum dicendum, quod quia malum nihil causat nisi virtute boni, in processu peccatorum proceditur ab eo
quod habet magis speciem boni; et ideo plerumque ex minoribus peccatis homo perducitur in maiora.
Unde non oportet quod ira sit tantae quantitatis sicut blasphemia.
|a5 Articulus 5
TTA
Quinto quaeritur utrum ira sit vitium capitale.
TTB
Et videtur quod non.
AG1
Capitis enim non est caput. Sed ira habet aliud caput, causatur enim ex tristitia, ut etiam Philosophus dicit.
Ergo ira non est vitium capitale.
AG2
Praeterea, omne vitium capitale est speciale peccatum. Sed ira videtur esse generale; quia non contrariatur uni
soli virtuti, sed pluribus; contrariatur enim et caritati et iustitiae et mansuetudini. Ergo ira non est vitium capitale.
AG3
Praeterea, aliis vitiis capitalibus quaedam alia vitia opponuntur, sicut superbiae pusillanimitas, accidiae vana
laetitia. Sed irae non opponitur aliud vitium. Ergo non est vitium capitale.
SC
Sed contra, est quod Prov., XXIX, super illud: vir iracundus provocat rixas, dicit Glossa: ianua omnium vitiorum
est iracundia, qua clausa virtutibus intrinsecus debetur quies; aperta, ad omne facinus armabitur animus.
CO
Respondeo. Dicendum quod sicut supra, dictum est, vitium capitale est ex quo alia vitia oriuntur secundum
rationem causae finalis. Contingit autem, ut in pluribus, ad finem iracundiae, id est ad vindictam sumendam,
multa inordinate fieri, quae quidem inordinate facta sunt quaedam peccata; et ideo ira est vitium capitale, et ponit
Gregorius XXXI mor., sex filias eius, quae sunt rixae, tumor mentis, contumeliae, clamor, indignatio,
blasphemia.
Et huius ratio est quia ira potest considerari tripliciter: uno modo secundum quod est in corde, alio modo
secundum quod est in ore, tertio modo secundum quod procedit usque ad opus.
Secundum autem quod est in corde, unum quidem vitium oritur ex parte suae causae, quae est iniuria illata: non
enim nocumentum illatum provocat ad iram nisi in quantum consideratur sub ratione iniusti: sic enim ei debetur
vindicta. Quanto autem aliqua persona est vilior vel magis obnoxia alteri, tanto iniustius est quod ei nocumentum
inferat; et ideo iratus considerans nocumentum sibi illatum, magnificat in animo suo iniustitiam, et ex hoc
procedit ad vindicandum indignitatem personae inferentis nocumentum, et haec est proprie indignatio. Aliud
autem vitium causatur ex ira in corde existente ex parte eius quod iratus appetit. Excogitat enim iratus diversas
vias et modos per quos possit se vindicare, et talibus cogitationibus quodammodo inflatur animus eius,
secundum illud iob XV, V. 2: numquid sapiens... Implebit ardore stomachum suum? et sic ex ira oritur tumor
mentis.
Procedit etiam ira in locutionem, et contra Deum qui permittit iniuriam inferri, et sic ex ira causatur blasphemia;
et contra proximum, qui infert: et sic sunt duo gradus irae qui tanguntur Matth., V, 22. Quorum unum est cum
aliquis prorumpit in verba inordinata sine expressione specialis iniuriae, ut qui dixerit fratri tuo, racha, quae est
interiectio irascentis, et sic ex ira oritur clamor, id est inordinata et confusa locutio indicans motum irae. Alius
gradus irae est cum aliquis prorumpit usque ad verba iniuriosa; sicut cum quis dixerit fratri suo, fatue, ad quod
pertinet contumelia.
Secundum autem quod ira procedit in actum, sic causantur rixae, in quibus includuntur omnia consequentia, sicut
vulnerationes, homicidia, et huiusmodi.
RA1
Ad primum ergo dicendum, quod tristitia, ex qua oritur, non est solum illa tristitia quae est vitium capitale; unde
non continetur sub aliquo capitali vitio.
RA2
Ad secundum dicendum, quod ira est speciale vitium; opponitur tamen diversis virtutibus secundum diversas
rationes. Nam quantum ad ipsam inordinationem passionis opponitur mansuetudini; quantum autem ad

205

