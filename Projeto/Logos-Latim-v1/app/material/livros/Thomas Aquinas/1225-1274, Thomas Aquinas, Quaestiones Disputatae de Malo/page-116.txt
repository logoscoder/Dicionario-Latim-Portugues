conscii quod in eorum potestate fuerit culpam originalem vitare. Sed nulla ratio videtur esse quare subtrahatur eis
exterior poena sensus, si attribuitur eis interior afflictio, quae est multo magis poenalis, et magis opponitur
mitissimae poenae, quam Augustinus eis attribuit.
Et ideo aliis videtur et melius, quod nullam afflictionem etiam interiorem sentiant. Et huius rationem aliqui
diversimode assignant.
Quidam enim dicunt, quod animae puerorum cum originali decedentium sunt in tantis tenebris ignorantiae
constitutae quod nesciunt se ad beatitudinem esse factas, nec aliquid circa hoc cogitant, et ideo nullam patiuntur
de hoc afflictionem. Sed hoc non videtur convenienter dici. Primo quidem, quia cum in pueris non sit peccatum
actuale quod est proprie peccatum personale non debetur eis ut detrimentum aliquod patiantur in naturalibus
bonis secundum rationem supra assignatam.
Est autem naturale animae separatae, ut non minus, sed magis in cognitione vigeat quam animae quae sunt hic; et
ideo non est probabile quod tantam ignorantiam patiantur. Secundo, quia secundum hoc illi qui sunt damnati in
inferno, melioris conditionis essent quantum ad nobiliorem sui partem, scilicet intellectum, in minoribus
ignorantiae tenebris existentes; et nullus est, ut Augustinus dicit, qui non mallet dolorem pati cum sana mente
quam gaudere insanus.
Et ideo alii assignant causam huius quod non affliguntur, ex dispositione voluntatis ipsorum. Non enim post
mortem in anima mutatur dispositio voluntatis neque in bonum neque in malum. Unde cum pueri ante usum
rationis non habeant actum inordinatum voluntatis, neque etiam post mortem habebunt.
Non est autem absque inordinatione voluntatis quod aliquis doleat se non habere quod nunquam potuit adipisci;
sicut inordinatum esset, si aliquis rusticus doleat de hoc quod non esset regnum adeptus. Quia ergo pueri post
mortem sciunt se nunquam potuisse illam gloriam caelestem adipisci, ex eius carentia non dolebunt.
Possumus tamen utrumque coniungentes mediam viam tenere, ut dicamus quod animae puerorum naturali
quidem cognitione non carent, qualis debetur animae separatae secundum suam naturam, sed carent supernaturali
cognitione, quae hic in nobis per fidem plantatur, eo quod nec hic fidem habuerunt in actu, nec sacramentum
fidei susceperunt.
Pertinet autem ad naturalem cognitionem quod anima sciat se propter beatitudinem creatam, et quod beatitudo
consistit in adeptione perfecti boni; sed quod illud bonum perfectum, ad quod homo factus est, sit illa gloria
quam sancti possident, est supra cognitionem naturalem. Unde apostolus dicit, I ad Cor. II, 9, quod nec oculus
vidit, nec auris audivit, nec in cor hominis ascendit quae praeparavit Deus diligentibus se: et postea subdit: nobis
autem revelavit Deus per spiritum suum: quae quidem revelatio ad fidem pertinet. Et ideo se privari tali bono,
animae puerorum non cognoscunt, et propter hoc non dolent; sed hoc quod per naturam habent, absque dolore
possident.
RA1
Ad primum ergo dicendum, quod animae puerorum in peccato originali decedentium cognoscunt quidem
beatitudinem in generali secundum communem rationem, non autem in speciali; et ideo de eius amissione non
dolent.
RA2
Ad secundum dicendum, quod, sicut apostolus dicit Rom., V, 15, maius est donum Christi quam peccatum Adae;
et ideo non oportet, si pueri baptizati gaudent propter meritum Christi, quod non baptizati doleant propter
peccatum Adae.
RA3
Ad tertium dicendum, quod poena non semper respondet actuali voluntati; puta, cum aliquis absens infamatur,
aut etiam bonis suis spoliatur se ignorante: sed oportet quod poena semper sit vel contra actualem voluntatem,
vel etiam habitualem, vel saltem contra inclinationem naturalem, ut supra, dictum est, cum de malo poenae
ageretur.
RA4
Ad quartum dicendum, quod pueri in originali decedentes, sunt quidem separati a Deo perpetuo quantum ad
amissionem gloriae quam ignorant, non tamen quantum ad participationem naturalium bonorum quae
cognoscunt.
|a4 Articulus 4
TTA
Quarto quaeritur utrum mors et alii defectus huius vitae sint poena originalis peccati.
TTB
Et videtur quod non.
AG1
Dicit enim Seneca: mors est hominis natura, non poena. Eadem ergo ratione nec alii defectus qui ad mortem
ordinantur.
AG2

116

