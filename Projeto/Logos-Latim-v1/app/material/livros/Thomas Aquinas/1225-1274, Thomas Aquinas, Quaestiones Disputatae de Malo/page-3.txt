aliquid affirmative significatum naturaliter fugitur, sicut ovis naturaliter fugit praesentiam lupi, et appetit eius
absentiam.
Ergo non magis bonum est aliquid quam malum.
AG18
Praeterea, poena, in quantum poena, est iusta; et quod iustum est, bonum est. Ergo poena, in quantum poena, est
aliquid bonum.
Sed poena, in quantum poena, est aliquid malum: dividitur enim malum per poenam et culpam. Ergo aliquod
malum, in quantum huiusmodi, est bonum. Sed omne bonum est aliquid. Ergo malum, in quantum est malum, est
aliquid.
AG19
Praeterea, si bonitas non esset aliquid nihil esset bonum. Ergo similiter si malitia non est aliquid, nihil est
malum. Sed constat multa mala esse. Ergo malitia aliquid est.
AG20
Sed dicendum, quod malum non est ens naturae aut moris, sed ens rationis. Sed contra est quod Philosophus dicit
in VII metaph., quod bonum et malum sunt in rebus, sed verum et falsum sunt in intellectu.
Ergo malum non est ens rationis tantum, sed est aliquid in rebus naturalibus.
SC1
Sed contra. Est quod Augustinus dicit XI de Civit. Dei, quod malum non est natura aliqua, sed defectus boni hoc
nomen accepit.
SC2
Praeterea, Ioan. I, 3, dicitur: omnia per ipsum facta sunt. Sed malum non est factum per verbum, ut Augustinus
dicit.
Ergo malum non est aliquid.
SC3
Praeterea, ibidem subditur: sine ipso factum est nihil, id est peccatum; quia peccatum nihil est, et nihil fiunt
homines cum peccant, ut dicit Glossa ibidem; et eadem ratione quodlibet aliud malum nihil est. Ergo malum non
est aliquid.
CO
Respondeo. Dicendum quod sicut album, ita et malum dupliciter dicitur. Uno enim modo cum dicitur album,
potest intelligi id quod est albedini subiectum; alio modo album dicitur id quod est album, in quantum est album,
scilicet ipsum accidens. Et similiter malum uno modo potest intelligi id quod est subiectum mali, et hoc aliquid
est: alio modo potest intelligi ipsum malum, et hoc non est aliquid, sed est ipsa privatio alicuius particularis boni.
Ad cuius evidentiam sciendum est, quod bonum proprie est aliquid in quantum est appetibile, nam, secundum
Philosophum in I ethic., optime definierunt bonum dicentes, quod bonum est quod omnia appetunt; malum
autem dicitur id quod opponitur bono. Unde oportet malum esse id quod opponitur appetibili in quantum
huiusmodi.
Hoc autem impossibile est esse aliquid: quod triplici ratione apparet. Primo quidem, quia appetibile habet
rationem finis; ordo autem finium est sicut et ordo agentium. Quanto enim aliquod agens est superius et
universalius, tanto et finis propter quem agit, est universalius bonum; nam omne agens agit propter finem, et
propter aliquod bonum; et hoc manifeste apparet in rebus humanis. Nam rector civitatis intendit bonum aliquod
particulare, quod est civitatis bonum. Rex autem qui est illo superior, intendit bonum universale, scilicet totius
regni pacem. Cum ergo in causis agentibus non sit procedere in infinitum, sed oporteat devenire ad unum
primum, quod est universalis causa essendi, oportet quod etiam sit aliquod universale bonum in quod omnia
bona reducantur; et hoc non potest esse aliud quam hoc ipsum quod est primum et universale agens; quia cum
appetibile moveat appetitum, primum autem movens oporteat esse non motum, necesse est primum et universale
appetibile esse primum et universale bonum, quod omnia operatur propter appetitum sui ipsius. Sicut ergo
quidquid est in rebus oportet quod proveniat a prima et universali causa essendi, ita quidquid est in rebus oportet
quod proveniat a primo et universali bono.
Quod autem provenit a primo et universali bono, non potest esse nisi bonum particulare tantum; sicut quod
provenit a prima et universali causa essendi, est aliquod particulare ens. Omne ergo quod est aliquid in rebus,
oportet quod sit aliquod particulare bonum; unde non potest secundum id quod est, bono opponi. Unde
relinquitur quod malum, secundum quod est malum, non est aliquid in rebus, sed est alicuius particularis boni
privatio, alicui particulari bono inhaerens.
Secundo hoc idem apparet, quia quidquid est in rebus, habet aliquam inclinationem, et appetitum alicuius sibi
convenientis. Quod autem habet rationem appetibilis, habet rationem boni. Quidquid ergo est in rebus habet
convenientiam cum aliquo bono. Malum autem, in quantum huiusmodi, non convenit cum bono, sed opponitur
ei. Malum ergo non est aliquid in rebus. Sed si malum esset aliqua res, nihil appeteret, nec ab aliquo appeteretur;
et per consequens non haberet aliquam actionem nec aliquem motum, quia nihil agit vel movetur nisi propter
appetitum finis.

3

