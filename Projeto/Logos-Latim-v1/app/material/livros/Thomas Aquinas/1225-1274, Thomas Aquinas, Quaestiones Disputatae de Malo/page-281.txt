Ad quartum dicendum, quod aliter est de intellectu Angeli et intellectu humano. Intellectus enim Angeli est sicut
aliquod ens actu in genere intelligibilium; et ideo intelligit essentiam suam secundum seipsam, et per eam
intelligit quaecumque alia intelligit. Non enim est inconveniens quod per unam formam recipiatur alia, sicut per
superficiem recipitur color; unde corpus quod semper habet superficiem, potest ab aliquo extrinseco immutari ad
hoc vel illud. Sed intellectus possibilis animae humanae est sicut ens omnino in potentia in genere
intelligibilium; et ideo non potest intelligere seipsam nisi secundum quod fit actu per speciem intelligibilem.
RA5
Ad quintum dicendum, quod solus Deus docet interius operando, qui est auctor etiam ipsius luminis naturalis;
potest tamen vel Angelus vel Daemon vel homo docere, repraesentando intellectui suum obiectum, ut supra
dictum est.
RA6
Ad sextum dicendum quod, intellectus potest moveri non solum ex parte intelligibilis, sed etiam ex parte obiecti,
ut dictum est.
RA7
Ad septimum dicendum, quod bonus Angelus potest movere intellectum hominis ex parte luminis, non quidem
causando lumen naturale in ipso, sed confortando, ut dictum est. Sed tam Angelus quam Daemon potest movere
intellectum hominis ex parte speciei intelligibilis; non quidem aequales species humano intellectui ingerendo
suis speciebus, sed eo modo quo supra dictum est, componendo formas imaginatas, vel etiam aliqua exteriora
signa adhibendo; sicut etiam homo profundas conceptiones intelligibiles quas habet, potest aliis notificare,
explanando eas secundum quod congruit intellectui auditorum.
RA8
Ad octavum dicendum, quod per ipsa vera quae Daemon manifestat, intendit hominem ad mendacium perducere.
RC
Circa ea vero quae in contrarium obiiciuntur, considerandum est, quod Daemon dicitur ingredi posse mentem
hominis, non secundum substantiam, sed secundum effectum; in quantum scilicet instigat hominem ad aliquid
cogitandum. Dicitur etiam, quod potest uti anima sapientis ut vult, in quantum aliquando, Deo permittente,
impedit usum rationis in homine, sicut patet in arreptitiis.
Et haec quidem circa quaestiones de malo dicta sufficiant.

281

