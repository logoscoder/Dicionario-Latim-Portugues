corporum causantur a motu caeli. Deus autem est primum movens respectu omnium motuum et spiritualium et
corporalium, sicut corpus caeleste est principium omnium motuum inferiorum corporum.
Unde cum actus peccati sit quidam motus liberi arbitrii, necesse est dicere quod actus peccati, in quantum est
actus, sit a Deo.
Sed tamen attendendum est, quod motus primi moventis non recipitur uniformiter in omnibus mobilibus, sed in
unoquoque secundum proprium modum. Alio enim modo causatur a motu caeli motus corporum inanimatorum,
quae non movent se ipsa, et alio modo motus animalium quae movent se ipsa.
Rursumque alio modo consequitur ex motu caeli pullulatio plantae in qua virtus generativa non deficit, sed
producit perfectum germen; alio modo pullulatio plantae, cuius virtus generativa est debilis, et producit germen
inutile. Cum enim aliquid est in debita dispositione ad recipiendum motionem primi moventis, consequitur actio
perfecta secundum intentionem primi moventis; sed si non sit in debita dispositione et aptitudine ad recipiendum
motionem primi moventis, sequitur actio imperfecta; et tunc id quod est ibi actionis, reducitur ad primum
movens sicut in causam; quod autem est ibi de defectu, non reducitur in primum movens sicut in causam quia
talis defectus consequitur in actione ex hoc quod agens deficit ab ordine primi moventis, ut dictum est, sicut
quidquid est de motu in claudicatione, est ex virtute motiva animalis; sed quidquid est ibi de defectu, non est a
virtute motiva, sed a tibia, secundum quod deficit ab opportunitate mobilitatis a virtute motiva.
Sic ergo dicendum, quod cum Deus sit primum principium motionis omnium, quaedam sic moventur ab ipso
quod etiam ipsa seipsa movent, sicut quae habent liberum arbitrium: quae si fuerint in debita dispositione et
ordine debito ad recipiendum motionem qua moventur a Deo, sequentur bonae actiones, quae totaliter reducuntur
in Deum sicut in causam; si autem deficiant a debito ordine, sequetur actio inordinata, quae est actio peccati; et
sic id quod est ibi de actione, reducetur in Deum sicut in causam; quod autem est ibi de inordinatione vel
deformitate, non habet Deum causam, sed solum liberum arbitrium.
Et propter hoc dicitur, quod actio peccati est a Deo, sed peccatum non est a Deo.
RA1
Ad primum ergo dicendum, quod homo qui peccat, licet per se non velit deformitatem peccati, tamen deformitas
peccati, aliquo modo cadit sub voluntate peccantis, dum, scilicet, magis eligit deformitatem peccati incurrere
quam ab actu cessare. Sed deformitas peccati nullo modo cadit sub voluntate divina, sed consequitur ex hoc quod
liberum arbitrium recedit ab ordine voluntatis divinae.
RA2
Ad secundum dicendum, quod deformitas peccati non consequitur speciem actus secundum quod est in genere
naturae; sic autem a Deo causatur; sed consequitur speciem actus secundum quod est moralis, prout causatur ex
libero arbitrio, sicut in alia quaestione, dictum est.
RA3
Ad tertium dicendum, quod ens et res simpliciter dicitur de substantia, de accidentibus autem secundum quid; et
secundum hoc Augustinus dicit actus non esse res.
RA4
Ad quartum dicendum, quod cum dicitur aliquid movere se ipsum, ponitur idem esse movens et motum; cum
autem dicitur quod aliquid movetur ab altero, ponitur aliud esse movens et aliud motum. Manifestum est autem
quod cum aliquid movet alterum, non ex hoc ipso quod est movens, ponitur quod est primum movens; unde non
excluditur quin ab altero moveatur, et ab altero habeat similiter hoc ipsum quod movet: similiter cum aliquid
movet se ipsum, non excluditur quin ab alio moveatur, a quo habet hoc ipsum quod se ipsum movet; et sic non
repugnat libertati quod Deus est causa actus liberi arbitrii.
|a3 Articulus 3
TTA
Tertio quaeritur utrum diabolus sit causa peccati.
TTB
Et videtur quod sic.
AG1
Dicitur enim Sap. II, 24: invidia diaboli mors introivit in orbem terrarum. Sed mors consequitur ex peccato. Ergo
diabolus est causa peccati.
AG2
Praeterea, peccatum in affectu consistit.
Sed Augustinus dicit IV de trinitate, quod diabolus suae societati malignos affectus inspirat: et beda dicit super
actus apostolorum, quod animam in affectum malitiae trahit. Ergo diabolus est causa peccati.
AG3
Praeterea, inferius natum est a superiori moveri. Sed sicut intellectus hominis ordine naturae est infra intellectum
angelicum, ita voluntas humana est infra voluntatem angelicam; semper enim virtus appetitiva proportionatur
apprehensivae. Ergo Angelus malus per suam malam voluntatem potest movere voluntatem hominis ad malum,
et sic potest esse causa peccati.
60

