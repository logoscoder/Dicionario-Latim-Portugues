AG3
Praeterea, in Lib. De regulis theologiae dicitur, quod nulla privatio est meritum praemii vel poenae. Sed omne
peccatum est meritum poenae. Ergo nulla privatio est peccatum. Ignorantia autem est privatio.
Ergo ignorantia non est peccatum.
AG4
Praeterea, per rationem a brutis differimus.
Remoto ergo eo quod est rationis, remanet solum id quod est nobis et brutis commune. Sed in brutis non est
peccatum.
Ergo ignorantia in nobis, per quam tollitur id quod ad rationem pertinet, non est peccatum.
AG5
Praeterea, si aliqua ignorantia sit peccatum, oportet quod illa ignorantia sit voluntaria, et sic voluntatem habet
praecedentem.
Sed quando voluntas ignorantiam praecedit, in ipsa voluntate ignorandi peccatum consistit. Non ergo ignorantia
est peccatum, sed voluntas ignorandi.
AG6
Praeterea, Augustinus dicit in Lib. Retract.: qui nesciens peccavit, non incongruenter volens peccasse dici potest;
quamvis et ipse quod nesciens fecit, volens tamen fecit, quia voluit actum peccati.
In sola ergo voluntate actus peccati consistit.
Ipsa ergo ignorantia non est peccatum.
AG7
Praeterea, Augustinus dicit in Lib. De libero arbitrio: non tibi imputatur ad culpam, si invitus ignores, sed si scire
neglexeris. Ipsa ergo negligentia scientiae est peccatum, et non ignorantia.
AG8
Praeterea, omne peccatum vel est actus elicitus a voluntate, vel est actus a voluntate imperatus. Sed ignorantia
non elicitur a voluntate, quia non est in voluntate, sed in intellectu. Similiter non imperatur a voluntate:
ignorantia enim non potest esse volita, quia omnes homines naturaliter scire desiderant.
AG9
Praeterea, omne peccatum est voluntarium.
Voluntarium autem est in cognoscente, ut dicitur in III ethic.. Ergo ignorantia, quae cognitionem excludit, non
potest esse peccatum.
AG10
Praeterea, omne peccatum per poenitentiam tollitur. Sed post poenitentiam ignorantia manet. Ergo non est
peccatum.
AG11
Praeterea, nullum peccatum manet actu et transit reatu, nisi originale. Sed ignorantia manet actu etiam transeunte
reatu. Cum ergo non sit peccatum originale, quia sic sequeretur quod esset in omnibus, videtur quod non sit
peccatum.
AG12
Praeterea, ignorantia continue manet in ignorante. Si ergo ignorantia esset peccatum, sequeretur quod per singula
momenta ignorans infinities peccaret.
SC1
Sed contra. Est quod dicitur I ad Cor., cap. XIV, 38: si quis ignorat, ignorabitur, scilicet per reprobationem. Sed
talis reprobatio debetur peccato. Ergo ignorantia est
SC2
Praeterea, Augustinus dicit in Lib. III de libero arbitrio, quod stultitia est rerum appetendarum et fugiendarum
vitiosa ignorantia. Sed omne vitiosum est peccatum.
Ergo aliqua ignorantia est peccatum.
CO
Respondeo. Dicendum quod differt nescientia, ignorantia et error. Nescientia enim simplicem negationem
scientiae importat. Ignorantia vero quandoque quidem significat scientiae privationem; et tunc ignorantia nihil
est aliud quam carere scientia quam qui natus est habere: hoc enim est de ratione privationis cuiuslibet.
Quandoque autem ignorantia est aliquid scientiae contrarium, quae dicitur ignorantia perversae dispositionis;
puta, cum quis habet habitum falsorum principiorum et falsarum opinionum, ex quibus impeditur a scientia
veritatis. Error autem est approbare falsa pro veris; unde addit actum quemdam super ignorantiam: potest enim
esse ignorantia sine hoc quod aliquis de ignotis sententiam ferat; et tunc ignorans est, et non errans; sed quando
iam falsam sententiam fert de his quae nescit, tunc proprie dicitur errare.
Et quia peccatum in actu consistit, error manifeste habet rationem peccati. Non enim est absque praesumptione,
quod aliquis de ignoratis sententiam ferat, et maxime in quibus periculum existit. Sed nescientia de se nec
rationem culpae nec poenae habet: quod enim aliquis nesciat ea quae ad ipsum non pertinet scire, vel quae non
est natus scire, nec culpa nec poena est. Unde in Angelis beatis est nescientia, ut dionysius dicit VI capite
69

