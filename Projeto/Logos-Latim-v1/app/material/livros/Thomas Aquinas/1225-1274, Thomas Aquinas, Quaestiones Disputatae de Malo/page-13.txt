Ad quintum dicendum, quod dionysius ibi intelligit quod malum non sit ex bono sicut ex causa per se; sed postea
in eodem capite ostendit quod malum sit ex bono per accidens.
RA6
Ad sextum dicendum, quod aliquod bonum est causa mali in quantum est deficiens; non tamen hoc solummodo
bonum est causa mali, sed etiam quodammodo bonum, non in quantum est deficiens, est causa mali per accidens.
Sed in voluntariis causa mali, quod est peccatum, est voluntas deficiens; sed ille defectus non habet rationem nec
culpae nec poenae, secundum quod praeintelligitur peccato, sicut expositum est. Nec huiusmodi defectus oportet
aliam causam quaerere; unde non oportet procedere in infinitum. Cum ergo dicitur, quod bonum, in quantum est
deficiens, est causa mali, si ly in quantum designet aliquid praeexistens, sic non est universaliter verum; si autem
designet concomitantiam, sic verum est universaliter, quia omne quod causat malum est deficiens, id est
defectum causans, sicut si diceretur quod omne calefaciens, calefacit in quantum est calefaciens.
RA7
Ad septimum dicendum, quod bonum, in quantum habet aptitudinem ad deficiendum, non est sufficiens causa
quod sit in actu, sed in quantum habet aliquem defectum in actu, sicut etiam in voluntate expositum est.
Quamvis etiam non sit necessarium quod habeat qualemcumque defectum ad hoc quod sit causa mali; quia si
non sit deficiens, potest esse per accidens causa mali.
RA8
Et per hoc etiam patet responsio ad octavum.
RA9
Ad nonum dicendum, quod bonum ex hoc quod est creatum, aliquo modo potest deficere illo defectu ex quo
malum voluntarium procedit: quia ex hoc ipso quod est creatum, sequitur quod ipsum sit subiectum alteri, sicut
regulae et mensurae. Si autem ipsum esset sua regula et mensura, non posset sine regula ad opus procedere.
Propter hoc Deus, qui est sua regula, peccare non potest; sicut nec artifex peccare posset in incisione ligni si sua
manus regula esset incisionis.
RA10
Ad decimum dicendum, quod sicut iam dictum est, non oportet quod bonum quod est causa mali per accidens, sit
bonum deficiens. Sic autem Deus est causa mali poenae; non enim in puniendo intendit malum eius quod
punitur, sed ordinem suae iustitiae imprimere rebus, ad quod sequitur malum eius quod punitur, sicut ad formam
ignis sequitur privatio formae aquae.
RA11
Ad undecimum dicendum, quod fides non est meritoria ex hoc quod est cognitio aenigmatica, sed ex hoc quod
tali cognitione voluntas bene utitur, assentiendo scilicet his quae non videt, propter Deum. Nihil autem prohibet
quod etiam aliquis bene utendo malo mereatur: sicut e contrario aliquis male utendo bono demeretur.
RA12
Ad duodecimum dicendum, quod defectus ipse voluntatis est culpa, sicut defectus intellectus est ignorantia, et
sicut defectus potentiae exequentis est infirmitas. Sic ergo defectus voluntatis non excusat a culpa, sicut nec
defectus intellectus excludit ignorantiam, neque defectus potentiae excludit infirmitatem.
RA13
Ad decimumtertium dicendum, quod defectus qui praeintelligitur in voluntate ante peccatum non est culpa neque
poena, sed negatio pura; sed accipit rationem culpae ex hoc ipso quod cum tali negatione se applicat ad opus. Ex
ipsa enim applicatione ad opus fit debitum illud bonum quo caret, scilicet attendere actu ad regulam rationis et
legis divinae.
RA14
Ad decimumquartum dicendum, quod causa per accidens dicitur aliquid alicuius dupliciter.
Uno modo ex parte causae, sicut causa domus per se est aedificator, cui accidit esse musicum; et sic musicum,
quod accidit causae per se, dicitur per accidens causa domus. Alio modo ex parte effectus, ut si dicatur, quod
aedificator est causa domus per se; causa autem alicuius quod accidit domui, est per accidens; sicut quod domus
sit fortunata vel infortunata, hoc est quod alicui in domo facta accidat bene vel male. Cum ergo dicitur quod
bonum est causa mali per accidens, intelligendum est secundum accidens quod accidit effectui, in quantum
scilicet bonum est causa alicuius boni, cui accidit quaedam privatio quae dicitur malum.
Licet autem aliquando actio causae pertingat ad ipsum effectum qui est per accidens, sicut effodiens sepulcrum
per suam effossionem invenit thesaurum; non tamen hoc est semper verum; operatio enim aedificatoris non
pertingit ad hoc quod habitanti in domo bene vel male accidat. Et sic dico, quod actio boni non pertingit ad
malum causatum; propter quod dionysius dicit IV cap. De divin. Nomin., quod malum non solum est praeter
intentionem, sed etiam praeter viam, quia motus per se non terminatur ad malum.
RA15
Ad decimumquintum dicendum, quod aliquando accidens alicuius effectus coniungitur ei ut in paucioribus et
raro; et tunc agens dum intendit effectum per se non oportet quod aliquo modo intendat effectum per accidens.
Aliquando vero huiusmodi accidens concomitatur effectum principaliter intentum semper, vel ut in pluribus; et
tunc accidens non separatur ab intentione agentis. Si ergo bono quod voluntas intendit, adiungitur aliquod malum
13

