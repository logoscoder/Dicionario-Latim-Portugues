Praeterea, Anselmus probat in Lib. De verit., quod est una sola veritas, scilicet increata, ut Augustinus etiam
dicit, quod omnia videntur in lumine divino. Sed Daemones sunt elongati a participatione Dei, secundum illud II
ad cor.
Cap. VI, 14: quae conventio lucis ad tenebras? ergo Daemones nullam veritatem cognoscere possunt.
AG8
Praeterea, super illud iob XLI, 24, factus est ut nullum timeret, dicit Gregorius in XXXIV Moral. De diabolo,
quod appetitum celsitudinis vertit in rigorem mentis, ut iam per duritiam se male esse non sentiat qui per gloriam
praeesse quaerebat.
Sed constat quod male est ei. Ergo habet de seipso falsam opinionem.
AG9
Praeterea, quicumque opinatur falsum quod prius opinabatur verum, quandoque errat.
Sed hoc convenit diabolo, quia super illud, sedente eo pro tribunali, misit ad eum uxor eius, etc., dicit Glossa:
nunc demum diabolus intelligens, per Christum se spolia sua amissurum, sicut primum per mulierem mortem
intulerat, ita modo per mulierem vult Christum de manibus Iudaeorum liberare, ne per eius mortem, mortis
amittat imperium. Ex quo videtur quod aliquando ei videbatur sibi expediens quod Christus moreretur, dum
mortem eius procurabat: postmodum autem fuit ei visum quod hoc non expediret suo dominio.
Ergo videtur quod aliquando habuerit falsam opinionem.
AG10
Praeterea, Augustinus dicit in Lib. De vera religione: cavendi sunt inferiores inferi, id est post hanc vitam poenae
graviores, ubi nulla potest esse commemoratio veritatis, quia nulla ratiocinatio; et hoc ideo quia non perfundit
lumen verum, quod illuminat omnem hominem venientem in hunc mundum. Sed in statu illorum inferorum sunt
Daemones. Ergo ipsi nullam veritatem cognoscunt, nec est in eis aliqua ratiocinatio.
AG11
Praeterea, sicut se habet vera cognitio ad rectum appetitum, ita se habet falsa cognitio ad perversum appetitum.
Sed non potest esse rectus appetitus nisi praecedat vera cognitio. Ergo perversum appetitum semper praecedit
falsa cognitio. Sed in Daemonibus semper est perversus appetitus. Ergo in eis est falsa cognitio.
AG12
Praeterea, super illud Luc. X, 30: plagis impositis abierunt semivivo relicto, dicit quaedam Glossa quod homo
vulneratur per peccatum in naturalibus. Sed illud reformat in homine gratia quod per peccatum vulneratur. Cum
ergo gratia reformet totam imaginem, sub qua comprehenditur non solum voluntas, sed etiam intellectus, videtur
quod per peccatum Daemonis fuerit vulneratus eius intellectus, etiam quantum ad naturae cognitionem; et ita
videtur quod etiam in naturali cognitione eius possit esse error et deceptio.
AG13
Praeterea, dionysius dicit cap. IV de divin. Nomin., quod nullus ad malum aspiciens operatur. Sed id quod
operatur diabolus est malum. Ergo decipitur in sua existimatione.
AG14
Praeterea, Augustinus dicit in Lib. De vera religione: ille Angelus magis seipsum quam Deum diligendo,
subditus ei esse noluit, et intumuit per superbiam, et a summa decentia defecit per peccatum, scilicet lapsus; et
ob hoc minus est, quia eo quod minus erat, frui voluit, quia magis voluit sua potentia frui quam Dei. Sed in hoc
ipso quod suae naturae et virtuti perverse inhaesit, et per hoc quod incepit minus esse, videtur ab ordine suorum
naturalium defecisse. Ergo et circa cognitionem naturalem potest in ipsum cadere falsitas sive deceptio.
AG15
Praeterea, Gregorius dicit in pastorali, quod menti furore ebriae perversum videtur esse quod rectum est. Sed
mens diaboli est furore ebria: dicit enim dionysius cap. IV de divin. Nomin., quod malum Daemonis est furor
irascibilis. Ergo perversum putat omne quod rectum est; et ita in sua opinione decipitur.
AG16
Praeterea, universalis cognitio in nobis est deceptionis principium, sicut cum considerantes lilii albedinem, quae
sibi et multis aliis est communis, decipimur existimantes, quod est album esse lilium. Sed Angeli cognoscunt per
formas universales; et tanto magis, quanto sunt superiores. Cum ergo Lucifer fuerit supremus inter Angelos, et
per consequens habeat formas maxime universales; videtur quod maxime possit decipi.
AG17
Praeterea, simplex, ad quod se convertit, totum se convertit. Ergo pari ratione a quo se avertit, totum se avertit.
Sed diabolus est simplex secundum suam essentiam.
Ergo cum sit aversus a Deo, videtur quod totaliter sit ab eo aversus, scilicet et quantum ad affectionem, et
quantum ad cognitionem.
Ergo videtur quod eius cognitio totaliter a veritate deficiat, cum Deus veritas sit.
AG18
Praeterea, super illud II ad Cor. VI, 15: quae comparatio Christi ad belial? dicit Glossa, quod diabolus omnia
facit male. Sed ipsum intelligere est quoddam agere. Ergo videtur quod diabolus male se habeat etiam in
intelligendo; et ita videtur quod in eius intellectu cadat falsa opinio.
258

