Praeterea, nulla alia potentia invenitur a corporeis organis separata, nisi intellectus et voluntas. Sed Daemones
quaedam operantur in inferiora corpora, sicut patet iob I et II, quae non operantur sola voluntate: quia hoc est
proprium Dei, ut corporalis materia ei ad nutum obediat, sicut dicit Augustinus in III de Trinit., et per
consequens etiam neque solo intellectu, qui non operatur in exteriora nisi per voluntatem; et sic Daemones
habent alias potentias operativas, praeter intellectum et voluntatem.
Ergo habent corpora naturaliter sibi unita.
AG15
Praeterea, nihil potest agere in aliquid distans, nisi virtus eius per medium deferatur in illud. Virtus autem
spiritus puri non potest deferri per medium corporale, quia corpus non est capax spiritualis virtutis. Cum ergo
Daemon agat in aliquid distans, videtur quod non sit spiritus purus; sed sit aliquid compositum ex corpore et
spiritu.
AG16
Praeterea, virtus imaginativa non est absque organo corporali. Sed in Angelis et Daemonibus est virtus
imaginativa; dicit enim Augustinus XII super genes. Ad litteram, quod in suo spiritu corporalium rerum
similitudines futurorum cognitione praeformant.
Ergo Angeli et Daemones habent corpora naturaliter sibi unita.
AG17
Praeterea, Augustinus dicit in eodem libro, quod assumente atque rapiente aliquo spiritu, tollitur anima ad
videndas similitudines corporum. Non autem posset anima similitudines corporum videre in substantia omnino
spirituali. Ergo spiritus Angeli vel Daemonis rapiens animam, habet aliqua corporea organa, in quibus huiusmodi
species conservantur.
AG18
Praeterea, materia est causa multitudinis secundum numerum. Sed Angeli, et etiam Daemones, sunt plures
numero: ponitur enim in eis discretio personalis. Ergo in eis est materia, ex qua causatur pluralitas secundum
numerum. Sed haec est materia sub dimensionibus contenta, quibus separatis, substantia est indivisibilis, ut
dicitur in I physic., et sic non poterit per materiae divisionem causari pluralitas numeralis. Ergo in Angelis et
Daemonibus sunt dimensiones corporales; et ita habent corpora naturaliter sibi unita.
AG19
Praeterea, ubicumque invenitur proprietas corporis, invenitur et corpus. Sed egredi et moveri est proprie
corporum; quod tamen Daemonibus convenit; dicitur enim iob I, 12, quod egressus est Satan a facie Domini.
Ergo Daemones habent corpora naturaliter sibi unita.
SC1
Sed contra. Nihil compositum ex anima et corpore dicitur spiritus; unde dicitur Is. XXXI, 3: Aegyptus homo, et
non Deus, et equi eorum caro, et non spiritus. Sed Daemones dicuntur spiritus, ut patet Matth. XII, V. 43: cum
immundus spiritus exierit ab homine etc.. Ergo Daemones non habent corpora naturaliter sibi unita.
SC2
Praeterea, Daemones et Angeli sunt eiusdem naturae. Dicit enim dionysius IV cap.
De divin. Nomin., quod Daemones non semper, nec naturaliter sunt mali; sed per defectum angelicorum
bonorum. Angeli autem sunt incorporei, sicut ipse in eodem capite dicit. Ergo etiam Daemones non habent
corpora sibi naturaliter unita.
SC3
Praeterea, Damascenus dicit in II libro, quod Angeli non circumterminantur vel continentur; cum a parietibus et
ianuis et claustris et signaculis indeterminabiles sint. Si autem haberent corpora naturaliter sibi unita, possent
concludi ianuis et claustris, eo quod plura corpora non possunt esse simul in eodem loco; vel si hoc per
divisionem eorum fieret, sequeretur Daemonum mors.
Non ergo Daemones habent corpora sibi naturaliter unita.
SC4
Praeterea, Marc. V, 9, dicitur, quod Domino interroganti a Daemonibus: quod tibi nomen est; respondit: legio,
multi enim sumus.
Continet autem legio, sicut Hieronymus dicit super Matth., sex milia sexcentos sexaginta sex. Non autem esset
possibile tot Daemones in uno hominis corpore esse, si essent corporei. Non ergo Daemones habent corpora sibi
naturaliter unita.
CO
Respondeo. Dicendum, quod sive Daemones habeant corpora sibi naturaliter unita, sive non habeant, hoc non
multum refert ad fidei Christianae doctrinam. Dicit enim Augustinus XXI de Civit. Dei: sunt quaedam etiam sua
Daemonibus corpora, sicut doctis hominibus visum est ex isto aere crasso atque humido, cuius impulsus stante
vento sentitur.
Si tamen quisquam nulla habere Daemones corpora assereret non est laborandum de hac re, aut operosa
inquisitione, aut contentiosa disputatione certandum. Ut tamen huius quaestionis veritas innotescat,
considerandum est, quid de corporeo et incorporeo, et quid de Daemonibus aliqui sensisse inveniantur.
234

