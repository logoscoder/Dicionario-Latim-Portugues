ita in his quae sunt secundum artem, peccatum est contra artem esse; et similiter in moralibus peccatum est
contra rationem esse. Sed contra naturam non solum sunt motus, sed etiam quietes, ut dicitur in V physic..
Ergo et in moralibus peccata sunt non solum actus, sed etiam cessationes ab actu, si sint praeter rationem.
SC4
Praeterea, contingit voluntatem in neutram partem contradictionis ferri. Non enim vere dicitur quod Deus velit
mala fieri, quia sic esset actor eorum; nec etiam quod velit mala non fieri, quia sic eius voluntas non esset efficax
ad implendum omne quod vult. Ponatur ergo quod aliquis teneatur nunc dare eleemosynam, et tamen neque vult
dare neque vult non dare, quia nihil de hoc cogitat, tamen peccat, et iuste pro hoc punitur.
Ergo etiam absque actu voluntatis potest esse aliquod peccatum.
SC5
Sed dicendum, quod licet actus voluntatis non feratur neque ad dandum eleemosynam neque ad non dandum;
tamen fertur in aliquid aliud per quod impeditur a dando. Sed contra, illud aliud in quod fertur, per accidens se
habet ad peccatum omissionis; non enim opponitur praecepto affirmativo legis, ex cuius oppositione sequitur
peccatum omissionis. Iudicium autem non est dandum de natura alicuius secundum illud quod est per accidens,
sed secundum id quod est per se. Ergo non debet dici quod peccatum omissionis consistat in actu propter actum
adiunctum.
SC6
Praeterea, etiam in peccato transgressionis, contingit aliquem actum adiungi, qui tamen ad peccatum
transgressionis non pertinet, quia per accidens se habet ad ipsum; sicut contingit furantem aliquem loqui vel
videre. Ergo nec actus adiunctus omissioni ad peccatum omissionis pertinet.
SC7
Praeterea, sicut sunt aliqui actus qui non possunt bene fieri, ut fornicari et mentiri; ita sunt aliqui actus qui non
possunt male fieri, ut diligere Deum et laudare ipsum.
Sed contingit aliquem omittentem occupari circa laudem Dei; sicut si aliquis eo tempore quo tenetur honorare
parentes, laudibus divinis insistat, parentes non honorans, constat quod iste peccat omittendo; nec tamen ad hoc
peccatum potest pertinere actus laudis divinae, quia non potest male fieri. Ergo totum peccatum consistit in sola
omissione actus debiti. Non ergo actus requiritur ad peccatum.
SC8
Praeterea, in peccato originali non est aliquis actus. Ergo non omne peccatum in actu consistit.
SC9
Praeterea, Augustinus dicit in libro LXXXIII quaestionum: alia sunt peccata infirmitatis, alia imperitiae, alia
malitiae.
Infirmitas autem et imperitia contraria sunt virtuti et sapientiae, malitia est etiam contraria bonitati; contraria
autem sunt in eodem genere. Cum ergo virtus, sapientia et bonitas sint habitus, videtur quod peccata sint habitus.
Sed habitus potest esse sine actu. Ergo peccatum potest esse sine actu.
CO
Respondeo. Dicendum quod circa hoc sunt duae opiniones.
Quidam enim dixerunt, quod in quolibet peccato etiam omissionis est aliquis actus, vel interior voluntas (sicut
cum aliquis peccat non dans eleemosynam, vult non dare eleemosynam), vel etiam aliquis actus exterior
adiunctus, quo retrahitur ab actu debito: sive ille actus simul fiat cum omissione, sicut cum aliquis volens ludere,
dimittit ire ad ecclesiam; sive sit praecedens, sicut cum aliquis impeditur ne surgat ad matutinas, quia nimis
vigilavit in sero circa aliquid se occupando.
Et haec opinio innititur verbo Augustini dicentis, quod peccatum est dictum vel factum vel concupitum contra
legem Dei.
Alii vero dixerunt, quod peccatum omissionis non habet aliquem actum, sed ipsum desistere ab actu est
omissionis peccatum; et exponunt dictum Augustini dicentis, quod peccatum est dictum vel factum vel
concupitum, per hoc quod concupiscere et non concupiscere, dicere et non dicere, facere et non facere, pro
eodem accipiuntur quantum ad rationem peccati. Unde in Glossa dicitur, Rom. VII, 15, quod operor et non
operor sunt partes eius quod est operor.
Et hoc videtur rationabiliter dici, quia affirmatio et negatio ad idem genus referuntur; unde Augustinus dicit in
Lib. V de Trinit., quod ingenitum pertinet ad genus relationis, sicut et genitum.
Utraque autem opinio secundum aliquid veritatem habet.
Si enim consideretur id quod requiritur ad peccatum sicut de essentia peccati existens, sic ad peccatum
omissionis non requiritur actus; sed per se loquendo peccatum omissionis in ipsa cessatione ab actu consistit: et
hoc patet si rationem peccati attendamus. Peccatum enim, ut Philosophus dicit in II phys., contingit et in his quae
sunt secundum naturam, et in his quae sunt secundum artem, quando non consequitur finem natura vel ars,
propter quem operatur. Quod autem finem non consequatur operans per artem vel per naturam contingit ex hoc
quod declinatur a mensura vel regula debitae operationis; quae quidem in naturalibus est ipsa naturae inclinatio,
consequens aliquam formam; in artificialibus vero est ipsa regula artis. Sic ergo in peccato duo possunt attendi;
scilicet recessus a regula vel a mensura, et recessus a fine.
23

