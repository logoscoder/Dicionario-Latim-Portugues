Ad nonum dicendum, quod ex multis peccatis venialibus potest causari aliquis habitus; sed ille habitus nec tollet
nec diminuet caritatem: quia nec in eodem est nec circa idem.
RA10
Ad decimum dicendum, quod peccatum veniale, cum non importet aversionem, proprie loquendo, non habet
rationem offensae.
RA11
Ad undecimum dicendum, quod aliquis procedit in via Dei, non solum quando ipsa caritas augetur in actu, sed
quando disponitur ad augmentum caritatis: sicut puer non actu crescit toto tempore augmenti, sed quandoque
crescit in actu, quandoque disponitur ad augmentum. Et similiter aliquis retrocedit in via Dei, non solum per
diminutionem caritatis, sed etiam per hoc quod retardatur a proficiendo, vel etiam per hoc quod disponitur ad
casum, quorum utrumque fit per veniale peccatum.
RA12
Ad duodecimum dicendum, quod amor qui ad multa diffunditur secundum rationem eamdem diminuitur: sed
diffusio amoris secundum unam rationem, non diminuit amorem qui est secundum aliam rationem, puta si
aliquis habeat multos amicos, non propter hoc minus diligit filium vel uxorem; sed si amaret multas uxores,
minueretur amor qui est ad unam; et si haberet multos filios, minueretur amor qui est ad unigenitum. Per
peccatum autem veniale diffunditur amor hominis ad creaturas, non secundum rationem finis, prout amatur
Deus; et ideo non diminuitur amor ad Deum in habitu, sed forte in actu.
RA13
Ad decimumtertium dicendum, quod per peccatum veniale cadit non quidem a caritate ipsa vel a perfecto gradu
caritatis, sed ab aliquo caritatis actu.
RA14
Ad decimumquartum dicendum, quod veniale nihil diminuit de gloria, sed solum retardat consecutionem gloriae;
et similiter nihil diminuit de caritate, sed solum retardat actum et augmentum eius.
RA15
Ad decimumquintum dicendum, quod aliqua impediunt perfectionem vel actum sanitatis, quae tamen non
diminuunt sanitatem; sicut aliqui sunt cibi difficile digestibiles in quantum impediunt facilem digestionem.
RA16
Ad decimumsextum dicendum, quod actus potest diminui dupliciter. Uno modo quantum ad facilitatem agendi,
ut scilicet homo non possit tantum agere; et sic quod diminuit actum, diminuit principium actus quod est forma.
Alio modo quantum ad executionem actus; et sic non oportet quod id quod diminuit actum, diminuat formam;
non enim diminuit gravitatem lapidis columna quae retinet ipsum ne cadat Deorsum, nec diminuit virtutem
gressivam hominis qui ligat ipsum. Et per hunc modum veniale diminuit actum caritatis, non autem primo modo.
RA17
Ad decimumseptimum dicendum, quod fervor potest accipi dupliciter. Uno modo secundum quod importat
intensionem inclinationis amantis in amatum: et talis fervor est essentialis caritati, et non diminuitur per veniale
peccatum. Alio modo dicitur fervor caritatis secundum quod redundat motus dilectionis etiam in inferiores vires,
ut quodammodo non solum cor, sed etiam caro exultet in Deum; et talis fervor diminuitur per veniale peccatum
absque diminutione caritatis.
|a3 Articulus 3
TTA
Tertio quaeritur utrum peccatum veniale possit fieri mortale.
TTB
Et videtur quod sic.
AG1
Dicit enim Augustinus super ioan.
Exponens illud qui incredulus est filio, non videbit vitam: plura peccata minuta, si negligantur, occidunt.
Sed ex hoc dicitur aliquod peccatum mortale quod occidit spiritualiter. Ergo plura peccata minuta, id est venialia,
faciunt mortale.
AG2
Praeterea, super illud psalm. XXXIX, 13: multiplicatae sunt super capillos capitis mei, dicit Glossa Augustini:
vitasti gravia, cave ne obruaris arena. Per arenam autem intelliguntur peccata minuta, scilicet venialia.
Ergo multa peccata venialia obruunt vel occidunt hominem; et sic idem quod prius.
AG3
Sed dicendum, quod multa venialia dicuntur occidere vel obruere in quantum disponunt ad mortale. Sed contra,
Augustinus dicit in regula, quod superbia bonis operibus insidiatur ut pereant; et sic etiam videtur quod etiam
bona opera sint aliqua dispositio ad peccatum mortale; sed tamen non dicuntur occidere vel obruere.
Ergo nec peccata venialia ratione praedicta possunt dici obruere vel occidere. Videtur ergo quod per se veniale
fiat mortale.
139

