Alio modo ex eventu, sicut dicitur peccatum veniale motus concupiscentiae sine consensu.
Tertio modo dicitur veniale ex causa, quia scilicet habet causam veniae, quae alleviat peccatum; et hoc modo
intelligendum est quod peccatum imbecillitatis et nescientiae sunt venialia, non autem peccatum industriae sive
malitiae.
|q4 Quaestio 4
Prologus
PR1
Et primo quaeritur utrum aliquod peccatum ex origine contrahatur.
PR2
Secundo utrum peccatum originale sit concupiscentia.
PR3
Tertio utrum originale peccatum sit in carne, vel in anima, sicut in subiecto.
PR4
Quarto utrum peccatum originale per prius sit in potentia animae quam in essentia.
PR5
Quinto utrum prius sit in voluntate quam in aliis potentiis.
PR6
Sexto utrum derivetur in omnes qui seminaliter procedunt ab Adam.
PR7
Septimo utrum illi qui materialiter nascuntur ab Adam, contrahant originale.
PR8
Octavo utrum peccata proximorum parentum transeant in posteros.
|a1 Articulus 1
TTA
Et primo quaeritur utrum aliquod peccatum ex origine contrahatur.
TTB
Et videtur quod non.
AG1
Dicitur enim Eccli. XV, 18: ante hominem vita et mors, bonum et malum: quodcumque voluerit, dabitur ei. Ex
quo potest accipi, quod peccatum, quod est spiritualis mors animae, in voluntate consistit. Sed nihil quod homo
contrahit ex origine sua, consistit in eius voluntate. Ergo nullum peccatum contrahit homo ex sua origine.
AG2
Praeterea, accidens non traducitur nisi per traductionem sui subiecti. Subiectum autem peccati est anima
rationalis. Cum ergo anima rationalis non traducatur per originem, ut habetur in Lib. De Eccl. Dogmatibus,
videtur quod neque aliquod peccatum per originem contrahatur.
AG3
Sed dicendum, quod licet subiectum peccati non traducatur, traducitur tamen caro, quae est causa peccati. Sed
contra, ad traductionem accidentis non sufficit traductio eius quod non est sufficiens causa; quia ea posita, non
ponitur effectus. Sed caro non est sufficiens causa peccati; quia quantumcumque caro alliciat ad peccandum, in
potestate tamen voluntatis est assentire vel non assentire; et sic ipsa voluntas est sufficiens causa peccati. Sed
voluntas non traducitur.
Ergo traductio carnis non sufficit ad traductionem alicuius peccati.
AG4
Praeterea, peccatum, secundum quod nunc accipitur, est cui debetur poena et increpatio.
Sed nulli defectui ex origine contracto debetur increpatio et poena: sicut enim dicit Philosophus in III ethic., si
quis est caecus ex infirmitate, non increpatur; increpatur autem si sit caecus ex ebrietate. Ergo nullus defectus qui
ex origine contrahitur, habet rationem peccati.
AG5
Praeterea, Augustinus in I de libero arbitrio distinguit duplex malum: unum quod agimus, quod est malum
culpae, et aliud quod patimur, quod pertinet ad malum poenae.
Sed omnis defectus qui est ex alio, habet rationem passionis; nam passio est effectus illatioque actionis. Ergo
nihil quod contrahitur per originem ex alio habet rationem peccati, sed solum rationem poenae.
AG6
Praeterea, in Lib. De ecclesiasticis dogmatibus dicitur: bona est caro nostra, utpote a bono Deo creata. Sed
bonum non est causa mali, secundum illud Matth. VII, 18: non potest arbor bona fructus malos facere. Ergo
peccatum originale non contrahitur per carnis originem.
AG7

87

