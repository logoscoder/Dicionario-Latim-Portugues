agere post, cum prius non ageret; et omne tale aliquo modo movetur; unde et de Deo dicimus quod non incipit
velle postquam noluerat, propter eius immobilitatem. Ergo necesse est quod voluntas ab alio moveatur. Sed quod
ab alio movetur, necessitatem ab alio patitur. Ergo voluntas necessario vult et non libere.
AG21
Praeterea, omne multiforme reducitur ad aliquod uniforme. Sed motus humani sunt varii et multiformes. Ergo
reducuntur in motum caeli qui uniformis est, sicut in causam.
Sed quod causatur ex motu caeli, ex necessitate provenit: quia causa naturalis ex necessitate producit effectum
suum nisi sit aliquid impediens. Motum autem caelestis corporis non potest aliquid impedire quin consequatur
suum effectum: quia oporteret quod et actus illius impedientis reduceretur in aliquod principium caeleste sicut in
causam. Ergo videtur quod motus humani ex necessitate proveniant, et non ex libera electione.
AG22
Praeterea, qui facit quod non vult, non habet liberam electionem. Sed homo facit quod non vult, Rom. VII, 15:
quod odi malum illud facio. Ergo homo non habet liberam electionem suorum actuum.
AG23
Praeterea, Augustinus dicit in Enchir., quod homo male utens libero arbitrio se perdidit, et ipsum. Sed libere
eligere non est nisi habentis liberum arbitrium.
Ergo homo non habet liberam electionem.
AG24
Praeterea, Augustinus dicit in VIII confess., quod dum consuetudini non resistitur, fit necessitas. Ergo videtur
quod saltem in his qui sunt assueti aliquid facere, voluntas ex necessitate moveatur.
SC1
Sed contra. Est quod dicit Eccli. XV, 14: Deus ab initio constituit hominem, et reliquit eum in manu consilii sui.
Hoc autem non esset, nisi haberet liberam electionem, quae est appetitus praeconsiliati, ut dicitur in III ethic..
Ergo homo habet liberam electionem suorum actuum.
SC2
Praeterea, potentiae rationales sunt ad opposita, secundum Philosophum, sed voluntas est potentia rationalis: est
enim in ratione, ut dicitur in III de anima. Ergo voluntas se habet ad opposita et non ex necessitate movetur ad
unum.
SC3
Praeterea, secundum Philosophum in III ethic., homo est Dominus sui actus, et in ipso est agere et non agere.
Sed hoc non esset, si non haberet liberam electionem suorum actuum.
CO
Respondeo. Dicendum quod quidam posuerunt, quod voluntas hominis ex necessitate movetur ad aliquid
eligendum; nec tamen ponebant quod voluntas cogeretur. Non enim omne necessarium est violentum; sed solum
id cuius principium est extra; unde et motus naturales inveniuntur aliqui necessarii, non tamen violenti:
violentum enim repugnat naturali sicut et voluntario, quia utriusque principium est intra, violenti autem
principium est extra.
Haec autem opinio est haeretica: tollit enim rationem meriti et demeriti in humanis actibus. Non enim videtur
esse meritorium vel demeritorium quod aliquis sic ex necessitate agit quod vitare non possit. Est etiam
annumeranda inter extraneas philosophiae opiniones: quia non solum contrariatur fidei, sed subvertit omnia
principia philosophiae moralis. Si enim non sit liberum aliquid in nobis, sed ex necessitate movemur ad
volendum, tollitur deliberatio, exhortatio, praeceptum et punitio, et laus et vituperium, circa quae moralis
philosophia consistit.
Huiusmodi autem opiniones quae destruunt principia alicuius partis philosophiae, dicuntur positiones extraneae,
sicut nihil moveri, quod destruit principia scientiae naturalis.
Ad huiusmodi autem positiones ponendas inducti sunt aliqui homines partim quidem propter proterviam, partim
propter aliquas rationes sophisticas, quas solvere non potuerunt, ut dicitur in IV metaph..
Ad evidentiam ergo veritatis circa hanc quaestionem primo considerandum est, quod sicut in aliis rebus est
aliquod principium propriorum actuum, ita etiam in hominibus.
Hoc autem activum sive motivum principium in hominibus proprie est intellectus et voluntas, ut dicitur in III de
anima.
Quod quidem principium partim convenit cum principio activo in rebus naturalibus, partim ab eo differt.
Convenit quidem, quia sicut in rebus naturalibus invenitur forma, quae est principium actionis, et inclinatio
consequens formam, quae dicitur appetitus naturalis, ex quibus sequitur actio; ita in homine invenitur forma
intellectiva, et inclinatio voluntatis consequens formam apprehensam, ex quibus sequitur exterior actio: sed in
hoc est differentia, quia forma rei naturalis est forma individuata per materiam; unde et inclinatio ipsam
consequens est determinata ad unum, sed forma intellecta est universalis sub qua multa possunt comprehendi;
unde cum actus sint in singularibus, in quibus nullum est quod adaequet potentiam universalis, remanet
inclinatio voluntatis indeterminate se habens ad multa: sicut si artifex concipiat formam domus in universali sub
qua comprehenduntur diversae figurae domus, potest voluntas eius inclinari ad hoc quod faciat domum
125

