Et primo quidem quantum ad rationem, cuius acies hebetatur ex nimia sumptione cibi vel sollicitudine circa
sumptionem ipsius; quia perturbatis inferioribus viribus corporalibus per inordinatam cibi sumptionem, ipsa ratio
per consequens impeditur, et sic ponitur filia gulae hebetudo sensus circa intelligentiam.
Secundo sequitur inordinatio in affectu, qui consopito gubernaculo rationis inordinate afficitur, et sic est inepta
laetitia.
Tertio sequitur inordinatio locutionis; et sic est multiloquium: quia dum ratio verba non ponderat, consequens est
ut homo ad verba superflua dilabatur.
Quarto sequitur inordinatio operis; et sic est scurrilitas, id est iocularitas quaedam in exterioribus gestibus,
proveniens ex defectu rationis, cuius erat exteriora membra componere.
Sic ergo est gula vitium capitale, et eius filiae sunt quinque, ut Gregorius dicit moral.
XXXI, scilicet inepta laetitia, scurrilitas, multiloquium, immunditia, et hebetudo sensus circa intelligentiam.
RA1
Ad primum ergo dicendum, quod delectationes aliorum sensuum consequuntur coniunctionem rei delectabilis
secundum solam similitudinem, sed delectationes tactus consequuntur coniunctionem rei delectabilis
corporalem; et ideo circa delectationes tactus, sicut circa principaliores et maiores, ponuntur vitia capitalia, et
non circa delectationes aliorum sensuum, nisi gustus, secundum quod est tactus quidam.
RA2
Ad secundum dicendum, quod ex ebrietate sequuntur omnia peccata, non secundum originem causae finalis, sed
secundum prohibentis remotionem, in quantum scilicet removet iudicium rationis per quod homo a peccato
cohibetur; unde non sequitur quod gula vel ebrietas sit caput omnium vitiorum sicut superbia; sed quorumdam
specialiter quae directe ex gula oriuntur sicut proprii eius effectus.
RA3
Ad tertium dicendum, quod pollutio corporis potest provenire ex causa animali, puta ex concupiscentia
delectationis apprehensae; et hoc principaliter pertinet ad luxuriam: vel ex causa corporali et intrinseca, scilicet
ex superfluo humore interius abundante, ex quo stimulatur homo ad corporis pollutionem; et secundum hoc
immunditia ponitur filia gulae.
RA4
Ad quartum dicendum, quod superbiae est appetere laeta; sed gulae est ut ex ea laetitia inepta sequatur propter
rationem impeditam, ut dictum est.
|q15 Quaestio 15
Prologus
PR1
Et primo quaeritur utrum omnis actus luxuriae sit peccatum.
PR2
Secundo utrum omnis actus luxuriae sit peccatum mortale.
PR3
Tertio utrum species luxuriae convenienter distinguantur.
PR4
Quarto utrum luxuria sit vitium capitale.
|a1 Articulus 1
TTA
Et primo quaeritur utrum omnis actus luxuriae sit peccatum.
TTB
Et videtur quod non.
AG1
Fornicatio enim est actus luxuriae. Sed ipsa connumeratur quibusdam quae non sunt peccata, sed secundum se
licita: dicitur enim Act., XV, 28-29: visum est spiritui sancto et nobis, nihil ultra imponere oneris vobis quam
haec necessaria, ut abstineatis vos ab immolatis simulacrorum, et sanguine, et suffocato, et fornicatione. Sed
nullus cibi esus secundum se est peccatum, secundum illud I ad Tim., IV, 4: nihil reiiciendum quod cum
gratiarum actione percipitur. Ergo neque fornicatio est peccatum; et ita non omnis actus luxuriae est peccatum.
AG2
Praeterea, cognoscere mulierem est actus naturalis; et ita quantum est de se non est peccatum, sicut nec videre
ipsam, cum utrumque sit actus cuiusdam naturalis potentiae.
Sed videre mulierem non suam, non est peccatum.
Ergo neque cognoscere non suam.
AG3
Praeterea, si fornicatio est peccatum, aut hoc est ratione potentiae a qua egreditur actus, aut ratione materiae, aut
ratione finis.
223

