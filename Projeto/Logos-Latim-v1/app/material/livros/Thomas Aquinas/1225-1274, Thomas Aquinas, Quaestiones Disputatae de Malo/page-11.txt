defectu nullum malum sequitur; non enim aliquod malum sequitur in lapide ex hoc quod non habet visum.
Nullum ergo bonum est causa mali in quantum est deficiens.
AG14
Sed dicendum, quod bonum, in quantum huiusmodi, potest esse causa mali, sed per accidens. Sed contra, actio
agentis per accidens attingit ad effectum, sicut actio effodientis sepulcrum attingit ad thesaurum inventum. Si
ergo bonum est causa mali per accidens, sequitur quod actio boni pertingit ad ipsum malum; quod videtur
inconveniens.
AG15
Praeterea, agens aliquid illicitum praeter intentionem non peccat, sicut si aliquis intendat percutere hostem, et
percutiat patrem.
Per accidens autem causa alicuius est quod non intendit ipsum. Si ergo malum non habet causam nisi per
accidens, sequitur quod nullus faciendo malum peccat; quod est inconveniens.
AG16
Praeterea, omnis causa per accidens reducitur ad causam per se. Si ergo malum habeat causam per accidens,
videtur sequi quod malum haberet causam per se.
AG17
Praeterea, illud quod provenit per accidens, provenit ut in paucioribus. Sed malum provenit ut in pluribus; quia,
ut dicitur Eccle. I, 15: stultorum infinitus est numerus.
Ergo malum habet causam per se, et non per accidens.
AG18
Praeterea, natura est causa per se eorum quae naturaliter fiunt, ut dicitur II physic..
Sed aliqua mala fiunt naturaliter, scilicet corrumpi et senescere, ut dicitur in V physic.. Ergo non est dicendum
quod bonum sit causa mali per accidens.
AG19
Praeterea, bonum est actus et potentia.
Sed neutrum est causa mali; nam forma quae est actus, privatur per malum; bonum autem quod est potentia, se
habet ad utrumque, scilicet ad bonum et ad malum. Ergo nullum bonum est causa mali.
SC1
Sed contra. Est quod Augustinus dicit, in Enchir., quod malum non potest oriri nisi ex bono.
SC2
Praeterea, dionysius dicit IV cap. De divin. Nomin., quod omnium malorum principium et finis est bonum.
CO
Respondeo. Dicendum quod causa mali est bonum, eo modo quo malum causam habere potest. Sciendum est
enim, quod malum causam per se habere non potest. Quod quidem tripliciter apparet.
Primo quidem, quia illud quod per se causam habet, est intentum a sua causa; quod enim provenit praeter
intentionem agentis, non est effectus per se, sed per accidens; sicut effossio sepulcri per accidens est causa
inventionis thesauri, cum provenit praeter intentionem fodientis sepulcrum. Malum autem, in quantum
huiusmodi, non potest esse intentum, nec aliquo modo volitum vel desideratum; quia omne appetibile habet
rationem boni, cui opponitur malum in quantum huiusmodi. Unde videmus quod nullus facit aliquod malum nisi
intendens aliquod bonum, ut sibi videtur; sicut adultero bonum videtur quod delectatione sensibili fruatur, et
propter hoc adulterium committit. Unde relinquitur quod malum non habeat causam per se.
Secundo idem apparet, quia omnis effectus per se habet aliqualiter similitudinem suae causae, vel secundum
eamdem rationem, sicut in agentibus univocis, vel secundum deficientem rationem, sicut in agentibus
aequivocis; omnis enim causa agens agit secundum quod actu est, quod pertinet ad rationem boni. Unde malum,
secundum quod huiusmodi, non assimilatur causae agenti secundum id quod est agens. Relinquitur ergo quod
malum non habeat causam per se.
Tertio idem apparet ex hoc quod omnis causa per se, habet certum et determinatum ordinem ad suum effectum;
quod autem fit secundum ordinem non est malum, sed malum accidit in praetermittendo ordinem.
Unde malum, secundum quod huiusmodi, non habet causam per se, oportet tamen quod malum aliquo modo
causam habeat.
Manifestum est enim, cum malum non sit aliquid per se existens, sed sit aliquid inhaerens, ut privatio (quae
quidem est defectus eius quod est natum inesse et non inest), quod esse malum non naturaliter inest ei cui inest.
Si enim aliquis defectus est alicui rei naturaliter, non potest dici quod sit malum eius, sicut non est malum
homini non habere alas, nec lapidi non habere visum, quia est secundum naturam. Omne autem ens quod non
naturaliter inest alicui, oportet habere aliquam causam; non enim aqua esset calida nisi ab aliqua causa. Unde
relinquitur quod omne malum habeat aliquam causam, sed per accidens, ex quo per se causam habere non potest.
Omne autem quod est per accidens, reducitur ad id quod est per se. Si autem malum non habeat causam per se, ut
ostensum est, relinquitur quod solum bonum habet causam per se. Nec potest per se causa boni esse nisi bonum,
cum causa per se causet sibi simile. Relinquitur ergo quod cuiuslibet mali, bonum sit causa per accidens.

11

