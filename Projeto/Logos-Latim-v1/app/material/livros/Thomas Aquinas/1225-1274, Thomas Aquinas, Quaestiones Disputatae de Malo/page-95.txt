Ad quintum dicendum, quod sicut vis concupiscibilis naturalis est homini secundum naturam institutam; ita et
quod subdatur rationi, est ei naturale, secundum id quod Philosophus dicit in III de anima, quod appetitus
sensitivus sequitur appetitum rationis, sicut sphaera movetur a sphaera.
RA6
Ad sextum dicendum, quod concupiscentia est quidem boni, secundum quod sequitur ordinem rationis; est autem
mali, secundum quod est praeter ordinem rationis; quia, ut dionysius dicit in IV cap. De divin.
Nomin., malum hominis est praeter rationem esse; et inde est quod furere praeter rationem est malum in homine,
quamvis sit bonum in cane.
RA7
Ad septimum dicendum, quod concupiscentia secundum quod pertinet ad originale peccatum, non est
concupiscentia actualis, sed habitualis. Sed intelligendum est quod ex habitu efficimur habiles ad aliquid.
Dupliciter autem aliquod agens potest esse habile ad aliquid agendum. Uno modo ex aliqua forma inclinante ad
hoc, sicut corpus grave ex forma sua quam habet a generante, inclinatur Deorsum; alio modo ex subtractione eius
quod impediebat: sicut vinum effunditur fractis circulis qui effusionem impediebant, et equus concitatus
praecipitanter vadit rupto freno quo retinebatur. Sic ergo concupiscentia habitualis potest dici dupliciter.
Uno modo aliqua dispositio vel habitus inclinans ad concupiscendum: sicut si in aliquo ex frequenti actuali
concupiscentia causaretur concupiscentiae habitus; et sic concupiscentia non dicitur originale peccatum. Alio
modo potest intelligi habitualis concupiscentia ipsa pronitas vel habilitas ad concupiscendum, quae est ex hoc
quod vis concupiscibilis non perfecte subditur rationi, sublato freno originalis iustitiae; et hoc modo peccatum
originale materialiter loquendo est habitualis concupiscentia. Nec tamen sequitur, si habitualis concupiscentia
positive accepta non habet rationem peccati actualis secundum quod causatur ex actibus personae, quod propter
hoc habitualis concupiscentia per remotionem accepta non habeat rationem originalis peccati secundum quod ex
actu primi parentis causatur; quia peccatum originale non eadem ratione dicitur peccatum qua et actuale: quia
actuale peccatum in actu voluntario alicuius personae consistit; et ideo quod ad talem actum non pertinet, non
habet rationem actualis peccati; sed peccatum originale est personae secundum naturam, quam ab alio traxit per
originem; et ideo omnis defectus in natura prolis inventus derivatus a peccato primi parentis, habet rationem
peccati originalis, dummodo sit in subiecto quod sit susceptivum culpae. Nam, sicut Augustinus dicit in I
retract., concupiscentia dicitur peccatum, quia est a peccato facta.
RA8
Ad octavum dicendum, quod sicut habitus vitiosus qui est proprius huius personae, est acquisitus ex actibus
huius personae; ita et habitualis concupiscentia quae pertinet ad peccatum naturae, est acquisita ex voluntario
actu primi parentis; non autem est naturalis, proprie loquendo, neque infusa.
RA9
Ad nonum dicendum, quod obiectio illa procedit de habitu personali positive dicto: talis autem habitus non est
peccatum originale.
RA10
Ad decimum dicendum, quod sub peccato originali comprehenditur et malitia et ignorantia. Sicut enim
concupiscentia contracta per originem nihil est aliud quam destitutio inferiorum virium a retinaculo iustitiae
originalis; ita malitia contracta nihil aliud est quam destitutio ipsius voluntatis ab originali iustitia; et inde
incurrit omnem pronitatem ad mala eligendum. Et sic secundum praemissa, malitia se habet in peccato originali
ut formale; concupiscentia autem ut materiale. De ignorantia autem postea dicetur.
RA11
Ad undecimum dicendum, quod aliquid dicitur aliquale propter aliud, non solum sicut propter accidens, sed
etiam sicut propter formale principium; sicut corpus dicitur vivum propter animam; nec tamen sequitur quod
corpus non sit pars rei viventis.
Et similiter concupiscentia dicitur originale peccatum propter carentiam originalis iustitiae; quae sicut dictum
est, se habet ad ipsam ut formale ad materiale: unde non sequitur quod concupiscentia non sit aliquid originalis
peccati.
RA12
Ad duodecimum dicendum, quod accidens naturale causatur ex principiis subiecti; non autem accidens
innaturale, cuiusmodi est peccatum originale; et tamen etiam peccatum originale causatur a voluntate primi
parentis.
RA13
Ad decimumtertium dicendum, quod concupiscentia secundum quod est aliquid originalis peccati, non nominat
necessitatem consentiendi motibus concupiscentiae inordinatis, sed nominat necessitatem sentiendi, quae quidem
manet post baptismum; sed non manet cum carentia originalis iustitiae, ex qua est reatus poenae. Et ideo dicitur,
quod manet actu, et transit reatu. Nec tamen oportet quod necessitas sentiendi concupiscentiae motus, non habeat
rationem originalis peccati, propter hoc quod sentire huiusmodi motus non habet rationem peccati actualis
propter carentiam gratiae: quia peccatum actuale in actu consistit, est enim actus inordinatus. Et ideo defectus

95

