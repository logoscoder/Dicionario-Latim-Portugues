aliquam formam completam continentem virtualiter in se omnes (sicut patet de materia caelestis corporis); inde
est quod mutatur de una forma particulari in aliam, quod non contingit in materia corporis caelestis; et tamen
quia corpus caeleste particularem quemdam situm habet, fit in eo renovatio situs. Sic ergo intellectus Angeli
habet quidem totalitatem in obiecto per comparationem ad nostrum intellectum, qui ex diversis singularibus
colligit formam universalem. Intellectus vero Angeli ipsam formam universalem secundum seipsam apprehendit;
et tamen intellectus Angeli per comparationem ad intellectum divinum particularitatem habet in suo obiecto.
Nam intellectus divinus comprehendit universaliter totum ens et totam veritatem in uno; unde intellectus eius est
omnino immutabilis secundum suam operationem; non enim habet unde de uno ad aliud transeat, quia omnia
simul in uno considerat.
Intellectus vero Angeli, qui non omnia in uno considerat, sed particulariter aliqua in seipsis, potest de uno in
aliud pertransire.
Tamen quantum ad hoc operatio eius immutabilis est, quod semper intelligit. Et similiter considerandum est
circa voluntatem, cuius operatio proportionatur operationi intellectus.
Unde non est inconveniens si voluntas Angeli de bono in malum mutetur.
RA7
Ad septimum dicendum, quod peccatum Daemonis non provenit ex defectu rationis qui haberet rationem
contrarietatis, non enim approbavit malum pro bono, nec verum pro falso, sed solum ex defectu qui habuit
rationem negationis, in quantum scilicet voluntas eius non fuit regulata regula divini regiminis.
Qui quidem defectus potest habere locum in natura intellectuali contrarietate carente.
RA8
Ad octavum dicendum, quod corpora caelestia subduntur regulae divini regiminis, non quasi se agentia, sed
quasi ab alio acta vel mota. Et si in motibus eorum esset aliquis defectus vel deviatio ab ordine divinae regulae,
non hoc redundaret in defectum Dei ordinantis, qui non potest deficere. Sed intellectuales et rationales naturae
subduntur divino regimini, quasi se dirigentes secundum regulam divinam; unde potest inordinatio in eis
accidere ex eorum defectu absque defectu regentis.
RA9
Ad nonum dicendum, quod ratio illa concludit quod in Daemonibus non potuit esse peccatum hoc modo quod
appeterent aliquod malum sibi quasi bonum: quia propter simplicitatem naturae ipsorum, non est dare quod sit
aliquid eis bonum secundum unam partem quod non sit eis bonum secundum aliam.
RA10
Ad decimum dicendum, quod intelligentia quando scit essentiam suam aut reliquas res, scit per modum
substantiae suae. Causa autem prima excedit modum substantiae, Angeli vel Daemonis. Unde non oportet quod
Angelus cognoscendo essentiam suam apprehendat totum ordinem divini regiminis.
RA11
Ad undecimum dicendum, quod etiam ratio illa concludit, quod Daemon non peccavit ex eo quod appeteret
aliquid quod esset malum per superabundantiam vel defectum.
RA12
Ad duodecimum dicendum, quod Daemon peccavit voluntate deficiente; et ipse defectus voluntatis est peccatum
eius: sicut homo currit corpore suo moto, et ipse motus corporis est cursus eius.
RA13
Ad decimumtertium dicendum, quod illorum trium moventium ad peccandum unum movet, scilicet diabolus, per
modum persuadentis; alia vero duo, scilicet caro et mundus, per modum allicientis. Et quamvis Daemones non
peccaverint ex aliquo alio persuasi, peccant tamen allecti, non a carne, quam non habent, nec a rebus sensibilibus
mundi, quibus non indigent; sed a pulchritudine suae naturae; unde dicitur ezech.
Cap. XXVIII, 17: perdidisti sapientiam tuam in decore tuo.
RA14
Ad decimumquartum dicendum, quod non est intelligendum caritatem actualem semper diminui quando non
proficit actu. Sed quando non proficit in homine, disponitur ad defectum propter seminaria peccatorum, quae ex
corruptione humanae naturae proveniunt.
Sed hoc in Angelis locum non habet.
RA15
Ad decimumquintum dicendum, quod Angeli in primo instanti creationis actum aliquem voluntatis habere
potuerunt; non tamen in primo instanti creationis ipsorum potuit esse actus ipsorum quo sunt mali effecti; cuius
ratio postea ostendetur. Nec est simile de anima humana, quae inficitur in primo instanti suae creationis: quia
haec infectio non est ex operatione animae, sed ex unione eius ad corpus infectum; quod de Angelo dici non
potest.
RA16
Ad decimumsextum dicendum, quod omnia quae subduntur operi creationis, procedunt ex Deo sicut ex
principio. Et quia Deus non est auctor malorum, impossibile est quod aliquod malum operi creationis subiaceat.

242

