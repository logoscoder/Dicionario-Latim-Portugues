quandoque vero cum inordinatione concupiscentiae est etiam inordinatio ipsius actus exterioris secundum
seipsum; sicut contingit in omni usu genitalium membrorum praeter matrimonialem actum.
Et quod omnis talis actus sit inordinatus secundum seipsum, apparet ex hoc quod omnis actus humanus dicitur
esse inordinatus qui non est proportionatus debito fini; sicut comestio est inordinata, si non proportionetur
corporis salubritati, ad quam ordinatur sicut ad finem. Finis autem usus genitalium membrorum est generatio et
educatio prolis; et ideo omnis usus praedictorum membrorum qui non est proportionatus generationi prolis et
debitae eius educationi, est secundum se inordinatus.
Quicumque autem actus praedictorum membrorum praeter commixtionem maris et feminae, manifestum est
quod non est accommodus generationi prolis. Omnis vero commixtio maris et feminae praeter legem matrimonii
est improportionata debitae prolis educationi: est enim lex matrimonii instituta ad excludendum vagos
concubitus, qui contrariantur certitudini prolis. Si enim quilibet posset indifferenter ad quamlibet accedere, quae
non esset sibi determinata, tolleretur certitudo prolis, et per consequens sollicitudo patris circa educationem
filiorum; et hoc est contra id quod convenit humanae naturae: quia naturaliter homines sunt solliciti de prolis
certitudine, et de educatione suorum filiorum.
Magis etiam hoc pertinet ad patres quam ad matres: quia educatio ad matres pertinens est circa infantilem
aetatem; postea autem ad patrem pertinet educare filium, et instruere eum, et thesaurizare ei in totam vitam.
Sic autem videmus et in aliis animalibus, quod in quacumque specie animalis proles nata indiget communi
educatione maris et feminae, ibi non est vagus coitus, sed maris ad aliquam femellam determinate, ut patet in
omnibus avibus simul nidificantibus.
Unde manifestum est quod omnis commixtio maris et feminae, praeter legem matrimonii excludentem vagos
concubitus, est de se inordinata. Non autem nunc agitur, utrum ista determinatio fiat ad unam habendam, vel ad
plures, vel divisibiliter, vel indivisibiliter: haec enim ad quaestionem de matrimonio pertinent. Sed
qualitercumque hoc sit, oportet quod omnis commixtio maris et feminae praeter matrimonii legem sit inordinata.
Sic ergo omnis luxuriae actus est peccatum vel propter inordinationem actus, vel etiam propter inordinationem
solius concupiscentiae; quae inordinatio primo et per se ad luxuriam pertinet: dicit enim Augustinus XIII de
civit.
Dei, quod luxuria non est vitium pulchrorum suaviumque corporum, sed animae perverse amantis corporeas
voluptates neglecta temperantia, qua rebus turpia turpioribus, suavia suavioribusque aptamus.
RA1
Ad primum ergo dicendum, quod apostoli volentes in primitiva ecclesia conversos ex gentibus simul in unum
convenire cum his qui ex Iudaeis erant conversi, impedimenta huius unionis excluserunt, ex utraque parte
amputantes id quod aliis onerosum esse posset, et ideo gentilibus interdixerunt quae Iudaeis erant molesta, non
sub hac consideratione an essent peccata vel non, sed solum quia scandalum faciebant. Gentiles enim
existimabant omnem cibum secundum se licitum esse ad edendum, quod verum erat; sed Iudaei hoc abhorrebant
propter pristinam legis consuetudinem. Et ideo apostoli gentilibus interdixerunt, pro tempore illo, cibos maxime
abominabiles Iudaeis. E contrario vero gentiles falso existimabant fornicationem simplicem non esse peccatum,
quam Iudaei vere sicut peccatum abominabantur instructi per legem. Et ideo hoc etiam apostoli prohibuerunt
tamquam peccatum, et cum hoc dissidium generans.
RA2
Ad secundum dicendum, quod nihil prohibet aliquid esse meum ad videndum, quod tamen non est meum ad
aliquem alium usum; sicut aurum quod in platea ponitur, est meum ad videndum, non autem ad possidendum.
Similiter etiam mulier potest esse alicuius ad videndum, vel etiam ad possidendum, sicut ancilla; non tamen ad
usum concubitus est sua, nisi secundum determinationem legis matrimonii.
RA3
Ad tertium dicendum, quod actus luxuriae est peccatum ratione potentiae, in quantum scilicet concupiscibilis
non continetur sub ordine rationis; et ratione materiae, quia actus conveniens generationi et educationi prolis non
solum requirit mulierem pro materia, sed etiam mulierem matrimonio determinatam, ut dictum est. Finis etiam
ipsius actus secundum suam naturam est inordinatus, licet ex intentione agentis possit esse finis bonus, qui non
sufficit ad excusationem actus, ut patet in eo qui furatur intendens eleemosynam dare.
RA4
Ad quartum dicendum, quod sicut Philosophus dicit in eodem libro, semen est superfluum quidem quantum ad
actum nutritivae, sed quod indigetur ad generationem prolis; et ideo omnis voluntaria emissio seminis est illicita,
nisi secundum convenientiam ad finem a natura intentum. Alia vero superflua, ut sudor, urina, et huiusmodi, sunt
superflua quibus non indigetur; et ideo non refert qualitercumque emittantur.
RA5
Ad quintum dicendum, quod ille Commentator in hoc non est sustinendus: pro nulla enim utilitate debet aliquis
adulterium committere, sicut nec mendacium dicere debet aliquis propter utilitatem aliquam, ut Augustinus dicit
in Lib. Contra mendacium.
RA6

225

