Ad tertium dicendum, quod Daemonis ad corpus non est contactus corporalis, sed virtualis; qui quidem requirit
convenientiam proportionis moventis ad mobile.
RA4
Ad quartum dicendum, quod corpora caelestia excedunt proportionem virtutis Daemonum vel propter
damnationem culpae, ut dictum est.
RA5
Ad quintum dicendum, quod motus naturales inferiorum corporum dependent ex motibus caelestium corporum,
et causantur ab eis; possunt tamen aliqui motus fieri in inferioribus corporibus ex aliquibus aliis causis, puta ab
ipso homine per voluntatem, et eadem ratione a Daemone vel Angelo; quamvis dispositio corporum secundum
quam sunt susceptiva talis motus, aliqualiter a corpore caelesti dependeat.
RA6
Ad sextum dicendum, quod alii motus omnes naturaliter provenientes, causantur ex motibus localibus caelestium
corporum, non autem ex quibuscumque aliis localibus motibus. Nec tamen si per motus locales aliquorum
corporum Daemones secundum alios motus transmutent, hoc faciunt propria virtute, sed magis virtute corporum
localiter ab eis motorum.
RA7
Ad septimum dicendum, quod nihil prohibet dicere, corpora quae moventur localiter a Daemonibus, per
violentiam moveri, sicut etiam cum moventur ab hominibus.
RA8
Ad octavum dicendum, quod idem est naturalis motus totius et partis; non tamen eadem vis sufficit ad
movendum totum quae movet partem. Unde licet Daemones possint movere aliquam partem terrae, non sequitur
quod possint movere totam terram, quia hoc non est proportionatum naturae ipsorum, ut mutent ordinem
elementorum mundi.
|a11 Articulus 11
TTA
Undecimo quaeritur utrum Daemones possint immutare partem animae cognoscitivam, quantum ad vim
sensitivam interiorem vel exteriorem.
TTB
Et videtur quod non.
AG1
Dicit enim Augustinus, XI de Trinit., quod visio tam corporalis quam imaginaria fit per aliquam formam.
Forma autem quae est in sensu vel imaginatione, est nobilior quam forma corporalis, cuius est similitudo; ut
patet per Augustinum, III super genes. Ad litteram.
Cum igitur Daemones non possint imprimere in materiam corporalem formas corporeas, ut supra ostensum est;
multo minus videtur quod possint immutare sensum vel imaginationem ad aliquid cognoscendum.
AG2
Praeterea, sentire et imaginari sunt opera vitae. Sed omnia opera vitae sunt ex principio intrinseco, per quod
animal vivit. Cum ergo Daemon sit principium extrinsecum, videtur quod non possit movere hominem ad aliquid
imaginandum vel sentiendum.
AG3
Sed dicendum, quod Daemon movet sensum ad imaginationem, non quidem imprimendo novas species, sed
species praeexistentes in spiritibus sensitivis reducendo ad organum imaginationis vel sensus. Sed contra,
Augustinus dicit in XI de Trin., quod ad videndum quacumque visione exigitur intentio, quae coniungat speciem
visibilem ipsi potentiae visivae. Intentio autem pertinet ad vim appetitivam, quam Daemon movere non potest,
quia sic hominem cogeret ad peccandum, cum in appetitu consistat peccatum. Non ergo per hoc quod reducit
formas ad organum sensus vel imaginationis, potest movere hominem ad hoc quod sentiat vel imaginetur.
AG4
Praeterea, sicut se habet species intelligibilis ad intellectum, ita se habet phantasma ad imaginationem. Contingit
autem quandoque quod species intelligibilis praesentialiter est in intellectu; nec tamen intellectus actu intelligit.
Ergo videtur quod licet Daemon reducat ad organum imaginationis phantasmata, sive formas imaginatas, non
propter hoc facit hominem imaginari.
AG5
Praeterea, huiusmodi formae in spiritibus sensitivis aut sunt in potentia, aut sunt in actu. Non autem videntur
quod sint in actu, quia forma rei cognitae non videtur esse actu in cognoscente, nisi dum actu cognoscitur.
Si autem sint in potentia, non poterunt movere organum imaginationis vel sensus, quia nihil movetur ab eo quod
est in potentia, sed solum ab eo quod est in actu.
Ergo per reductionem spirituum ad organa sensus vel imaginationis, non potest Daemon movere hominem ad
apprehendendum aliquid sensu vel imaginatione, nisi prius huiusmodi formas de potentia in actum reduxerit;
quod videtur facere non posse eadem ratione qua non potest movere materiam corporalem ad formam.
275

