Et per hoc patet responsio ad tertium.
RA4
Ad quartum dicendum, quod potest dici quod diabolus peccavit per hoc quod appetiit praeesse multitudini
Angelorum, non secundum naturalem ordinem, sed quantum ad hoc quod alii consequerentur per eius gratiam
beatitudinem, quam ipse volebat consequi per suam naturam.
RA5
Ad quintum dicendum, quod in hoc non etiam appetiit similiter praeesse inferioribus Angelis sicut Deus praeest,
ut scilicet praeesset omnino tanquam primum principium, sed potuit appetere similiter praeesse Deo, quantum ad
hoc quod dictum est.
RA6
Ad sextum dicendum, quod ratio illa procedit de hoc quod est non subesse simpliciter Deo: quod non potuit
appetere diabolus in his quae pertinent ad ordinem naturalem.
RA7
Et similiter dicendum ad septimum.
RA8
Ad octavum dicendum, quod in Angelis non potuit esse perturbationis cognitio, nisi forte post peccatum; potuit
tamen in eis esse defectus cognitionis respectu gratuitorum, ut dictum est.
RA9
Ad nonum dicendum, quod voluntas quae dicitur esse impossibilium, non est perfecta voluntas tendens in aliquid
consequendum, quia nullus tendit in id quod existimat impossibile, ut dictum est; sed est quaedam imperfecta
voluntas, quae dicitur velleitas, qua scilicet aliquis vellet id quod existimat impossibile, sed sub hac conditione si
possibile esset. Talis autem non est voluntas aversionis et conversionis, in qua peccatum et meritum consistit.
RA10
Ad decimum dicendum, quod peccatum dicitur esse desertio meliorum, quantum ad aversionem, quae formaliter
complet rationem peccati. In peccato autem diaboli aversio attenditur non quantum ad id quod appetiit, sed
quantum ad hoc quod recessit ab ordine divinae iustitiae. Et secundum hoc deseruit meliora, quia scilicet melior
est regula divinae iustitiae quam regula voluntatis angelicae.
RA11
Ad undecimum dicendum, quod quicumque aliquid concupiscit appetens id sibi, appetit illud propter se, et ideo
se quidem fruitur, illo autem quod concupiscit, utitur; et secundum hoc diabolus appetens sibi divinam
aequalitatem, eo modo quo dictum est, usus est rebus fruendis.
RA12
Ad duodecimum dicendum, quod voluntas Angeli peccantis tendebat quidem in id ad quod natura eius
ordinabatur, licet esset bonum excedens bonum naturae ipsius, sed tamen modus non competebat naturae ipsius.
RA13
Ad decimumtertium dicendum, quod ratio illa procedit de appetitu absolutae aequalitatis ad Deum.
RA14
Ad decimumquartum dicendum, quod quia motus recipit speciem a termino, ille dicitur appetere quae sua sunt,
qui appetit aliquid ut suum sit, etiam si appetat rem alienam: et hoc modo diabolus appetiit quae sua sunt,
appetendo sibi id quod est proprium Dei.
RA15
Ad decimumquintum dicendum, quod esse similem Deo secundum quod competit unicuique, est laudabile;
perverse tamen vult esse similis Deo, qui divinam similitudinem appetit non secundum ordinem divinitus
institutum.
RC1
Ad primum vero quod in contrarium obiicitur, dicendum, quod hoc pertinet ad excellentiam Christi, quam ibi
apostolus commendare intendit, quod ipse habet absolutam aequalitatem ad patrem: quam non absolutam, sed
secundum quid, homo et diabolus appetendo peccaverunt.
RC2
Et similiter dicendum ad secundum.
RC3
Ad tertium dicendum, quod, sicut Augustinus dicit in III et XI super Gen. Ad litt., quidam posuerunt Daemones
peccantes non fuisse de caelestibus Angelis, sed de his qui praeerant terrestri ordini: et secundum hoc potest ad
litteram intelligi de ascensu in caelum corporale. Sed si fuerunt de caelestibus Angelis, ut communius tenetur,
dicendum est quod voluerunt ascendere in caelum sanctae trinitatis, non quidem appetendo absolutam
aequalitatem Dei, sed aliqualem, ut supra dictum est.
RC4
Ad quartum dicendum, quod quantum ad obiecta non plus potest tendere appetitus quamvis apprehensiva, quia
non potest esse appetitus nisi boni apprehensi; quantum autem ad intensionem actus possunt se invicem
excedere, quia quandoque maior est fervor desiderii quam claritas cognitionis, quandoque autem e converso.
246

