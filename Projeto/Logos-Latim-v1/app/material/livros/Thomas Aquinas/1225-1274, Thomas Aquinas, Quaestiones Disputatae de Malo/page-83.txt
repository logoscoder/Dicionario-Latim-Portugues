determinata species virtutis. Ergo nec ex hoc quod alicui placet malitia propter se, constituitur aliqua determinata
species peccati; et sic cum peccatum in spiritum sanctum sit determinata species peccati, videtur quod non omne
peccatum quod est ex malitia, sit peccatum in spiritum sanctum.
AG5
Praeterea, Augustinus dicit ad bonifacium comitem, quod omne peccatum, quocumque modo homo se
alienaverit a Deo usque ad finem vitae suae, est peccatum in spiritum sanctum. Sed hoc contingit de peccato
etiam quod est ex infirmitate et ignorantia. Ergo non est idem peccare in spiritum sanctum, et peccare ex malitia.
AG6
Praeterea, magister dicit in II sentent., quod illi peccant in spiritum sanctum qui putant suam malitiam exsuperare
bonitatem divinam. Sed quia sic putant, errant, et omnes errantes ignorant. Ergo videtur quod peccatum in
spiritum sanctum magis sit peccatum ignorantiae quam infirmitatis.
AG7
Praeterea, aliquis dicitur peccare ex aliquo dupliciter: uno modo sicut ex potentia vel habitu, aut dispositione
eliciente actum; alio modo sicut ex fine movente. Sed non potest dici quod peccans in spiritum sanctum peccet
ex malitia sicut ex habitu vel dispositione eliciente actum, quia sic omne peccatum esset in spiritum sanctum, nec
iterum sicut ex fine movente, quia malitia, in quantum est malitia, non potest esse finis movens; nullum enim
intendens ad malum operatur, ut dionysius dicit IV cap. De div. Nomin..
Si autem malitia dicatur movens propter bonum apparens cui coniungitur, sic omne peccatum esset ex malitia,
quia in omni peccato est movens aliquod bonum apparens, quod est coniunctum malo. Non ergo peccatum in
spiritum sanctum est idem quod peccatum ex malitia.
AG8
Praeterea, duplex est malitia: scilicet malitia contracta, prout beda ponit eam unum de quatuor quae
consequuntur ex peccato primi parentis; est etiam malitia acta, quae est peccatum actuale. Sed peccatum in
spiritum sanctum non potest dici peccatum ex malitia contracta, quia malitia contracta ad defectum et
infirmitatem naturae pertinet; et sic peccatum in spiritum sanctum esset peccatum ex infirmitate; neque etiam ex
malitia acta, quia sic oportet quod ante peccatum in spiritum sanctum semper praecederet peccatum aliquod
actuale, quod non est verum in omni specie peccati in spiritum sanctum. Non ergo peccatum in spiritum sanctum
est peccatum ex malitia.
AG9
Praeterea, peccatum in spiritum sanctum dicitur a magistris quod non facile remittitur.
Sed hoc convenit cuilibet peccato quod procedit ex habitu. Dicit enim Augustinus in libro confess., quod ex
perversa voluntate sequitur libido, ex libidine consuetudo peccandi, ex consuetudine necessitas.
Ergo omne peccatum quod est ex habitu, etiam si non sit ex malitia, sed ex infirmitate vel ignorantia, est
peccatum in spiritum sanctum; nam habitus vitiosus ex consuetudine causatur. Non ergo idem est peccare in
spiritum sanctum, et peccare ex malitia.
SC1
Sed contra. Est quod magister dicit 43 dist. II Lib. Sentent., quod ille in spiritum sanctum peccat cui malitia
propter se ipsam placet. Sed talis dicitur peccare ex malitia.
Ergo idem est peccare ex malitia, et peccare in spiritum sanctum.
SC2
Praeterea, sicut patri appropriatur potentia et filio sapientia, ita spiritui sancto appropriatur bonitas. Sed ille qui
peccat ex infirmitate, quae opponitur potentiae, dicitur peccare in patrem; et ille qui peccat ex ignorantia, quae
opponitur sapientiae, dicitur peccare in filium. Ergo ille qui peccat ex malitia, quae opponitur bonitati, dicitur
peccare in spiritum sanctum.
CO
Respondeo. Dicendum quod de peccato in spiritum sanctum multipliciter aliqui sunt locuti.
Nam sancti doctores qui fuerunt ante Augustinum, scilicet Hilarius, Ambrosius, Hieronymus et chrysostomus,
dixerunt, quod peccatum in spiritum sanctum dicitur, cum aliquis spiritum sanctum blasphemat; sive spiritus
sanctus accipiatur essentialiter, prout tota trinitas potest dici etiam spiritus sanctus; sive accipiatur personaliter,
secundum quod est tertia in trinitate persona.
Et hoc satis consonare videtur litterae evangelii, unde haec quaestio sumit originem. Nam cum Pharisaei dicerent
Christum in beelzebub eiicere Daemonia, et divinitatem Christi et spiritum sanctum per quem Christus
operabatur, blasphemabant, attribuentes principi Daemoniorum quod Christus virtute suae divinitatis aut per
spiritum sanctum operabatur.
Unde et peccato in spiritum sanctum in evangelio contraponitur peccatum quod est in filium, id est quod est in
humanitatem Christi.
Sed quia dicitur quod peccatum in spiritum sanctum non remittitur neque in hoc saeculo neque in futuro, sequi
videtur quod quicumque blasphemat spiritum sanctum vel divinitatem Christi, nunquam sui peccati remissionem
habere posset, ut Augustinus obiicit in Lib. De verb. Dom., cum tamen Iudaeis et haereticis blasphemantibus
divinitatem Christi et spiritum sanctum, non denegetur baptismus, in quo datur remissio peccatorum.
83

