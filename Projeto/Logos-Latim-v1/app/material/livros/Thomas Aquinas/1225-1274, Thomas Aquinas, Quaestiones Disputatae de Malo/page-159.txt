Non ergo potest anima pervenire ad videndum Deum, quamdiu habet maculam venialis peccati. Oportet ergo
quod talis macula in Purgatorio purgetur.
CO
Respondeo. Dicendum quod ad huius quaestionis evidentiam oportet intelligere quid sit peccatum remitti; quod
nihil aliud est quam peccatum non imputari. Unde in psalm. XXXI, V. 1, cum praemisisset: beati quorum
remissae sunt iniquitates, quasi exponens subdit: beatus vir cui non imputavit Dominus peccatum. Imputatur
autem peccatum alicui in quantum per ipsum impeditur homo a consecutione ultimi finis, qui est beatitudo
aeterna: a qua impeditur homo per peccatum et ratione culpae et ratione reatus poenae.
Ratione quidem culpae, quia cum beatitudo aeterna sit perfectum bonum hominis, non compatitur secum
aliquam bonitatis minorationem.
Ex hoc autem ipso quod aliquis actum peccati commisit, incurrit quamdam boni minorationem, in quantum
scilicet factus est vituperabilis, et indecentiam quamdam habens ad tantum bonum.
Ex hoc vero quod reus est poenae, etiam impeditur a beatitudine perfecta, quae omnem dolorem et poenam
excludit: fugiet enim ibi dolor et gemitus, ut dicitur Is. XXXV, 10.
Utrumque tamen horum aliter impedit in peccato mortali, et aliter in peccato veniali. Nam in peccato mortali
patitur homo bonitatis minorationem per privationem principii ducentis ad finem, scilicet per privationem
caritatis; sed in peccato veniali patitur homo minorationem et impedimentum per quamdam indecentiam actus,
quasi impedimento existente in ipso actu quo pergendum erat in finem, salvo tamen principio inclinante. Sicut
etiam grave potest impediri ne perveniat Deorsum vel propter corruptionem gravitatis in ipso, vel propter aliquod
impedimentum occurrens, quo impeditur motus eius ne ad finem naturalem perveniat.
Ex parte etiam reatus poenae est differentia.
Nam per peccatum mortale meretur, quasi inimicus effectus, poenam exterminantem; per peccatum vero veniale
poenam corrigentem.
Aliter ergo remittitur peccatum veniale et aliter mortale. Nam quantum ad culpam, ad hoc quod peccatum
mortale non imputetur, oportet quod tollatur impedimentum, quod erat ex corruptione principii, per novam
caritatis et gratiae infusionem. Hoc autem non requiritur in peccato veniali, quia caritas manebat; sed oportet
quod tollatur impedimentum per aliquem fortem impulsum repugnantem impedimento, quod erat oppositum ex
obice veniali, sicut impedimentum quod contingit ex gravi corruptione, non potest tolli nisi per iteratam eiusdem
generationem; impedimentum vero quod esset ex aliquo obice apposito, tollitur per aliquem violentum motum
removentem ipsum obicem.
Sic ergo et veniale quantum ad culpam remittitur per fervorem caritatis, mortale vero per gratiae infusionem.
Quantum ad poenam autem peccatum mortale non remittitur, quia habet poenam interminabilem et aeternam;
peccatum vero veniale remittitur per exsolutionem poenae temporalis finitae.
Et hoc quidem quomodo utrumque possit remitti in hac vita satis manifeste apparet.
Sed in futura vita mortale peccatum nunquam potest remitti quantum ad culpam: non enim post hanc vitam
anima immutatur essentiali immutatione per gratiae et caritatis infusionem de novo: culpa autem non dimissa,
nec poena remittitur, ut supra, dictum est.
Sed de peccato veniali quidam dixerunt quod in habentibus caritatem semper dimittitur in hac vita quantum ad
culpam; sed post hanc vitam dimittitur quantum ad poenam, per poenae scilicet solutionem. Sed hoc quidem
satis probabile videtur in his qui cum usu rationis ex hac vita recedunt: non enim est probabile quod aliquis in
caritate existens, et cognoscens sibi mortem imminere, non moveatur motu caritatis et in Deum et contra omnia
peccata quae fecit, etiam venialia; et hoc sufficit ad remissionem venialium quantum ad culpam, et fortassis
etiam quantum ad poenam, si sit intensa dilectio. Sed quandoque contingit quod aliqui in ipsis actibus
peccatorum venialium vel in proposito venialiter peccandi occupantur omnino vel aliqua passione auferente
usum rationis, et praeveniuntur morte antequam possint habere usum rationis. Quibus manifestum est quod in
hac vita peccata venialia non dimittuntur, et tamen propterea non impediuntur perpetuo a vita aeterna, ad quam
nullo modo perveniunt, nisi omnino immunes ab omni culpa effecti.
Et ideo oportet dicere, quod venialia remittuntur eis post hanc vitam etiam quantum ad culpam, eo modo quo
remittuntur in hac vita; scilicet per actum caritatis in Deum, repugnantem venialibus in hac vita commissis.
Quia tamen post hanc vitam non est status merendi, ille dilectionis motus in eis tollit quidem impedimentum
venialis culpae; non tamen meretur absolutionem vel diminutionem poenae, sicut in hac vita.
RA1
Ad primum ergo dicendum, quod peccatum veniale non mutat statum vel locum hominis; sed est quoddam
impedimentum quo differtur homo a consecutione ultimi finis.
RA2
Ad secundum dicendum, quod in futura vita non est aliqua essentialis immutatio voluntatis, scilicet quantum ad
finem, vel quantum ad caritatem, vel gratiam; potest tamen esse aliqua accidentalis immutatio per remotionem
impedimenti. Nam removens prohibens est movens per accidens, ut dicitur in VIII physic..
RA3

159

