Praeterea, passiones animae ad peccata inclinant: unde et dicuntur passiones peccatorum Rom., VII, 23. Sed
prima passionum est amor, ex qua omnes affectiones animae oriuntur, ut Augustinus dicit XIV de CIV. Dei.
Ergo amor inordinatus debet maxime poni vitium capitale; praesertim cum Augustinus in eodem libro dicat,
quod amor sui usque ad contemptum Dei facit civitatem Babylonis.
AG20
Praeterea, quatuor ponuntur principales animae passiones, scilicet gaudium et tristitia, spes et timor, ut patet per
Augustinum XIV de Civit. Dei. Sed inter septem vitia capitalia inveniuntur aliqua ad gaudium seu laetitiam
pertinere, sicut est gula et luxuria: quaedam etiam pertinent ad tristitiam, ut accidia et invidia. Ergo etiam aliqua
vitia capitalia debent poni pertinere ad spem et timorem, praecipue cum ex spe aliqua vitia oriantur; dicitur enim
quod sola spes facit usurarium: et similiter ex timore aliqua oriuntur; quia super illud psalm.
Lxxix, 17: incensa igni, et suffossa, dicit Augustinus, quod omne peccatum oritur ex amore male inflammante, et
ex timore male humiliante.
AG21
Praeterea, ira non ponitur passio principalis.
Ergo videtur quod nec vitium capitale deberet poni.
AG22
Praeterea, principali virtuti principale vitium opponitur. Sed caritas est principalis virtus, quae et mater et radix
virtutum dicitur, cui opponitur odium. Ergo odium deberet poni vitium capitale.
AG23
Praeterea, I Ioan., II, 16, dicitur: omne quod est in mundo, aut est concupiscentia carnis, aut est concupiscentia
oculorum, aut superbia vitae. Sed aliquis mundanus dicitur vel in mundo esse propter peccatum.
Ergo ista tria solum debent poni vitia capitalia.
AG24
Praeterea, Augustinus in Hom. De igne Purgatorii dicit, plura esse capitalia peccata, quae sunt sacrilegia,
homicidia, adulteria, fornicatio, falsum testimonium, rapina, furta, superbia, invidia, avaritia, et si longo tempore
teneatur iracundia, et ebrietas, si assidua sit; et habetur in decretis dist. 26, cap.. Si quis.
Videtur ergo prius posita vitia septem capitalia inconvenienter assignata.
CO
Respondeo. Dicendum quod capitale vitium a capite dicitur. Caput autem tripliciter sumitur.
Dicitur enim primo caput, quoddam animalis membrum, et sic sumitur I ad Cor., cap. XI, 4: omnis vir orans aut
prophetans velato capite deturpat caput suum. Et quia caput est quoddam principium animalis, inde derivatum est
nomen capitis ad significandum secundo omne principium, secundum illud Thren., IV, 1: dispersi sunt lapides
sanctuarii in capite omnium platearum (eius); et Ezech., XVI, 25: ad omne caput viae aedificasti signum
prostitutionis tuae. Tertio modo caput significat principem et rectorem populi; nam et alia membra corporis a
capite quodammodo reguntur; et hoc modo sumitur caput I Reg. XV, 17: cum esses parvulus in oculis tuis, caput
in tribubus Israel factus es; et Amos, VI, 1: capita populorum pompatice ingredientes domum Israel.
Et secundum has tres significationes capitis potest dici vitium capitale. Dicitur enim quandoque capitale vitium a
capite, secundum quod est membrum corporis; et secundum hoc dicitur peccatum capitale quod punitur poena
capitis. Sic autem non loquimur hic de vitiis capitalibus, sed secundum quod capitale dicitur a capite prout
significat principium; unde Gregorius, vitia capitalia, principalia nominat.
Sciendum est autem, quod unum peccatum ex alio potest oriri quatuor modis. Primo quidem ex parte gratiae
subtractae, per quam homo retrahitur a peccato, secundum illud I Ioan., III, 9: omnis qui natus est ex eo, non
peccat, quia semen Dei manet in eo; et secundum hoc, primum peccatum, quod gratia privat, est causa
peccatorum subsequentium gratiae privationem; et quodlibet peccatum potest ex quolibet causari. Hic autem
modus causandi est per remotionem prohibentis.
Removens autem prohibens est movens per accidens, ut dicitur in VIII physic..
Nulla autem ars neque doctrina considerat causas per accidens, ut dicitur in VI metaph.; unde secundum istum
modum causae vel principii non assignantur vitia capitalia.
Secundo modo unum peccatum causat aliud per modum inclinationis, in quantum scilicet ex praecedenti peccato
causatur dispositio vel habitus inclinans ad peccandum; et secundum istum modum originis, omne peccatum
causat aliud sibi simile in specie: et ideo nec secundum hunc modum originis dicuntur peccata capitalia.
Tertio modo unum peccatum causat aliud ex parte materiae, in quantum scilicet unum peccatum ministrat
materiam alterius, sicut gula ministrat materiam luxuriae, et avaritia dissensioni. Sed nec secundum hunc modum
originis dicuntur vitia capitalia; quia quod ministrat materiam peccato, non est causa peccati in actu, sed in
potentia et occasionaliter.
Quarto modo unum peccatum causat aliud ex parte finis, in quantum scilicet propter finem unius peccati
committit homo aliud peccatum; sicut avaritia causat fraudem, quia homo ad hoc fraudem committit ut pecuniam
lucretur; et secundum hoc peccatum causatur a peccato in actu et formaliter. Et ideo secundum istum modum
originis dicuntur vitia capitalia, ita quod ad hoc etiam convenit tertia significatio capitis. Manifestum est enim

164

