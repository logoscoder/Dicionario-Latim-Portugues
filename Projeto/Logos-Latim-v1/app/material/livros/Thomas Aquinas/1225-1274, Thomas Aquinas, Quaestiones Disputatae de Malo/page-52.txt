intellectum, et quantum ad voluntatem, et quantum ad inferiores animae partes obaudibiles rationi, irascibilem
dico et concupiscibilem; peccatum excludendo gratiam et huiusmodi auxilia naturae, dicitur vulnerare naturam.
Unde ignorantia, malitia et huiusmodi dicitur quaedam naturae vulnera consequentia ex peccato.
RA1
Ad primum ergo dicendum, quod bonum naturae integrum manet quantum ad substantiam boni naturalis; sed per
peccatum diminuitur aptitudo ad gratiam, ut dictum est; quae quidem est quoddam bonum naturae.
RA2
Ad secundum dicendum, quod accidens, etsi non tollat substantiam sui subiecti, potest tamen diminuere
habilitatem ad aliud accidens; sicut calor diminuit habilitatem ad frigus et ita est in proposito, ut dictum est.
RA3
Ad tertium dicendum, quod secundum Philosophum in III physic., dicitur quod potentia sanum et potentia
aegrum est idem subiecto propter unam substantiam subiecti, quae est in potentia ad utrumque; differunt tamen
ratione, quia ratio potentiae sumitur ab actu. Sic ergo peccatum non diminuit habilitatem ad gratiam ex ea parte
qua radicatur in substantia animae; sic enim communis est una existens contrariorum, sed ex ea parte qua
ordinatur ad oppositum, prout differens est.
RA4
Ad quartum dicendum, quod ad actum moralem concurrunt actus multarum potentiarum animae, quarum
quaedam sunt motivae aliarum, sicut intellectus movet voluntatem, et voluntas movet irascibilem et
concupiscibilem.
Movens autem imprimit aliquid in motum. Unde patet quod in actu morali non est sola emissio, sed etiam
receptio; et propter hoc ex actibus moralibus potest causari aliquid in agente, ut habitus vel dispositio, vel etiam
aliquid oppositum his.
RA5
Quintum concedimus.
RA6
Ad sextum dicendum, quod actio naturalis consistit in emissione tantum; unde actio naturalis nihil causat in
agente, maxime in simplicibus agentibus, quae non sunt composita ex agente et patiente, vel movente et moto: in
his enim quae sic composita sunt videtur eadem ratio esse quae est in actibus moralibus.
RA7
Ad septimum dicendum, quod actus non proprie dicitur agere, sed abusive, quia est quo agens agit.
RA8
Ad octavum dicendum, quod nihil secundum idem movet se ipsum; sed secundum diversas partes nihil prohibet,
ut patet in VIII physic., et sic accidit in actu morali, ut dictum est.
RA9
Ad nonum dicendum, quod aliquod bonum particulare est corruptivum alterius boni particularis propter
contrarietatem quam habet ad ipsum; et sic nihil prohibet, malum, prout agit in virtute boni particularis, esse
alterius boni corruptivum; sicut frigidum est corruptivum calidi; et hoc modo peccatum corrumpit bonum
iustitiae, convertendo se ad aliquod bonum sine modo et ordine, et per consequens diminuit aptitudinem ad
iustitiam.
RA10
Ad decimum dicendum, quod bonum et malum possunt dupliciter considerari. Uno modo secundum communem
rationem boni et mali; et sic quodlibet malum opponitur cuilibet bono; et ita dicit Augustinus fallere
dialecticorum regulam dum malum est in bono. Alio modo possunt considerari secundum specialem rationem
huius vel illius boni vel mali; et sic non quodlibet malum opponitur cuilibet bono, sed hoc huic, ut caecitas visui
et intemperantia temperantiae; et hoc modo malum nunquam est in bono sibi opposito, nec in hoc fallitur
dialecticorum regula.
RA11
Ad undecimum dicendum, quod liberum arbitrium non patitur detrimentum in damnatis quantum ad libertatem,
quae non intenditur aut remittitur; sed patitur detrimentum quantum ad libertatem quae est a culpa et miseria.
RA12
Ad duodecimum dicendum, quod habilitas ad gratiam totaliter se tenet ex parte naturae, etiam secundum quod
ordinatur ad bonum moris.
RA13
Ad decimumtertium dicendum, quod peccatum non est privatio pura, sicut tenebra, sed est aliquid positive; et
ideo se habet ut quoddam obstaculum gratiae; sed ipsa privatio gratiae se habet ut tenebra. Obstaculum autem
diminuit habilitatem, ut dictum est.
RA14
Ad decimumquartum dicendum, quod habilitas ad gratiam non est idem quod iustitia naturalis, sed est ordo boni
naturalis ad gratiam. Nec tamen hoc est verum quod iustitia naturalis diminui non possit. Rectitudo enim
secundum hoc diminui potest quod id quod erat rectum secundum totum, in aliqua parte curvetur; et hoc modo
52

