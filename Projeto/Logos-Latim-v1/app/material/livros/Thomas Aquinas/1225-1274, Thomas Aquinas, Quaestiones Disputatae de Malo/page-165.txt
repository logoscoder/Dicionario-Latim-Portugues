quod princeps ordinat sibi subiectos ad finem suum, sicut exercitus ordinatur ad finem ducis, ut dicitur in XII
metaph..
Unde, secundum Gregorium, vitia capitalia sunt quasi duces; et vitia quae ex eis oriuntur, sunt quasi exercitus.
Quod autem unum peccatum ordinetur ad finem alterius, potest dupliciter contingere.
Uno modo ex parte ipsius peccantis, cuius voluntas est pronior ad finem unius peccati quam alterius; sed hoc
accidit peccatis. Unde secundum hoc non dicuntur aliqua vitia capitalia.
Alio vero modo dicuntur ex ipsa habitudine finium quorum unus habet quamdam convenientiam cum alio, ita
quod ut in pluribus ad ipsum ordinetur; sicut deceptio, quae est finis fraudis, ordinatur ad pecunias
congregandas, quod est finis avaritiae; et secundum hoc oportet capitalia vitia assumere.
Illa ergo dicuntur capitalia vitia quae habent quosdam fines principaliter secundum se appetibiles, ut sic ad
huiusmodi fines alia vitia ordinentur. Est autem considerandum, quod eiusdem rationis est quod aliquis
prosequatur bonum et fugiat malum oppositum; sicut gulosus quaerit delectabile in cibis et fugit tristitiam quae
est ex absentia ciborum; et simile est in aliis vitiis. Unde vitia capitalia possunt convenienter distingui secundum
differentiam boni et mali; ita scilicet quod ubicumque occurrit specialis ratio appetibilis vel fugibilis, ibi est
unum vitium capitale ab aliis distinctum. Est ergo considerandum quod bonum secundum propriam rationem
attrahit ad se appetitum; sed quod appetitus refugiat aliquod bonum, est secundum aliquam specialem rationem
consideratam circa huiusmodi bonum.
Unde oportet secundum huiusmodi rationes considerari alia peccata capitalia ab illis quae ordinantur ad aliquod
bonum prosequendum.
Bonum autem hominis est triplex: scilicet bonum animae, bonum corporis, et bonum exteriorum rerum. Ad
bonum ergo animae, quod est bonum imaginatum, scilicet excellentia honoris et gloriae, ordinatur superbia vel
inanis gloria. Ad bonum autem corporis pertinens ad conservationem individui, quod est cibus, ordinatur gula; ad
bonum vero corporis pertinens ad conservationem speciei, sicut est in venereis, pertinet luxuria. Ad bonum
autem exteriorum rerum pertinet avaritia.
Quod autem aliquod bonum effugiatur, hoc est in quantum est impeditivum alicuius boni inordinate concupiti; in
quod quidem bonum, secundum quod est impeditivum, duplicem motum habet appetitus, scilicet motum fugae,
et motum insurrectionis contra ipsum.
Quantum ergo ad motum fugae, sumuntur duo vitia capitalia, prout bonum impeditivum boni cupiti consideratur
in ipso vel in alio.
In ipso quidem, sicut bonum spirituale impedit quietem, vel delectationem corporalem; et sic est accidia, quae
nihil est aliud quam tristitia de aliquo bono spirituali, prout est impeditivum boni corporalis; in alio vero,
secundum quod bonum alterius impedit propriam excellentiam; et sic est invidia, quae est dolor alieni boni.
Insurrectionem vero contra bonum importat ira.
RA1
Ad primum ergo dicendum quod sicut in virtutibus consideratur duplex finis, scilicet finis ultimus et communis,
qui est felicitas, et finis proprius qui est bonum proprium uniuscuiusque virtutis; ita etiam in vitiis possunt accipi
fines proprii vitiorum secundum quod sumuntur vitia capitalia, ut dictum est; potest etiam accipi finis ultimus et
communis quod est proprium bonum; ad hoc enim ordinantur omnes fines dicti capitalium vitiorum.
Sed proprium bonum non habet quod sit finis vitiorum nisi secundum quod inordinate appetitur. Appetitur autem
inordinate secundum quod appetitur praeter ordinem divinae legis. Unde et in omni peccato dicuntur esse duo:
scilicet conversio ad commutabile bonum, et aversio a bono incommutabili.
Sic ergo ex parte conversionis ponitur principium omnium peccatorum cupiditas quaedam generalis quae est
inordinatus appetitus proprii boni; ex parte vero aversionis ponitur principium peccatorum quaedam generalis
superbia, secundum quod homo non subiicit se Deo; unde dicitur Eccli., X, 14, quod initium superbiae hominis
(est) apostatare a Deo. Sic ergo cupiditas et superbia secundum quod in quadam generalitate sumuntur, non
dicuntur quidem vitia capitalia, quia non sunt specialia vitia; sed dicuntur radices quaedam vel initia vitiorum,
sicut si diceretur quod appetitus felicitatis est radix omnium virtutum. Potest tamen dici, quod etiam cupiditas et
superbia, secundum quod sunt specialia peccata, habent quidem communitatem generalem super omnia peccata
secundum rationem finium. Nam finis avaritiae se habet ad fines omnium aliorum ut quoddam principium, in
quantum per divitias potest homo acquirere omnia quae alia vitia cupiunt; nam pecunia virtute omnia huiusmodi
appetibilia continet, secundum illud Eccle., X, 19: pecuniae obediunt omnia. Finis autem proprius superbiae,
scilicet excellentia honoris et gloriae, est sicut terminus omnium huiusmodi finium, nam ex multitudine
divitiarum, et ex hoc quod fruitur quibusdam cupitis, potest homo adipisci honorem vel gloriam. Et quamvis in
via executionis unum istorum finium sit sicut principium, et aliud ut terminus aliorum finium; non tamen propter
haec sola, duo haec vitia debent poni capitalia, quia non ad solos hos fines principaliter intentio appetitus
ordinatur.
RA2
Et per hoc patet solutio ad secundum.
RA3

165

