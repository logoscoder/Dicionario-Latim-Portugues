Sed postmodum per prophetas admoniti sunt ut totaliter ab usuris abstinerent, ut patet per auctoritates in
contrarium inductas.
RA2
Ad secundum dicendum, quod fenerare quandoque large accipitur pro mutuare, ut patet Eccli., XXIX, 10: multi
vero causa nequitiae non fenerati sunt, idest non mutuaverunt.
Mutuare autem pertinet ad eum qui superabundat: et ideo quod dicitur, fenerabis, intelligendum est, mutuabis; ut
per hoc detur intelligi, quod in tantum affluerent temporalibus bonis, quod ipsi aliis possent mutuare, et a nullo
mutuum indigerent accipere.
RA3
Ad tertium dicendum, quod secundum superficiem litterae evangelii potest esse sensus, quod dare mutuum sit
consilium; sed si detur mutuum, quod detur absque spe usurarii lucri, hoc est praeceptum: et quantum ad primum
ponitur cum consiliis. Vel potest dici, quod quaedam sunt secundum rei veritatem praecepta vel prohibitiones,
quae tamen sunt supra praecepta secundum Phariseorum intellectum; sicut Matth., V, 22, super hoc praeceptum:
non occides, quod Pharisaei intelligebant de homicidio exteriori. Dominus superaddit: qui irascitur fratri suo,
reus erit iudicio. Et hoc modo quantum ad Pharisaeos existimantes non esse prohibitum universaliter pecuniam
ad usuram dari, ponitur inter consilia ut detur mutuum absque spe usurarii lucri. Vel potest dici, quod non
loquitur ibi de spe usurarii lucri, sed de spe quae ponitur in homine. Non enim debemus bona nostra facere,
sperantes ab homine retributionem, sed a solo Deo.
RA4
Ad quartum dicendum, quod quidam dicunt, quod domus et equus deteriorantur per usum, et ideo pro
recompensatione potest aliquid accipi; pecunia autem non deterioratur.
Sed ista ratio nulla est, quia secundum hoc aliquis non posset iuste accipere maius pretium pro domo sua locata,
quam domus inde deterioretur. Est ergo dicendum, quod venditur ipse usus domus licite; non autem pecuniae,
propter rationem supradictam.
RA5
Ad quintum dicendum, quod, sicut Philosophus dicit in IX ethic., recompensatio beneficii accepti aliter fit in
amicitia utilis et aliter in amicitia honesti: quia in amicitia utilis est mensuranda recompensatio secundum
utilitatem quam consecutus est ille qui beneficium accipit; in amicitia autem honesti, est recompensatio
mensuranda secundum affectum eius qui beneficium dedit. Obligare autem ex certo pacto ad beneficium
recompensandum non competit amicitiae honesti: quia in tali amicitia amicus benefaciens affectum amici
inclinat ut sibi gratis et liberaliter recompenset cum opportunitas fuerit.
Sed obligare certo pacto ad recompensandum beneficium, est proprium in amicitia utilis: et ideo non debet
obligari ad plus reddendum quam accepit. Non autem aliquis aliquid plus accepit quam ipsam quantitatem
pecuniae, quia eius usus, qui est pecuniae consumptivus, non est aliud quam ipsa pecunia: et ideo non debet ad
plus obligari quam ad restituendum pecuniam.
RA6
Ad sextum dicendum, quod ius positivum principaliter intendit bonum commune multitudinis.
Contingit autem quandoque quod si impediatur aliquod malum, provenit maximum detrimentum communitati: et
ideo quandoque ius positivum permittit aliquid dispensative, non quia sit iustum id fieri, sed ne communitas
maius incommodum patiatur; sicut etiam Deus aliqua permittit mala fieri in mundo, ne impediantur bona quae ex
his malis ipse elicere novit. Et hoc modo ius positivum permisit usuras propter multas commoditates quas
interdum aliqui consequuntur ex pecunia mutuata, licet sub usuris.
RA7
Ad septimum dicendum, quod iste qui dat usuram, patitur iniustum non a seipso sed ab usurario: qui licet non
inferat ei violentiam absolutam, infert tamen ei quamdam violentiam mixtam; quia scilicet necessitatem habenti
accipere mutuum, gravem conditionem imponit, ut scilicet plus reddat quam sibi praestetur.
Et est simile si quis alicui in necessitate constituto venderet rem aliquam multo amplius quam valeret: esset enim
iniusta venditio, sicut et usurarii mutuatio est iniusta.
RA8
Ad octavum dicendum, quod duplex est necessarium, ut dicitur in V metaph..
Quoddam quidem sine quo res non potest esse, sicut cibus est necessarium; quoddam vero est necessarium sine
quo res quidem potest esse, non tamen ita bene et commode: et secundum hoc omnia utilia necessaria dicuntur.
Semper autem ille qui mutuum accipit, patitur necessitatem vel primo vel secundo modo.
RA9
Ad nonum dicendum, quod ille qui dat pecuniam suam usurario, non dat simpliciter voluntarius, sed
quodammodo coactus, ut dictum est.
RA10
Ad decimum dicendum, quod sicut creditor licite potest minus accipere sua propria voluntate, ita etiam debitor
potest sua propria voluntate amplius dare et ille cui dat licite recipere; sed si hoc deducatur in pactum mutui,
pactum est illicitum, et illicita est acceptio.
214

