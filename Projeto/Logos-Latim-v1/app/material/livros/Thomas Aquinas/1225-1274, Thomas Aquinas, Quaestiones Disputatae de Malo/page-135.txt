Similiter etiam dicendum, quod ex peccato originali non est consecutum quod nullo modo inferiores vires
obediant rationi: sed in hoc quod non totaliter obediunt, sicut in statu innocentiae.
RA18
Ad decimumoctavum dicendum, quod illa differentia conveniens est, secundum quod differentia peccati mortalis
et venialis accipitur ex parte voluntatis; sed quaedam sunt mortalia ex suo genere quae qualicumque voluntate
fiant, semper sunt peccata mortalia; et de istis procedit obiectio. In his autem ipsum opus ex suo genere est
contra dilectionem Dei, sicut si aliquis laedat aliquem, ipso opere contra caritatem facit.
RA19
Ad decimumnonum dicendum, quod magis et minus quando consequuntur rationes diversas, diversificant
speciem; et ita est in proposito.
Nam diligere aliquid ut finem, et sicut id quod est ad finem, non habet eamdem rationem dilectionis.
RA20
Ad vicesimum dicendum, quod bene contingit in aliquo qui est extra caritatem, quod aliquam creaturam diligat
plus quam Deum, et aliquam aequaliter Deo, et aliquam etiam minus Deo; sed non contingit quod aliquis diligat
aliquam creaturam aequaliter Deo, ita quod nullam diligat plus quam Deum; quia necesse est quod homo in
aliquo uno constituat ultimum finem suae voluntatis.
RA21
Ad vicesimumprimum dicendum, quod illa differentia est consecutiva, et non constitutiva mortalis et venialis
peccati. Ille autem qui peccat venialiter, caret ordine amoris in aliquo actu circa ea quae sunt ad finem, non
autem simpliciter quantum ad finem ipsum; et ideo non tollit virtutem nec gratiam.
RA22
Ad vicesimumsecundum dicendum, quod aliud est non ordinari in Deum, quod convenit veniali; et aliud est
excludere ordinem ad Deum, quod convenit mortali.
RA23
Ad vicesimumtertium dicendum, quod illum qui peccat venialiter, Deus punit, non tanquam odiens ipsum, sed
tanquam filium quem diligit, purgans et emundans.
RA24
Ad vicesimumquartum dicendum, quod peccata venialia eorum qui in infidelitate decedunt, vel in quocumque
peccato mortali, aeternaliter puniuntur non propter se, quia non privant gratia, sed propter peccatum coniunctum,
per quod gratia est privata.
|a2 Articulus 2
TTA
Secundo quaeritur utrum peccatum veniale diminuat caritatem.
TTB
Et videtur quod sic.
AG1
Dicit enim Augustinus X confessionum: minus te amat qui tecum aliquid amat, quod non propter te amat. Sed
ille qui peccat venialiter, aliquid amat cum Deo, quod non propter Deum amat; alias non peccaret amando. Ergo
ille qui peccat venialiter, minus amat Deum.
AG2
Praeterea, contraria nata sunt fieri circa idem. Augmentum et diminutio sunt contraria.
Caritas autem augetur, secundum illud ad philipp., I, 9: oro ut caritas vestra magis et magis abundet. Ergo etiam
diminuitur. Sed non diminuitur per peccatum mortale, immo totaliter tollitur. Ergo diminuitur per peccatum
veniale.
AG3
Sed dicendum, quod caritas quantum ad suam acquisitionem diminuitur per peccatum veniale, quia facit
peccatum veniale ut minus aliquis de caritate recipiat: sed postquam caritas est iam infusa, non potest per
peccatum veniale diminui. Sed contra, secundum Philosophum in II ethic.
Eadem sunt per quae generatur virtus, corrumpitur et diminuitur. Si ergo peccatum veniale facit ad hoc quod
generetur per infusionem minor caritas, faciet ad hoc quod caritas habita diminuatur.
AG4
Praeterea, quidquid diminuit differentiam constitutivam alicuius speciei, diminuit essentiam eius. Sed difficile
mobile est differentia constitutiva habitus quam diminuit peccatum veniale; quia per peccatum veniale fit homo
pronior ad casum mortalis peccati, per quod amittitur caritas. Ergo veniale peccatum diminuit habitum caritatis.
AG5
Praeterea, omnis amor vel est cupiditatis, vel caritatis ut accipitur ab Augustino, IX de trinitate. Sed ille qui
peccat venialiter, amat creaturam, non quidem amore caritatis, quia caritas non agit perperam, ut dicitur I ad
Cor., cap. XIII, 4. Ergo amore cupiditatis. Sed augmentum cupiditatis videtur esse diminutio caritatis: quia, ut

135

