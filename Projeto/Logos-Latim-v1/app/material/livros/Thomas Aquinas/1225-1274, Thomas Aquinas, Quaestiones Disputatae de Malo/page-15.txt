Praeterea, contingit aliquem gratiam non habentem peccare. Culpa autem omnis, cum sit malum, aliquod bonum
privat; non autem privat bonum gratiae, cum suppositum sit quod gratiam non habeat. Ergo privat bonum
naturae; ergo est poena; quia de ratione poenae est ut adversetur naturae bono, ut Augustinus dicit.
AG8
Praeterea, ipse actus peccati, secundum hoc quod est actus quidam, et bonus est et a Deo est. Secundum hoc ergo
est in eo malum culpae secundum quod est in eo aliqua corruptio. Sed omnis corruptio habet rationem poenae.
Ergo malum culpae, in quantum est malum, est poena, et ita non debet dividi culpa contra poenam.
AG9
Praeterea, illud quod secundum se ipsum est bonum, non debet poni ut divisivum mali.
Sed poena, in quantum huiusmodi, est bona, quia est iusta; unde et satisfacientes laudantur de hoc quod poenam
volunt pro peccatis subire. Ergo poena non debet poni ut divisiva mali.
AG10
Praeterea, aliquod malum est quod nec est poena nec culpa, scilicet malum naturae.
Ergo insufficienter dividitur malum per poenam et culpam.
AG11
Praeterea, de ratione poenae est quod sit contra voluntatem; de ratione autem culpae est quod sit voluntaria.
Aliqua autem mala patitur homo quae nec vult nec sunt contra eius voluntatem, sicut si alicuius res in eius
absentia diripiantur eo ignorante. Ergo malum non sufficienter dividitur per poenam et culpam.
AG12
Praeterea, quoties dicitur unum oppositorum, toties dicitur et reliquum, ut Philosophus dicit. Sed bonum dicitur
tripliciter: videlicet honestum, utile et delectabile. Ergo et malum in tria debet dividi, et non in duo tantum.
AG13
Praeterea, secundum Philosophum, in II ethic., malum est multiplicius quam bonum. Sed est triplex bonum,
scilicet naturae, gratiae et gloriae. Ergo videtur quod malum debeat esse multiplicius; et ita videtur quod malum
inconvenienter dividatur per duo tantum.
SC
Sed contra, est quod Augustinus dicit in Lib. De fide ad Petrum: geminum est creaturae rationalis malum; unum
quo voluntarie deficit a summo bono; alterum quo in vita punitur; per quae duo exprimitur poena et culpa. Ergo
malum dividitur per poenam et culpam.
CO
Respondeo. Dicendum quod natura rationalis vel intellectualis quodam speciali modo se habet ad bonum et
malum prae aliis creaturis; quia quaelibet alia creatura naturaliter ordinatur in aliquod particulare bonum;
intellectualis autem natura sola apprehendit ipsam rationem boni communem per intellectum, et in bonum
commune movetur per appetitum voluntatis; et ideo malum rationalis creaturae speciali quadam divisione
dividitur per culpam et poenam.
Haec enim divisio non est mali nisi secundum quod in rationali natura invenitur, ut patet ex auctoritate Augustini
inducta; ex qua etiam huiusmodi ratio accipi potest, quia scilicet de ratione culpae est quod sit secundum
voluntatem, de ratione autem poenae est quod sit contra voluntatem. Voluntas autem in sola natura intellectuali
invenitur.
Horum autem duorum distinctio sic potest accipi. Cum enim malum opponatur bono, necesse est quod secundum
divisionem boni dividatur malum. Bonum autem quamdam perfectionem designat. Perfectio autem est duplex:
scilicet prima, quae est forma vel habitus; et secunda, quae est operatio. Ad perfectionem autem primam, cuius
usus est operatio, potest reduci omne illud quo utimur operando. Unde et e converso duplex malum invenitur.
Unum quidem in ipso agente, secundum quod privatur vel forma, vel habitu, vel quocumque quod necessarium
sit ad operandum: sicut caecitas vel curvitas tibiae quoddam malum est. Aliud vero malum est in ipso actu
deficiente, sicut si dicamus claudicationem esse aliquod malum. Sicut autem in aliis contingit haec duo reperiri,
ita et in natura intellectuali quae per voluntatem operatur: in qua manifestum est quod inordinata actio voluntatis
habet rationem culpae: ex hoc enim aliquis vituperatur et culpabilis redditur, quod inordinatam actionem
voluntarie operatur. Est autem et in creatura intellectuali invenire malum secundum privationem formae aut
habitus, aut cuiuscumque alterius quod posset esse necessarium ad bene operandum, sive pertineat ad animam,
sive ad corpus, sive ad res exteriores; et tale malum, secundum fidei catholicae sententiam, necesse est quod
poena dicatur.
Sunt enim tria de ratione poenae. Quorum unum est quod habet respectum ad culpam; dicitur enim proprie
aliquis puniri quando patitur malum pro aliquo quod commisit.
Habet autem hoc traditio fidei, quod nullum nocumentum creatura rationalis potuisset incurrere neque quantum
ad animam, neque quantum ad corpus, neque quantum ad aliqua exteriora, nisi peccato praecedente vel in
persona vel saltem in natura; et sic sequitur quod omnis talis boni privatio, quo uti quis potest ad bene
operandum in hominibus, poena dicatur, et pari ratione in Angelis; et sic omne malum rationalis creaturae vel
sub culpa vel sub poena continetur. Secundum vero quod pertinet ad rationem poenae, est quod voluntati

15

