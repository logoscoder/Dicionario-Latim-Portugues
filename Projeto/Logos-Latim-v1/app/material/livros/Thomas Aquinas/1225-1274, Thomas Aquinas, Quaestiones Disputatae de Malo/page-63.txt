Deus autem non est causa peccati, ut supra, ostensum est. Relinquitur ergo quod nihil aliud sit directe causa
peccati humani nisi voluntas.
Sic ergo manifestum est quod diabolus non est proprie causa peccati, sed per modum persuadentis tantum.
RA1
Ad primum ergo dicendum, quod mors intravit in orbem terrarum per invidiam diaboli, in quantum persuasit
primo homini peccatum.
RA2
Ad secundum dicendum, quod diabolus dicitur inspirare homini affectum malignum, vel etiam trahere animam
in affectum malitiae, per modum persuadentis.
RA3
Ad tertium dicendum, quod inferius natum est moveri a superiori, sicut passivum ab activo per exteriorem
immutationem, ut aer ab igne. Exterior autem immutatio non infert necessitatem voluntati, ut ostensum est.
Unde diabolus quamvis ordine naturae sit supra animam humanam, non tamen ex necessitate potest voluntatem
eius movere; et sic non est proprie causa peccati. Nam proprie causa dicitur ad quam ex necessitate sequitur
aliquid.
RA4
Ad quartum dicendum, quod diabolus dicitur urere corda hominum cupiditatibus persuadendo.
RA5
Ad quintum dicendum, quod voluntas, cum sit ad utrumlibet, per aliquid determinatur ad unum, scilicet per
consilium rationis, nec oportet hoc esse per aliquod agens extrinsecum.
RA6
Ad sextum dicendum, quod peccatum Angeli et hominis non habent ordinem naturae ad invicem, sed solum
ordinem temporis; accidit enim quod diabolus peccavit antequam homo, et potuisset e converso accidere. Unde
non oportet quod peccatum diaboli sit causa peccati hominis.
RA7
Ad septimum dicendum, quod in cogitationibus non est peccatum nisi secundum quod per eas aliquis inclinatur
ad malum vel retrahitur a bono; quod remanet in libero arbitrio voluntatis, quaecumque cogitationes insurgant.
Unde non oportet si aliquid est causa cogitationis, quod sit causa peccati.
RA8
Ad octavum dicendum, quod concupiscentia carnis contra spiritum est actus sensualitatis, in qua potest esse
peccatum, secundum quod motus eius potest impediri vel refrenari ratione. Unde si motus sensualitatis insurgat
ex aliqua transmutatione corporali, ratione actualiter resistente, quod est in arbitrio voluntatis, nullum est ibi
peccatum.
Unde patet quod in arbitrio voluntatis positum est omne peccatum.
RA9
Ad nonum dicendum, quod hoc quod rerum species vel similitudines non discernantur, a rebus ipsis, contingit ex
hoc quod vis altior, quae iudicare et discernere potest, ligatur; sicut propter motum digitorum unum apparet duo
secundum tactum, nisi alia potentia contradicat, puta visus. Sic ergo cum offeruntur imaginariae similitudines,
inhaeretur eis quasi rebus ipsis, nisi sit aliqua alia vis quae contradicat, puta sensus aut ratio.
Si autem sit ligata ratio, et sensus sopitus, inhaeretur similitudinibus sicut ipsis rebus, ut in visis dormientium
accidit, et ita in phreneticis.
Sic ergo Daemones facere possunt ut homines non discernant species a rebus, in quantum, Deo permittente,
perturbant interiores vires sensitivas, quibus perturbatis ligatur usus rationis humanae, quae indiget praedictis
viribus ad suum actum, sicut patet in arreptitiis.
Ligato autem usu rationis, nihil imputatur homini ad peccatum, sicut nec bestiae.
Unde secundum hoc diabolus non erit causa peccati, etiam si sit causa actus qui alias esset peccatum.
RA10
Ad decimum dicendum, quod natura inferior a causis superioribus ex necessitate movetur; et ideo causae
superiores a quibus natura inferior dicitur rememorata, proprie et directe sunt causa naturalium effectuum; sed
commemoratio diaboli non ex necessitate movet voluntatem; et ideo non est simile.
RA11
Ad undecimum dicendum, quod Deus est universale principium cuiuslibet consilii et voluntatis et actus humani,
sicut supra, dictum est; sed quod error et peccatum et deformitas accidat in consilio, voluntate et actione humana,
hoc provenit ex defectu hominis. Nec oportet huius aliam extrinsecam causam assignare.
RA12
Ad duodecimum dicendum, quod apprehensum non movet voluntatem ex necessitate, sicut ostensum est; et ideo
quantumcumque apprehensum per sensum vel intellectum subiaceat diaboli potestati, non tamen sufficienter
potest voluntatem movere ad peccandum.
RA13
Ad decimumtertium dicendum, quod diabolus dat homini peccatum per modum persuadentis.
63

