Unde patet responsio ad primum et secundum.
RA3
Ad tertium dicendum, quod de ratione peccati est quod sit voluntarium. Voluntarium autem dicitur cuius
principium est in ipso agente; et ideo quanto principium interius magis augetur, tanto etiam peccatum fit gravius;
quanto autem principium exterius magis augetur, tanto peccatum fit levius. Passio autem est principium
extrinsecum voluntatis; motus autem voluntatis est principium intrinsecum; et ideo quanto motus voluntatis
fuerit fortior ad peccandum, tanto peccatum est maius; sed quanto passio fuerit fortior impellens ad peccandum,
tanto fit minus.
|a12 Articulus 12
TTA
Duodecimo quaeritur utrum aliquis possit ex malitia seu ex certa scientia peccare.
TTB
Et videtur quod non.
AG1
Ad illud enim homo intendit quod ex certa scientia operatur. Sed secundum quod dionysius dicit IV cap. De
divin. Nomin., nullus intendens ad malum operatur. Ergo nullus ex certa scientia malum operatur.
AG2
Praeterea, nulla potentia potest moveri nisi in suum obiectum. Sed obiectum voluntatis est bonum apprehensum.
Ergo nullus potest velle id quod scit esse malum; et ita nullus potest ex certa scientia peccare.
AG3
Sed dicendum, quod voluntas tendit in aliquod bonum, cui coniungitur malum, et pro tanto dicitur tendere in
malum. Sed contra, quae non sunt separata secundum rem, possunt separari secundum actum animae, tam
secundum intellectum quam secundum affectum; possumus enim intelligere rotundum sine materia sensibili; et
aliquis vult esse abbas sine hoc quod sit monachus. Etsi ergo malum coniungatur alicui bono, non tamen oportet
(ut videtur) quod feratur in malum ex hoc quod fertur in bonum cui coniungitur malum.
AG4
Praeterea, denominatio non fit ab eo quod est secundum accidens, sed ab eo quod per se competit rei, quia
secundum hoc de re iudicatur. Sed aliquis ex hoc quod vult aliquid secundum se, non dicitur velle illud quod est
ei adiunctum, nisi per accidens; sicut qui amat vinum propter dulce, non amat vinum nisi per accidens; et sic qui
vult aliquod bonum cui coniungitur malum, non vult illud malum nisi per accidens. Non ergo debet dici quod ex
malitia peccet, quasi volens malum.
AG5
Praeterea, quicumque peccat ex infirmitate, habet voluntatem mali quod coniungitur alicui bono. Si ergo ob hoc
dicatur aliquis ex malitia peccare, sequitur etiam quod ille qui ex infirmitate peccat, ex malitia peccet: quod patet
esse falsum.
AG6
Sed dicendum, quod voluntas eius qui ex malitia peccat ex se nititur in malum modo praedicto; non autem
voluntas eius qui peccat ex infirmitate, sed quasi mota ex passione.
Sed contra, ex se moveri ad aliquid, est secundum suam formam et naturam inclinari in illud, sicut grave ex se
movetur Deorsum. Sed voluntas ex sua forma et natura non tendit in malum; sed magis in bonum. Ergo voluntas
non potest ex se tendere in malum; et sic nullus ex malitia peccabit.
AG7
Praeterea, quia voluntas ex se tendit in bonum secundum communem rationem boni, oportet quod in differentias
boni tendat ex aliquo alio determinante inclinata. Sunt autem differentiae boni, bonum verum, et bonum
apparens. In verum autem bonum tendit voluntas ex iudicio rationis. Ergo in apparens bonum, cui coniungitur
malum, non tendit ex se, sed ex aliquo alio inclinata.
Nullus ergo ex malitia peccat.
AG8
Praeterea, malitia quandoque sumitur pro culpa, secundum quod opponitur virtuti; quandoque vero sumitur pro
poena, secundum quod beda dicit quatuor esse contracta ex peccato, ignorantiam, infirmitatem, malitiam et
concupiscentiam. Sed non potest dici aliquis ex malitia peccare si accipiatur malitia pro culpa, quia sic idem
esset causa sui ipsius, scilicet malitia malitiae; neque iterum secundum quod sumitur pro poena, quia omnis
poena pertinet ad rationem infirmitatis, et sic ex malitia peccare esset ex infirmitate peccare, quod est
inconveniens. Nullus ergo ex malitia peccat.
AG9
Praeterea, contingit interdum quod aliquis aliquod levissimum peccatum ex certa scientia committit, puta
dicendo verbum otiosum, aut mendacium iocosum. Sed peccatum quod est ex malitia dicitur esse gravissimum.
Non ergo peccare ex certa scientia, est peccare ex malitia.
AG10
78

