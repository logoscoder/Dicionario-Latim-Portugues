Peccatum autem veniale non solum consistit in actu interiori voluntatis, sed etiam in actu exteriori. Sunt enim
quidam exteriores actus qui ex genere suo sunt peccata venialia, ut dicere verbum otiosum, vel mendacium
iocosum, et huiusmodi; sunt autem quaedam quae ex genere suo sunt peccata mortalia, ut homicidium,
adulterium, blasphemia, et huiusmodi.
Diversitas autem quae est ex parte actus voluntatis, non diversificat genera exteriorum actuum: nam aliquid quod
est bonum ex genere, potest fieri malum ex mala voluntate; puta, si quis det eleemosynam propter inanem
gloriam. Similiter aliquid quod est veniale ex suo genere, potest esse mortale propter voluntatem facientis; puta,
si quis dicat verbum otiosum in contemptum Dei. Sed exteriores actus differunt genere per sua obiecta; unde
dicitur communiter, quod bonum in genere est actus cadens supra debitam materiam, et malum in genere est
actus cadens supra indebitam materiam.
Oportet ergo quod malum veniale ex genere dicatur ex eo quod cadit super aliquam materiam non debitam, et
similiter mortale ex genere.
Ad hoc ergo investigandum, considerandum est, quod peccatum consistit in quadam Deordinatione animae, sicut
morbus consistit in quadam Deordinatione corporis; unde peccatum est quasi quidam morbus animae; et hoc est
venia peccato quod curatio morbo. Sicut ergo sunt quidam morbi curabiles, quidam incurabiles, qui dicuntur
mortales; ita sunt quaedam peccata quasi curabilia, quae dicuntur venialia, et quaedam quantum est de se
incurabilia, licet a Deo curari possint, quae dicuntur mortalia. Dicitur autem morbus incurabilis et mortalis, per
quem tollitur aliquod principium vitae.
Hoc enim si tollatur, non remanet aliquid per quod reparari possit; et ideo talis morbus curari non potest, sed
inducit mortem.
Est autem aliquis morbus qui non tollit aliquod principiorum vitae, sed aliquod eorum consequentium ad
principia vitae, quae per principia vitae reparari possunt; puta, febris tertiana, quae consistit in superabundantia
cholerae, quam virtus naturae superare potest.
Principium autem in operationibus est finis, secundum Philosophum in VI ethic..
Unde principium spiritualis vitae, quae consistit in rectitudine actionis, est finis humanarum actionum, qui est
caritas Dei et proximi: finis enim praecepti caritas est, ut dicitur I ad Tim., I, 5. Per caritatem enim anima
coniungitur Deo, qui est vita animae, sicut anima est vita corporis. Et ideo si caritas excludatur, est peccatum
mortale; non enim remanet aliquod principium vitae per quod iste defectus reparetur, sed reparari potest per
spiritum sanctum; quia, sicut dicitur Rom. V, 5, caritas Dei diffusa est in cordibus nostris per spiritum sanctum
qui datus est nobis. Si autem sit talis defectus rectitudinis qui caritatem non excludat, erit peccatum veniale, quia
per caritatem remanentem, quasi per principium vitae, omnes defectus reparari possunt: universa (enim) delicta
operit caritas, ut dicitur Prov. X, 12.
Quod autem aliquod peccatum excludat caritatem vel non excludat, potest contingere dupliciter: uno modo ex
parte peccantis, alio modo ex ipso genere operis.
Ex parte quidem peccantis dupliciter. Uno modo, quia actus peccati est potentiae talis cuius non est ordinare ad
finem, et ideo nec eius est averti a fine; et ideo motus sensualitatis non potest esse peccatum mortale, sed veniale
tantum; ordinare enim aliquid ad finem, pertinet ad rationem tantum. Alio modo ex eo quod potentia quae potest
ordinare in finem et averti a fine, actum aliquem qui etiam de se non contrariatur fini, potest ordinare in
contrarium finis; puta, si quis verbum otiosum dicat in contemptum Dei, quod contrariatur caritati, hoc erit
peccatum mortale; sed non ex genere operis, sed ex perversa voluntate facientis.
Alio modo contingit quod aliquod peccatum contrarietur caritati vel non contrarietur, ex ipso genere operis, quod
est ex parte obiecti vel materiae, quae est contraria caritati vel non contraria. Sicut enim aliquis cibus est ex se
contrarius vitae, puta cibus venenosus; aliquis autem cibus non est contrarius vitae, licet impedimentum aliquod
afferat ad rectam habitudinem vitae, puta cibus grossus et non bonae digestionis, vel etiam si sit bonae
digestionis, quia non sumitur secundum mensuram debitam. Ita etiam in actibus humanis aliquid invenitur quod
de se contrariatur caritati Dei et proximi; illa scilicet per quae tollitur subiectio et reverentia hominis ad Deum, ut
blasphemia, idololatria et huiusmodi, et etiam ea quae tollunt convictum societatis humanae, sicut furtum,
homicidium et huiusmodi; non enim possent homines convivere ad invicem, ubi passim et indifferenter ista
perpetrarentur; et ista sunt peccata mortalia ex suo genere, quacumque intentione vel voluntate fiant. Quaedam
autem sunt, quae licet inordinationem aliquam contineant, non tamen directe excludunt alterum praedictorum:
sicut quod homo dicat mendacium non in fide, neque ad nocendum proximo, sed ad delectandum, vel etiam ad
iuvandum; vel si quis excedat in cibo vel potu et alia huiusmodi. Unde ista sunt venialia peccata ex suo genere.
RA1
Ad primum ergo dicendum, quod duplex est divisio: una qua dividitur genus univocum in suas species, quae ex
aequo participant genus, sicut animal in bovem et equum; alia est divisio communis analogi in ea de quibus
dicitur secundum prius et posterius; sicut ens dividitur per substantiam et accidens, et per potentiam et actum; et
in talibus ratio communis perfecte salvatur in uno; in aliis autem secundum quid et per posterius; et talis est
divisio peccati per veniale et mortale. Unde praedicta definitio peccati perfecte quidem convenit peccato mortali,
imperfecte autem et secundum quid peccato veniali; unde convenienter dicitur, quod peccatum veniale non est

133

