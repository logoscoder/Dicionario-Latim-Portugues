de qua nunc agitur, non praecessit neque culpa, neque poena. Ergo non potuit ex perturbatione rationis appetere
aliquid contradictionem implicans.
AG9
Praeterea, diabolus per liberum arbitrium peccavit, cuius actus est eligere. Sed electio non est impossibilium,
licet voluntas impossibilium sit, ut dicitur in III ethic..
Ergo diabolus non potuit appetere non subesse Deo, aut aequalitatem Dei; cum hoc sit impossibile.
AG10
Praeterea, Augustinus dicit in Lib. De natura boni: peccatum non est appetitio rerum malarum, sed desertio
meliorum.
Sed nihil potest esse melius quam esse Deo aequale. Ergo non potuit diabolus peccare appetendo aequalitatem
Dei per hoc quod desereret aliquid melius.
AG11
Praeterea, sicut Augustinus dicit in libro I de doctrina Christiana: omnis perversitas est frui rebus utendis, aut uti
rebus fruendis.
Sed si diabolus appetiit divinam aequalitatem, non appetiit eam ut utens, quia non potuit eam referre in aliquid
melius: si autem ut fruens, non peccavit, quia fruebatur re fruenda. Ergo nullo modo peccavit appetendo
aequalitatem Dei.
AG12
Praeterea, sicut intellectus fertur in id quod est sibi connaturale, ita etiam voluntas.
Sed non est connaturale diabolo quod sit Deo aequalis. Ergo hoc non potuit appetere.
AG13
Praeterea, appetitus non est nisi boni.
Sed hoc non fuisset bonum diabolo quod esset Deo aequalis: quia si in gradum superioris naturae transferretur,
iam ipse a sua natura deficeret: sicut si equus fieret homo, non esset equus. Ergo diabolus non appetiit
aequalitatem Dei.
AG14
Praeterea, Isidorus dicit in Lib. De summo bono, quod diabolus non appetiit ea quae Dei sunt, sed quae sua sunt.
Sed aequalitas est maxime Dei. Ergo diabolus non appetiit Dei aequalitatem.
AG15
Praeterea, sicut bonum et malum opponuntur, similiter laudabile et vituperabile.
Sed esse dissimilem Deo est reprehensibile et vituperabile. Ergo laudabile est esse summe similem Deo, quod
pertinet ad rationem aequalitatis. Non ergo Angelus peccavit appetendo Dei aequalitatem.
SC1
Sed contra. Est quod super illud philip.
Cap. II, 6: non rapinam arbitratus est se esse aequalem Deo, dicit Glossa, quod diabolus usurpavit sibi Dei
aequalitatem. Loquitur autem ibi de aequalitate filii ad patrem, quae est aequalitas absoluta. Ergo diabolus
appetiit aequalitatem Dei absolutam.
SC2
Praeterea, super illud psalm. Lxviii, 5: quae non rapui, tunc exsolvebam, dicit Glossa, quod diabolus voluit
rapere divinitatem, et perdidit felicitatem.
Ergo appetiit aequalitatem Dei.
SC3
Praeterea, Is., XIV, 13, dicitur de Lucifero quod dixit: ascendam in caelum. Sed hoc non potest intelligi de
empyreo, in quo cum aliis Angelis fuit conditus. Ergo intelligitur de caelo sanctae trinitatis. Voluit ergo
conscendere ad aequalitatem Dei.
SC4
Praeterea, sicut accipi potest ab Augustino in IX de Trinit., in plus fertur appetitus quam intellectus: unde anima,
quae perfecte se non cognoscit, appetit se perfecte cognoscere. Intellectus autem Angeli cognoscebat Deum esse
infinitum. Ergo ad hoc magis potuit tendere eius appetitus ut appeteret Deo esse aequalis.
SC5
Praeterea, illa quae non possunt dividi secundum naturam, possunt quandoque dividi secundum voluntatem et
rationem; unde nihil prohibet quod aliquis appetat id ad quod sequitur non esse; sicut carere miseria, licet non
appetat non esse. Similiter ergo videtur quod nihil prohibeat quod diabolus appetierit Dei aequalitatem, quamvis
ad hoc sequatur quod ipse non esset de his quae pertinent ad esse.
SC6
Praeterea, Augustinus dicit in Lib. De libero arb., quod libido maxime in omni peccato dominatur.
Sed peccatum diaboli fuit maximum, quia fuit primum in suo genere. Ergo habuit maximam libidinem: ergo
appetiit maximum bonum, quod est Dei aequalitas.
SC7

244

