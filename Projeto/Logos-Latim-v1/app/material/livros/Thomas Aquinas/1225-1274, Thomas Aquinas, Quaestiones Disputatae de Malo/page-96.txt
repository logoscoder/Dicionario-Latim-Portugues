qui constituit actuale peccatum, est ipsa inordinatio actus, non autem carentia gratiae, quae est defectus in
subiecto peccati.
Sed peccatum originale est peccatum naturae; et ideo inordinatio naturae per subtractionem originalis iustitiae
facit rationem originalis peccati.
RA14
Ad decimumquartum dicendum, quod concupiscentia potest dupliciter considerari. Uno modo secundum quod
est in alio; et hoc modo concupiscentia quae est in patre, ponitur causa originalis peccati quod est in filio; et non
est de essentia eius, sed praecedit ipsum. Alio modo potest considerari secundum quod est in eodem; et sic est
causa per modum materiae, quae est de essentia rei, et praecedit quodammodo per modum materiae, sicut et
corpus praecedit animam in ordine causae materialis. Dictum est enim supra, quod ex carne, ad quam pertinet
concupiscentia, inficitur anima, ad quam pertinet carentia originalis iustitiae.
RA15
Ad decimumquintum dicendum, quod etiam corruptio irascibilis materialiter se habet in peccato originali, sicut
et corruptio concupiscibilis; denominatur tamen magis a concupiscibili propter duo. Primo quidem, quia omnes
passiones irascibilis ab amore oriuntur, qui est in concupiscibili; et ad gaudium vel tristitiam terminantur, quae
sunt etiam in concupiscibili; unde et communiter tam motus concupiscibilis quam irascibilis, concupiscentia dici
potest. Secundo, quia peccatum originale traducitur per actum generationis, in qua maxime est delectatio, circa
quam apparet inordinatio concupiscibilis; unde concupiscibilis dicitur non solum corrupta, sed etiam infecta, in
quantum per huiusmodi actum traducitur originale peccatum.
RA16
Ad decimumsextum dicendum est, quod inter alias vires etiam intellectus a voluntate movetur; et sic defectus
intellectus etiam continetur materialiter sub peccato originali. Qui quidem defectus est carentia illius scientiae
naturalis quam homo in primo statu habuisset.
Et per hunc modum ignorantia materialiter continetur sub peccato originali.
RA19
Ad decimumnonum dicendum est, quod cum peccatum originale sit peccatum naturae, sicut natura humana ex
multis partibus componitur, ita multa conveniunt ad originale peccatum, scilicet defectus diversarum partium
humanae naturae.
RA20
Ad vicesimum dicendum, quod ea quae non sunt nata obedire rationi, non sunt susceptiva culpae; et ideo in eis
defectus traductus non habet rationem culpae, sed poenae tantum. Intellectus autem est susceptivus culpae;
potest enim aliquis et mereri et demereri per actum intellectus, secundum quod est voluntarius; et ideo non est
simile.
RA21
Ad vicesimumprimum quod quaerebatur de carentia originalis iustitiae dicendum est, quod est sicut formale in
originali peccato, ut dictum est.
RA22
Ad vicesimumsecundum dicendum, quod originalis iustitia includit gratiam gratum facientem; nec credo verum
esse, quod homo sit creatus in naturalibus puris. Si tamen non includit gratiam gratum facientem, non tamen
propter hoc excluditur quin carentia originalis iustitiae habeat rationem culpae, quia ex hoc ipso quod aliquis
peccat contra dictamen rationis naturalis, incurrit culpam. Rectitudo enim gratiae non est sine rectitudine naturae.
RA23
Ad vicesimumtertium dicendum, quod iustitia originalis restituitur in baptismo quantum ad hoc quod superior
pars animae coniungitur Deo, per cuius privationem inerat reatus culpae, sed non quantum ad hoc quod rationi
subiiciantur inferiores vires; ex huiusmodi enim defectu est concupiscentia quae manet post baptismum.
RA24
Ad vicesimumquartum dicendum, quod in definitione iustitiae ponitur voluntas. Est enim iustitia rectitudo
voluntatis ut Anselmus dicit: et ideo ex quo iustitia ponitur in definitione originalis peccati, non deest ibi
subiectum; sicut si simus ponatur in definitione alicuius, non oportet quod ponatur ibi nasus, quod ponitur in
definitione simi.
RA25
Ad vicesimumquintum dicendum, quod privatio gratiae non est in ipso actu, sed in subiecto actus, et ideo non
pertinet ad peccatum actuale; sed carentia originalis iustitiae est in natura; et ideo potest pertinere ad originale
peccatum, quod est peccatum naturae.
RA26
Ad vicesimumsextum quod quaerebatur, utrum sit poena tantum, vel poena et culpa, dicendum sicut supra
dictum est, quod si comparetur ad istum hominem prout est persona quaedam non habito respectu ad naturam,
sic est poena; si autem comparetur ad principium in quo omnes peccaverunt, sic habet rationem culpae.
Et per hoc patet de facili responsio ad obiecta.

96

