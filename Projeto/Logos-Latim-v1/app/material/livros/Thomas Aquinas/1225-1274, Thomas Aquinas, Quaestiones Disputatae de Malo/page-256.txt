Ad secundum dicendum, quod peccatum est contra naturam non secundum id quod peccans appetit, sed
secundum inordinationem, ex qua habet rationem mali; et ideo nihil prohibet quod peccator immobiliter
perseveret in eo quod peccando appetit.
RA3
Ad tertium dicendum, quod Deus est causa status Angelorum, in quo sunt obstinati in malo, non quidem sicut
causando vel conservando malitiam, sed sicut non impartiendo gratiam: sic enim dicitur aliquos indurare,
secundum illud Rom., IX, 18: cuius vult miseretur, et quem vult indurat.
RA4
Ad quartum dicendum, quod immobiliter permanere in malo, non convenit diabolo ex una causa, sed ex duabus.
Nam esse in malo competit ei ex propria voluntate; sed immobiliter inhaerere ei ad quod voluntas applicatur,
convenit ei ex propria natura.
RA5
Ad quintum dicendum, quod diabolus non potest in se, proprie loquendo, culpam sentire, ita scilicet quod
apprehendat et refugiat quasi malum culpae suum peccatum: quia hoc pertineret ad mutationem liberi arbitrii: et
per consequens non potest sperare ex divina misericordia veniam, quasi de culpa.
RA6
Ad sextum dicendum, quod diabolus non solum non potest per seipsum resurgere a peccato, sicut nec homo, sed
ulterius secundum modum naturae suae competit ei ut immobiliter inhaereat ei quod per propriam voluntatem
elegit; et ideo peccatum eius est magis irremediabile quam peccatum hominis.
RA7
Ad septimum dicendum, quod cum dico: possum currere, si volo; antecedens est possibile, et ideo consequens
est possibile. Sed cum dico: diabolus potest reverti ad bonum, si vult; antecedens est impossibile, ut ex dictis
patet; unde non est similis ratio.
RA8
Ad octavum dicendum, quod sicut motus aversionis a Deo fuit in diabolo voluntarius, ita etiam et quies in eo
quod voluit, est voluntaria: nam voluntarie perseverat in malo; sed tamen voluntas eius in hoc immutabiliter
manet, ratione iam dicta.
RA9
Ad nonum dicendum, quod a luce increata substantia spiritualis illuminatur dupliciter: uno modo lumine naturali,
et sic Angelus bonus vel malus magis illuminatur quam anima; alio modo lumine gratiae, et sic malus Angelus
minus est capax huius illuminationis propter impedimentum gratiae, quod immobiliter in eis manet, ut dictum
est.
RA10
Ad decimum dicendum, quod liberum arbitrium diaboli non est naturaliter vertibile quantum ad naturalia sua,
sed solum habet vertibilitatem respectu supernaturalium, ad quae potest converti vel ab eis averti; quod cum
fecerit, immutabiliter in hoc perseverat, sicut dictum est.
RA11
Ad undecimum dicendum, quod sicut ebrius tenetur non peccare, non quidem considerato praesenti statu, sed
considerata ebrietatis voluntaria causa, secundum quam imputatur ei aliquid ad culpam, ita etiam potest intelligi
quod diabolus tenetur converti ad Deum, quamvis hoc ei sit impossibile secundum praesentem statum, quia in
hunc statum ex voluntaria causa devenit.
RA12
Ad duodecimum dicendum, quod illud quod est magis infimum, est magis determinatum ad unum secundum
obiecta, quia virtus superior ad plura se extendit; sed tamen illud quod est supremum, ratione immutabilitatis est
magis determinatum ad unum; et hoc modo liberum arbitrium diaboli est determinatum ad malum.
RA13
Ad decimumtertium dicendum, quod movere voluntatem solus Deus potest, qui etiam secundum absolutam
potentiam posset mutare voluntatem Daemonis in bonum; sed tamen hoc non congruit naturae ipsius, ut dictum
est. Unde non est simile de appetitu sensitivo, qui secundum naturam mutabilis est.
RA14
Ad decimumquartum dicendum, quod diabolus bonum divinum, secundum quod est fons omnis naturalis boni,
intelligit esse melius quam bonum proprium, non autem secundum quod est proprium principium boni gratuiti:
quia adhuc manet in prima perversitate, qua summam beatitudinem per naturalem virtutem voluit obtinere.
RA15
Ad decimumquintum dicendum, quod per mutationem status non amisit liberum arbitrium Daemon, quin in
bonum connaturale possit ferri; amisit tamen quod non possit in bonum gratiae.
RA16
Ad decimumsextum dicendum, quod immobilitas diaboli in malo causatur proprie per adhaesionem, quae habet
rationem oppositionis: et ex hoc ipso quod adhaeret alicui secundum modum suae naturae, magis sequitur quod
immobiliter inhaereat quam quod vertibiliter.
256

