quantitas autem peccati venialis est secundum aliquam Deordinationem circa ea quae sunt ad finem. Secundo,
quia veniale peccatum non diminuit caritatem, ut dictum est supra, quam peccatum mortale tollit. Dispositive
tamen multa venialia inducunt ad mortale faciendum, quia ex multiplicatione actuum generatur habitus, et crescit
aviditas et delectatio in peccato, et in tantum potest crescere quod facilius inclinatur ad peccandum mortaliter.
Tamen ista dispositio non praeexigitur ex necessitate ad peccatum mortale, quia etiam venialibus non
praecedentibus potest homo peccare mortaliter; et praedicta dispositione venialium praecedente, per caritatem
potest homo peccato mortali resistere.
RA1
Ad primum ergo dicendum, quod multa peccata minuta occidunt dispositive, ut dictum est.
RA2
Et similiter dicendum ad secundum.
RA3
Ad tertium dicendum, quod bona opera non disponunt ad peccandum mortaliter, sicut peccata venialia
disponunt; sed possunt esse occasio quaedam per accidens.
RA4
Ad quartum dicendum, quod dispositio comparatur ad habitum sicut imperfectum ad perfectum: sed hoc
contingit dupliciter. Uno modo quod perfectum et imperfectum sint in eadem specie, et sic dispositio fit habitus.
Alio modo sic quod perfectum et imperfectum sint in diversis speciebus; et sic dispositio nunquam fit illud ad
quod disponit: non enim calor fit forma ignis; et similiter nec peccatum veniale fit mortale.
RA5
Ad quintum dicendum, quod ille motus qui fuit in sensualitate peccatum veniale, nunquam fiet mortale
peccatum; sed ipse consensus superveniens erit peccatum mortale per se.
RA6
Ad sextum dicendum, quod surreptio infidelitatis non semper est in superiori ratione; sed quandoque potest esse
in imaginatione, puta cum aliquis imaginatur tres personas in divinis sicut tres homines, et movetur subito ad
credendum; quandoque autem in ratione inferiori, puta cum aliquis considerat aliqua in creaturis repugnantia
fidei trinitatis; quandoque autem in superiori ratione, puta cum aliquis subito immediate incipit cogitare de
trinitate personarum in divinis, talis surreptio est in superiori ratione, et est peccatum veniale; consensus autem
superveniens est alius motus: et ita non sequitur quod sit idem peccatum veniale et mortale.
RA7
Ad septimum dicendum, quod persona est permanens, et ideo potest in altiorem gradum moveri; sed peccatum
est actus statim transiens; unde non est simile.
RA8
Ad octavum dicendum, quod luctus extremus occupat extrema gaudii, non cuiuslibet, sed eius gaudii quo quis
fruitur creatura.
RA9
Ad nonum dicendum, quod peccatum mortale ex suo genere semper est mortale, et nunquam fit veniale
peccatum, si accipiatur veniale ex genere. Quod autem dicitur, poenitentiam facere de mortali peccato veniale,
aequivoce sumitur veniale, sicut patet per distinctionem venialis supra positam.
RA10
Ad decimum dicendum, quod minimum bonum potest intelligi in genere actuum humanorum, actus qui est
bonus ex genere, sed non est meritorius, quia non est gratia informatus.
Hic autem actus idem numero nunquam fit actus meritorius, qui potest dici maximum bonum in genere
humanorum actuum, sicut nec veniale nunquam fit mortale.
RA11
Ad undecimum dicendum, quod aegritudo, sicut et sanitas, non est actus, sed dispositio vel habitus; unde eadem
numero existens potest transferri de imperfectiori ad perfectius. Sed peccatum est actus transiens; et ideo
quantum ad hoc non est simile; sed similitudo attenditur solum quantum ad hoc quod sicut languor est
Deordinatio naturae, ita peccatum est Deordinatio actus.
RA12
Ad duodecimum dicendum, quod cum ordo in Angelis ponatur pars hierarchiae, quae est sacer principatus,
manifestum est quod ordo essentialiter consistit in dono gratiae; et secundum differentiam donorum gratuitorum
ordines distinguuntur; licet distinctio naturalium bonorum praesupponatur materialiter et dispositive. Sed
notandum est, quod donum gratiae potest considerari dupliciter.
Uno modo quantum ad hoc quod unit Deo; et quantum ad hoc non distinguuntur ordines Angelorum, sed omnes
conveniunt; unde dionysius dicit, quod tota hierarchia Angelorum est ad Deum quantum possibile est similitudo
et unitas. Alio modo potest considerari donum gratiae in quantum ordinat ad opus; et secundum hoc gratia
diversificatur in diversis ordinibus prout ad diversa officia ordinantur. Homines autem ad hoc dicuntur assumi ad
ordines Angelorum, non ratione officiorum, sed propter mensuram gloriae et fruitionis divinae; unde non
sequitur quod in omnibus gratia specie differat secundum diversum perfectionis statum.
142

