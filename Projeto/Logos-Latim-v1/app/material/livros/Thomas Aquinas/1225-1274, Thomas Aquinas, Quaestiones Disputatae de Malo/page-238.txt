Ad secundum potest dici, quod dionysius omnino voluit superiores Angelos esse incorporeos, sicut et Platonici
posuerunt, potest autem esse quod non existimavit Daemones esse ex illis superioribus Angelis, sed ex
inferioribus qui habent corpora naturaliter sibi unita. Unde Augustinus dicit in III super genes.
Ad litteram, quod nonnulli nostrum caelestes eos putant, vel supercaelestes Angelos fuisse, ut Damascenus dicit,
quod princeps eorum praeerat terrestri ordini.
RC3
Ad tertium dicendum, quod sicut aer, cum sit corpus, non potest simul cum alio corpore esse in eodem loco; nec
tamen continetur claustris, aut ianuis, quia per tenuissimas vias exire potest; ita etiam de corporibus Daemonum
dici potest, praesertim quia non est necessarium ponere quod habeant magnum corpus naturaliter sibi unitum.
RC4
Unde etiam patet responsio ad quartum.
|a2 Articulus 2
TTA
Secundo quaeritur utrum Daemones sint natura mali, an voluntate.
TTB
Et videtur quod non voluntate, sed natura.
AG1
In Daemone enim, cum sit substantia intellectualis a corpore separata, non est nisi appetitus intellectualis, qui
dicitur voluntas.
Sed appetitus intellectualis non est nisi simpliciter boni, ut dicitur in XI metaph.. Nullus autem appetendo id
quod est simpliciter bonum, efficitur malus. Ergo Daemon non potuit per voluntatem propriam fieri malus; est
ergo naturaliter malus.
AG2
Praeterea, nihil innaturalium immutabiliter inest: unaquaeque enim res sibi relicta redit ad suam naturam. Sed
malitia Daemonibus immutabiliter inest. Ergo inest eis a natura.
AG3
Sed dicendum, quod huiusmodi immutabilitatis causa est voluntas Daemonis.
Sed contra, effectus immutabilis non potest esse a causa mutabili. Sed voluntas Daemonis est mutabilis; alias
non potuisset de bono fieri malus propria voluntate. Non ergo immutabilis malitia Daemonis potest esse ab eius
voluntate: ergo est a natura.
AG4
Praeterea, nulla potentia potest tendere nisi in suum obiectum, sicut visus non potest videre nisi visibile. Sed
obiectum voluntatis est bonum apprehensum. Ergo non potest voluntas tendere in aliquid, nisi apprehendatur sub
ratione boni. Aut ergo est vere bonum, et sic voluntas non efficietur mala illud appetendo; aut non erit vere
bonum, et sic apprehensio erit falsa. Ergo cuiuscumque apprehensio non potest esse falsa, nec voluntas eius
potest esse mala. Sed apprehensio Daemonis est solum per intellectum, in quo non cadit falsitas: dicit enim
Augustinus in lib.
Lxxxiii quaestionum: qui non intelligit verum, nihil intelligit; et Philosophus in Lib. De anima, quod intellectus
semper est rectus; unde et circa prima principia, quorum est intellectus, non contingit errare. Ergo neque voluntas
Daemonis potest fieri mala.
AG5
Praeterea, falsitas non accidit in intellectu nostro nisi secundum quod componit et dividit; et hoc in quantum in
ratiocinando obnubilatur ratio per phantasiam. Sed intellectus substantiae separatae a corpore non intelligit
componendo et dividendo, neque ratiocinando, neque phantasmate, quod non est sine corpore. Ergo Daemon, qui
est substantia separata a corpore, non potest errare secundum intellectum; sic etiam videtur quod voluntas eius
non possit fieri mala.
AG6
Praeterea, intelligentiae substantia et operatio est supra tempus, et in momento aeternitatis.
Sed quod huiusmodi est, immutabile est. Ergo cum Daemon sit substantia intellectualis, eius operatio non potest
mutari de bono in malum, secundum operationem voluntatis.
AG7
Praeterea, dionysius dicit IV cap. De divinis nomin., quod malum est corruptio boni. Corruptio autem non
invenitur in his quae carent contrarietate, sicut in corporibus caelestibus; sed solum in his quae habent
contrarietatem, scilicet in elementis et elementatis.
Contrarietas autem invenitur quidem in ratione, eo quod habet viam ad opposita; non autem in intellectu, qui
sistit in uno. Unde comparatur ad rationem sicut centrum ad circulum et sicut instans ad tempus, ut boetius dicit
in IV de consolat.. Ergo malum voluntarii peccati non potest inveniri in Daemonibus, qui non sunt substantiae
rationales, sicut homines; sed intellectuales, sicut Angeli.
AG8
238

