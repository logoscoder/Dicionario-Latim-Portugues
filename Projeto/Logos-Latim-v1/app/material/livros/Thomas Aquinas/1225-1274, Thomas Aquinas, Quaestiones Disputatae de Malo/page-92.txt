Sed dicendum, quod concupiscentia est naturalis secundum naturam corruptam, non autem secundum naturam
institutam.
Sed contra, concupiscentia est proprius actus potentiae concupiscibilis. Sed vis concupiscibilis est naturalis,
etiam secundum naturam institutam. Ergo etiam concupiscentia.
AG6
Praeterea, nullum peccatum se habet ad bonum et ad malum. Sed concupiscentia est et boni, puta sapientiae, et
mali, puta rapinae.
Ergo concupiscentia de se non est peccatum originale.
AG7
Praeterea, concupiscentia nominat vel habitum, vel actum. Sed secundum quod nominat actum, est peccatum
actuale, non originale: secundum autem quod nominat habitum, non potest esse peccatum originale: quia habitus
in aliquo homine acquisitus ex propriis eius actibus malis non est peccatum, alioquin continue peccaret et
continue demereretur; et sic multo minus habitualis concupiscentia causata in hoc homine ex actu primi parentis
habet nomen peccati.
Nullo ergo modo concupiscentia est originale peccatum.
AG8
Praeterea, omnis habitus aut est naturalis, aut acquisitus, aut infusus. Sed peccatum originale non est habitus
naturalis: quia secundum dionysium IV cap. De divin. Nomin., nihil quod inest alicui secundum naturam est ei
malum. Similiter etiam nec est habitus acquisitus: quia habitus acquisiti causantur ex actibus, ut patet per
Philosophum in II ethicorum: peccatum autem originale non acquiritur ex actibus, sed trahitur per originem.
Similiter etiam non est habitus infusus: quia talium habituum solus Deus est causa intus in anima operans, qui
tamen non potest esse causa peccati. Nullo ergo modo peccatum originale est habitualis concupiscentia.
AG9
Praeterea, secundum communem theologorum sententiam, in bonis habitus praecedit actum: quia habitus infusus
est a Deo, actus autem est a nobis, in malis autem actus praecedit habitum. Si ergo peccatum originale sit
habitualis concupiscentia sequeretur quod mali actus, qui sunt peccata actualia, praecederent peccatum originale;
quod est inconveniens.
AG10
Praeterea, peccatum originale ponitur esse fomes omnis peccati. Sed peccata non solum causantur ex
concupiscentia, sed etiam per malitiam vel ignorantiam, ut in superioribus, habitum est. Ergo peccatum originale
non est concupiscentia.
AG11
Praeterea, si concupiscentia est originale peccatum, aut hoc habet per sui essentiam, et sic remanente
concupiscentia post baptismum, non esset solutum peccatum originale, quod est inconveniens; aut dicitur
peccatum originale propter aliquid aliud adiunctum; et sic illud aliud magis est peccatum originale. Non ergo
peccatum originale est concupiscentia.
AG12
Praeterea, accidens causatur ex principiis subiecti. Sed peccati originalis subiectum est anima; concupiscentiae
autem causa non est anima, sed caro. Ergo concupiscentia non est originale peccatum.
AG13
Praeterea, concupiscentia maxime videtur esse originale peccatum, secundum quod importat necessitatem
concupiscendi. Sed haec necessitas dupliciter intelligi potest. Uno modo ut sit necessitas consentiendi motibus
concupiscentiae; quae quidem necessitas non potest dici peccatum originale, quia non manet post baptismum:
originale autem manet actu et transit reatu. Alia autem est necessitas sentiendi concupiscentiae motus; sed nec
haec potest esse originale peccatum. Aut enim esset originale peccatum propter se ipsam, aut propter aliud. Si
propter se ipsam, cum talis necessitas maneat post baptismum, sequeretur quod peccatum originale maneret post
baptismum: si autem propter aliud, scilicet propter carentiam originalis iustitiae, nec hoc videtur esse possibile,
quia necessitas sentiendi huiusmodi motus se habet ad peccatum originale sicut sentire in actu se habet ad
peccatum actuale. Sentire autem in actu motus concupiscentiae, non est peccatum actuale propter hoc quod
adiungitur ei carentia gratiae: alioquin in istis qui sunt sine gratia, quilibet motus concupiscentiae esset
peccatum: quod patet esse falsum, cum quandoque per rationem naturalem concupiscentiae motibus resistant.
Neque ergo necessitas sentiendi huiusmodi motus est peccatum originale propter carentiam originalis iustitiae
adiunctam; et sic nullo modo concupiscentia est originale peccatum.
AG14
Praeterea, si concupiscentia est originale peccatum, aut hoc est essentialiter, aut causaliter. Sed non essentialiter:
quia concupiscentia est causa originalis peccati, secundum Augustinum: causa autem est extra essentiam rei.
Similiter autem neque causaliter: quia causa praecedit effectum, concupiscentia autem non praecedit carentiam
originalis iustitiae, in qua maxime consistit ratio originalis peccati, sed magis ex ea sequitur. Nullo ergo modo
concupiscentia est originale peccatum.
AG15
92

