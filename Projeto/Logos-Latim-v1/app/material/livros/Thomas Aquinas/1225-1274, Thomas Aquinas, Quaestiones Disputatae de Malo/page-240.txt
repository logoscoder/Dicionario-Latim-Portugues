Praeterea, super illud psalm. Lxviii, 5: quae non rapui, tunc exsolvebam, dicit Glossa, quod diabolus voluit
rapere divinitatem. Anselmus etiam dicit in Lib. De casu diaboli, quod deseruit iustitiam, volendo quod non
debuit. Ergo voluntate est malus, non natura.
CO
Respondeo. Dicendum quod aliquid dicitur malum dupliciter. Uno modo quia est in se malum, sicut furtum vel
homicidium; et hoc est simpliciter malum. Alio modo dicitur aliquid malum alicui; et hoc nihil prohibet esse
simpliciter bonum, sed secundum quid malum: sicut iustitia, quae est secundum se et simpliciter bona, in malum
latroni vertitur, qui per eam punitur. Cum autem dicimus aliquid naturaliter esse malum, dupliciter intelligi
potest. Uno modo ut malum sit natura ipsius, vel aliquid naturae eius, sive proprium accidens consequens
naturam. Alio modo potest dici aliquid naturaliter malum, quia est ei naturalis inclinatio ad malum; sicut quidam
homines sunt naturaliter iracundi vel concupiscentes propter complexionem.
Primo ergo modo nihil prohibet aliquid esse naturaliter malum in his quibus naturaliter contrarietas inest; sicut
ignis quidem in se bonus est, sed naturaliter est malus aquae, quia eam corrumpit, et e converso. Et eadem
ratione lupus est naturaliter malus ovi. Sed quod aliquid hoc modo sit in se naturaliter malum, est impossibile:
implicat enim contradictionem.
Malum enim dicitur unumquodque ex eo quod aliqua perfectione sibi debita privatur. In tantum autem
unumquodque perfectum est, in quantum attingit ad id quod competit suae naturae. Hoc modo dionysius
multipliciter probat IV cap. De divin. Nomin., quod Daemones non sunt naturaliter mali. Si autem secundo modo
dicatur aliquid malum, quia inest ei naturalis inclinatio ad malum, nec sic etiam Daemonibus competit esse
naturaliter malos.
Si enim Daemones sunt quaedam substantiae a corporibus separatae, intellectuales, naturalis inclinatio ad malum
eis inesse non potest, duplici ratione. Primo quidem, quia appetitus est inclinatio cuiuslibet appetentis:
substantiis autem intellectualibus, in quantum huiusmodi, inest appetitus respectu boni simpliciter; unde omnis
naturalis inclinatio in eis est ad bonum simpliciter. Cum autem natura inclinet ad sibi simile, quia unumquodque
secundum suam naturam bonum est, ut ostensum est; consequens est quod naturalis inclinatio non sit nisi in
aliquod bonum. In quantum tamen contingit illud bonum esse particulare et repugnans bono simpliciter, vel
etiam bono particulari alterius rei, in tantum inclinatio naturalis est ad malum simpliciter, vel ad malum alicuius
alterius: sicut concupiscentiae inclinatio, quae est in delectabile secundum sensum, quod est quoddam particulare
bonum, si sit immoderata, opponitur bono rationis, quod est bonum simpliciter.
Unde manifestum est quod Daemonibus, si sunt substantiae intellectuales, inclinatio naturalis ad malum
simpliciter inesse non potest: quia inclinatio cuiuslibet naturae est in sibi simile, et per consequens in id quod est
sibi conveniens et bonum. Non autem est aliquid malum simpliciter nisi quia est in se malum, ut dictum est.
Unde relinquitur quod cuicumque inest naturalis inclinatio ad malum simpliciter, hoc sit compositum ex duabus
naturis, quarum inferior habet inclinationem ad bonum aliquod particulare conveniens inferiori naturae, et
repugnans naturae superiori, secundum quam attenditur bonum simpliciter; sicut in homine est inclinatio
naturalis ad id quod est conveniens carnali sensui contra bonum rationis. Hoc autem non habet locum in
Daemonibus, si sunt substantiae intellectuales et simplices, a corporibus separatae.
Si autem habent corpora naturaliter sibi unita, nec sic potest inesse eis naturalis inclinatio ad malum secundum
totum Daemonum genus. Primo quidem, quia cum materia sit propter formam, non est possibile quod tota
materia alicuius speciei habeat naturalem repugnantiam ad bonum formale ipsius; sed forte in aliquibus paucis
hoc accidit propter aliquam corruptionem. Unde non est possibile quod Daemonibus universaliter ex natura
suorum corporum insit inclinatio ad malum. Secundo, quia sicut Augustinus dicit super genes. Ad litteram,
Daemones non subduntur suis corporibus sicut nos; sed ea subdita habent, et transformant in quamcumque
figuram voluerint; unde ex corporibus suis non posset eis inesse aliqua inclinatio, quae multum impediret eos a
bono.
Sic ergo patet quod Daemones nullo modo naturaliter sunt mali. Relinquitur ergo quod sint voluntate mali; quod
quidem qualiter sit, considerandum restat.
Sciendum est ergo, quod appetitus nihil est aliud quam inclinatio quaedam in appetibile; et sicut appetitus
naturalis consequitur formam naturalem, ita et appetitus sensitivus, vel rationalis, sive intellectivus sequitur
formam apprehensam: non enim est nisi boni apprehensi per sensum vel intellectum. Non ergo potest malum in
appetitu accidere ex hoc quod discordet ab apprehensione quam sequitur; sed ex eo quod discordat ab aliqua
superiori regula. Et ideo considerandum est utrum illa apprehensio quam sequitur inclinatio huius appetitus, sit
dirigibilis aliqua superiori regula.
Si non habeat superiorem regulam qua dirigi debeat, tunc impossibile est quod sit malum in tali appetitu; et hoc
quidem contingit in duobus. Apprehensio enim bruti animalis non habet superiorem regulam qua dirigi debeat; et
ideo in eius appetitu non potest esse malum. Bonum enim est quod moveatur huiusmodi animal ad
concupiscentiam vel iram secundum formam sensibilem apprehensam.
Unde dionysius dicit IV cap. De divin.
Nomin., quod bonum canis est esse furibundum.

240

