effectibus praeteritis quantum ad diversa. Et tamen cognitio, quae ex similibus procedit in rebus contingentibus,
non habet certitudinem propter transmutabilitatem materiae; sed est cognitio coniecturalis.
RA12
Ad duodecimum dicendum, quod experientia procedit ex sensu, in quantum sensus est cognoscitivus alicuius
praesentis. Et secundum hoc in Daemonibus ponitur experientia; non quia sensu aliquid percipiant, sed quia
cognoscunt aliquid cum fit praesens, quod ante non cognoverant per modum praedictum.
RA13
Ad decimumtertium dicendum, quod hoc quod Daemon non cognoscit id quod est futurum, non provenit ex eo
quod intellectus suus sit in potentia, sed ex eo quod singulare futurum nondum participat formam speciei, cuius
similitudo actu praeexistit in intellectu Daemonis.
RA14
Ad decimumquartum dicendum, quod quatuor viis processerunt aliqui ponentes omnia ex necessitate evenire.
Quarum una fuit via stoicorum, qui imponebant necessitatem futuris eventibus ex certa serie causarum ad
invicem connexarum, quam fatum dicebant; et ad hoc tendit haec ratio. Sed Aristoteles solvit eam in VI
metaphys., dicens, quod si duo supponantur, quod scilicet omne quod evenit habet causam, et quod posita causa
necesse est effectum poni, sequitur omnia ex necessitate contingere; erit enim quemlibet effectum futurum
reducere in aliquam causam praesentem vel praeteritam, quam ex quo est vel fuit, necesse est eam esse vel
fuisse; puta, quod iste occidetur, si de nocte exibit domo; exibit autem, si volet bibere; quod volet, si sitiet; et hoc
erit, si comedet salsa; et forte iam comederat, vel comedit: unde sequitur quod necessarium erit eum occidi. Sed
utraque praedictarum suppositionum falsa est. Falsum enim est quod causa posita, etiamsi de se sit sufficiens,
necesse sit effectum poni, quia potest impediri, puta ignis a combustione lignorum per iniectionem aquae.
Similiter etiam non est verum quod omne quod evenit, habeat causam.
Quaedam enim eveniunt per accidens; quod autem est per accidens non habet causam, quia proprie non est ens,
ut Plato dixit. Unde quod iste fodiat sepulcrum, causam habet; et iterum quod in aliquo loco conditus sit
thesaurus, causam habet; sed iste concursus qui est per accidens, scilicet hunc volentem sepulcrum fodere in loco
ubi est thesaurus reconditus; non habet causam, quia est per accidens.
RA15
Ad decimumquintum dicendum, quod quidam voluerunt imponere necessitatem futuris eventibus ex providentia
divina, in qua fatum constituebant; et ad hoc videtur haec ratio tendere.
Ideo enim Augustinus dicit nihil in mundo temere fieri, quia omnia sunt providentiae divinae subiecta. Sed hoc
non tollit contingentiam futurorum eventuum, neque propter certitudinem divinae cognitionis, neque propter
efficaciam divinae voluntatis. Et hoc quidem quantum ad scientiam patet ex his quae supra dicta sunt. Sicut enim
se habet divina scientia ad futura contingentia, sic se habet oculus noster ad contingentia quae in praesenti sunt,
ut dictum est. Unde sicut certissime videmus socratem sedere cum sedet, nec tamen propter hoc sequitur quod sit
simpliciter necessarium; ita etiam ex hoc quod Deus videt omnia quae eveniunt, in seipsis, non tollitur
contingentia rerum. Ex parte autem voluntatis considerandum est, quod voluntas divina est universaliter causa
entis, et universaliter omnium quae consequuntur modum necessitatis et contingentiae. Ipsa autem est supra
ordinem necessarii et contingentis, sicut est supra totum esse creatum. Et ideo necessitas et contingentia in rebus
distinguuntur non per habitudinem ad voluntatem divinam, quae est causa communis, sed per comparationem ad
causas creatas, quas proportionaliter divina voluntas ad effectus ordinavit; ut scilicet necessariorum effectuum
sint causae intransmutabiles, contingentium autem transmutabiles.
RA16
Ad decimumsextum dicendum, quod quidam etiam conati sunt futuris eventibus necessitatem imponere ex
virtute caelestium corporum, in qua fatum constituebant; et secundum hoc procedit haec ratio. Quae quidem
deficit primo in hoc quod non omnia principia futurorum eventuum sunt subiecta virtuti caelestium corporum;
intellectus enim, et per consequens voluntas quae in ratione est, non sunt vires alicuius organi corporalis; et ideo
non subduntur directe actioni alicuius corporalis virtutis. Deficit etiam quantum ad effectus pure corporales:
virtus enim corporis caelestis est virtus naturalis; natura autem semper tendit ad unum; id autem quod est per
accidens, non est vere unum, ut dicitur in V metaph.. Unde id quod est per accidens, potest quidem quandoque
reduci in aliquam causam intellectualem, quae potest accipere ut unum id quod est per accidens; non autem in
causam naturalem. Manifestum est autem, in effectibus pure corporalibus multa evenire per accidens: puta quod
fulgur cadat in loco nemoroso, ubi sunt multae arbores sitae, quae accenduntur, et comburunt totam silvam.
Unde non omnes effectus pure corporales reduci possunt sicut in causam in virtutem caelestis corporis; et propter
hoc non omnes corporales effectus caelestium corporum ex necessitate eveniunt, quia possunt per accidens
impediri; sicut dicitur in Lib. De somno et vigil., quod multa in commotionibus aeris non eveniunt quorum signa
praecesserunt in caelestibus corporibus.
RA17
Ad decimumseptimum dicendum, quod ratio et voluntas excitantur quidem ad agendum ab aliquo exteriori, quod
inducit passionem in corpore, aut in viribus sensitivis; sed in potestate rationis et voluntatis remanet ut operetur
vel non operetur secundum motum talium passionum.
266

