RA4
Ad quartum dicendum, quod sola voluntas dicitur remunerari vel condemnari, quia nihil condemnatur vel
remuneratur nisi per hoc quod est a voluntate.
RA5
Ad quintum dicendum, quod in actibus animae illud, quo posito vel remoto nihilominus alterum manet, non
semper se habet accidentaliter, sed materialiter quandoque.
Semper enim illud quod est ratio alterius, se habet ad illud sicut formale ad materiale; puta, in actu sensus color
videtur per lumen, et se habet ut materiale ad lumen, quod potest videri etiam sine colore, licet color non possit
videri sine lumine. Et similiter in actu voluntatis finis est ratio volendi id quod est ad finem; unde finis est
appetibilis etiam sine eo quod est ad finem, non accidentaliter se habet ad appetibile, sed materialiter. Et similiter
est intelligendum de principio et conclusione; quia principium potest intelligi sine conclusione, sed non e
converso.
Quia ergo actus voluntatis est ratio quare actus exterior sit culpabilis, quantum ad hoc quod est esse peccatum
culpabile, actus voluntatis se habet ut formale ad actum exteriorem, et actus exterior se habet non accidentaliter
sed materialiter ad tale peccatum.
RA6
Ad sextum dicendum, quod illius actus cuius manu aliquis uteretur ad occidendum, esset quidem actus
inordinatus, sed non haberet rationem culpae, nisi per comparationem ad illum qui utitur alterius manu. Et
similiter actus exterior membri habet deformitatem, sed non habet rationem culpae nisi per hoc quod est a
voluntate. Unde si essent duae personae voluntas et manus, manus non peccaret; sed voluntas peccaret non
solum per actum proprium qui est velle, sed etiam per actum manus qua utitur. Nunc autem unus homo est cuius
est uterque actus, et pro utroque punitur.
RA7
Et per hoc patet solutio ad septimum.
RA8
Ad octavum dicendum, quod si quaeratur: utrum tantum peccet qui sola voluntate peccat quantum qui peccat
voluntate et actu; dicendum est, quod hoc potest contingere dupliciter: uno modo ita quod sit aequalitas ex parte
voluntatis; alio modo ita quod non sit aequalitas. Contingit autem inaequalitatem voluntatis esse tripliciter. Uno
modo secundum numerum, puta, si aliquis uno motu voluntatis vult peccare, et cum non habeat opportunitatem,
transit voluntatis motus; in alio autem qui primo habet motum voluntatis, postmodum opportunitatem habens,
iteratur voluntatis actus; et sic est in eo duplex mala voluntas: una sine actu, et alia cum actu. Alio modo potest
attendi inaequalitas quantum ad modum, puta, si unus habens voluntatem peccandi sciens se non habere
opportunitatem, desistit a tali motu voluntatis; alius autem sciens se habere facultatem peccandi, continuat
voluntatis motum quousque ad actum perveniat. Tertio modo contingit inaequalitatem voluntatis esse quantum
ad intensionem; sunt enim aliqui actus peccati delectabiles, in quibus voluntas augetur quasi remoto freno
rationis, quae ante actum aliqualiter remurmurabat.
Qualitercumque autem sit inaequalitas voluntatis, est inaequalitas peccati. Si autem sit omnino aequalitas ex
parte voluntatis, sic distinguendum videtur in peccato sicut in merito. Qui enim habet voluntatem dandi
eleemosynam et non dat quia non habet facultatem, tantumdem meretur quantum si daret per comparationem ad
praemium essentiale, quod est gaudium de Deo; hoc enim praemium respondet caritati, quae ad voluntatem
pertinet; sed per comparationem ad praemium accidentale, quod est gaudium de quocumque bono creato, magis
meretur qui non solum vult dare, sed dat; gaudebit enim non solum quia dare voluit, sed quia dedit, et ex
omnibus bonis quae ex illa datione provenerunt.
Et similiter si consideretur quantitas demeriti per comparationem ad poenam essentialem, quae consistit in
separatione a Deo et dolore exinde proveniente, non minus demeretur qui sola voluntate quam qui voluntate et
actu peccat; quia haec poena est contemptus Dei, qui respicit voluntatem; sed quantum ad poenam secundariam,
quae est dolor de quocumque alio malo, sic magis demeretur qui actu et voluntate peccat; habebit enim dolorem
non solum de eo quod male voluit, sed etiam de eo quod male fecit, et de omnibus malis quae de eius maleficio
provenerunt. Unde et poenitens qui poenam futuram poenitendo praevenit, de omnibus talibus dolet.
Quod ergo dicitur, quod quantum additum quanto facit maius, intelligendum est ubi utrumque dicitur quantum
secundum eamdem rationem; sed ubi unum est ratio alterius quod sit quantum, hoc non oportet; et sicut si
lignum est longum, erit linea longa, nec oportet quod lignum cum linea sit longius quam linea, quia linea est
ratio longitudinis ligno; sicut etiam dictum est, quod actus exterior habet rationem culpae ab actu voluntatis.
Quod vero dicitur: quantum intendis, tantum facis, habet locum in malis; quia si aliquis intendat peccare
mortaliter, etiam si committat actum qui de genere suo est peccatum veniale vel nullum, mortaliter peccat, quia
conscientia erronea ligat. Si vero aliquis intendat opus meritorium facere committens aliquid quod de genere suo
est peccatum mortale, non meretur, quia conscientia erronea non excusat. Si tamen sub intentione
comprehendatur non solum intentio finis, sed voluntas operis, sic verum est in bono et in malo, quod quantum
aliquis intendit tantum facit. Qui enim vult occidere sanctos ut obsequium praestet Deo, aut qui vult facere

28

