secundum illud Matth. XXVI, 41: spiritus quidem promptus est, caro autem infirma. Ergo non videtur possibile
quod aliquis ex infirmitate peccet contra conscientiam agens.
AG14
Praeterea, pars superior animae, in qua est intellectus et voluntas, imperat inferioribus partibus animae, in quibus
sunt passiones, scilicet irascibili et concupiscibili, et etiam membris corporis. Sed defectus existens in membris
corporis non immutat imperium voluntatis, sed solam executionem actus.
Ergo neque defectus qui est ex parte irascibilis et concupiscibilis secundum infirmitatem passionum, immutat
imperium voluntatis. Sed in imperio voluntatis consistit peccatum. Ergo nullum peccatum est ex infirmitate.
AG15
Praeterea, passionibus neque meremur neque demeremur. Sed ipsum demeritum est peccatum. Ergo nullum
peccatum est ex passione, quae est infirmitas animae.
SC1
Sed contra. Est quod Isidorus dicit in Lib. De summo bono, quod quaedam peccata ex infirmitate committuntur.
SC2
Praeterea, apostolus dicit, Rom. VII, 5: passiones peccatorum, quae per legem erant, operabantur in membris
meis, ut fructificarent morti. Quod autem fructificat morti, est peccatum, secundum illud Rom. VI, 23: stipendia
peccati mors. Ergo ex passionibus quae sunt infirmitates animae, aliqua peccata committuntur.
CO
Respondeo. Dicendum quod communiter ab omnibus ponitur, aliqua peccata ex infirmitate committi; quae a
peccatis ignorantiae non distinguerentur, nisi contingeret aliquem scientem ex infirmitate peccare. Et ideo
concedendum est, quod possibile est aliquem scientem peccare ex infirmitate.
Ad cuius evidentiam primo considerare oportet quid per nomen infirmitatis intelligamus.
Est autem hoc accipiendum ex similitudine infirmitatis corporis. Est autem corpus infirmum, quando aliquis
humor non subditur virtuti regitivae totius corporis; puta, cum aliquis humor excedit in caliditate vel frigiditate
vel in aliquo huiusmodi. Sicut autem est quaedam vis regitiva corporis, ita ratio est regitiva omnium interiorum
affectionum: unde cum aliqua affectio non est moderata secundum regimen rationis, sed excedit aut deficit,
dicitur esse animae infirmitas; et hoc maxime contingit secundum affectiones appetitus sensitivi, quae passiones
dicuntur, ut timor, ira, concupiscentia, et huiusmodi.
Unde antiqui huiusmodi animae passiones, aegritudines animae vocabant, ut Augustinus dicit in Lib. De Civit.
Dei.
Illud ergo ex infirmitate homo agere dicitur quod agit ex aliqua passione, puta ex ira vel timore vel
concupiscentia, vel aliquo huiusmodi. Socrates autem, ut Aristoteles dicit in VII ethic., considerans firmitatem et
certitudinem scientiae, posuit quod scientia non potest superari a passione, ita scilicet quod nullus homo potest
per passionem aliquid facere contra scientiam; et omnes virtutes nominabat scientias et omnia vitia seu peccata
nominabat ignorantias: ex quo sequebatur quod nullus sciens ex infirmitate peccat; quod manifeste contrariatur
his quae quotidie experimur.
Et ideo considerandum est, quod habere scientiam contingit multipliciter; uno modo in universali, alio modo in
particulari: et uno modo in habitu, alio modo in actu. Potest autem ex passione primo quidem contingere ut id
quod scitur in habitu, non consideretur in actu. Manifestum est enim quod quandocumque una potentia intenditur
in suo actu, alia potentia vel impeditur vel totaliter avertitur a suo actu; sicut cum aliquis intentus est ad aliquem
audiendum, non percipit hominem pertranseuntem. Et hoc ideo contingit, quia omnes potentiae radicantur in una
anima, cuius intentio applicat unamquamque potentiam ad suum actum: et ita cum aliquis fuerit fortiter intentus
circa actum unius potentiae, minuitur eius intentio circa actum alterius. Sic ergo cum fuerit concupiscentia fortis,
aut ira, aut aliquid huiusmodi, impeditur a consideratione scientiae.
Secundo considerandum est, quod passiones animae, cum sint in appetitu sensitivo, sunt circa particularia:
concupiscit enim homo hanc delectationem, sicut et sentit hoc dulce. Scientia autem est in universali; et tamen
universalis scientia non est principium alicuius actus, nisi secundum quod applicatur ad particulare, quia actus
circa particularia sunt. Quando ergo passio est fortis circa aliquod particulare, repellit contrarium motum
scientiae circa idem particulare, non solum distrahendo a consideratione scientiae, ut supra dictum est, sed etiam
corrumpendo per viam contrarietatis; et sic ille qui in forti passione est constitutus, etsi consideret aliquo modo
in universali, in particulari tamen impeditur eius consideratio.
Tertio considerandum est, quod ex aliqua corporali transmutatione ligatur usus rationis, ut vel totaliter nihil
consideretur, vel quod non libere considerari possit, sicut patet in dormientibus et phreneticis. Per passiones
autem fit aliqua immutatio circa corpus, ita quod interdum aliqui propter iram et concupiscentiam vel aliquam
huiusmodi passionem in insaniam inciderunt. Et ideo quando huiusmodi passiones sunt fortes, per ipsam
transmutationem corporalem ligant quodammodo rationem, ut liberum iudicium de particularibus agendis non
habeat. Et sic nihil prohibet aliquem scientem secundum habitum et in universali, per infirmitatem peccare.
RA1
Ad primum ergo dicendum, quod in voluntate hominis positum est quod servetur a peccato; sed in hoc infirmatur
per passionem, ut perfecte non velit, ligato rationis usu, sicut dictum est.
74

