Sed circumstantia facit de non peccato peccatum; negotiari enim secundum se non est peccatum, sed tamen
clerico peccatum est propter circumstantiam personae. Ergo multo magis circumstantia de veniali facit mortale.
AG3
Praeterea, semel inebriari est peccatum veniale. Dicitur autem, quod multoties inebriari est peccatum mortale.
Ergo ista circumstantia quoties facit de veniali mortale.
AG4
Praeterea, peccatum quod ex certa malitia fit, dicitur esse irremissibile, et non veniale.
Ergo circumstantia aggravat in infinitum.
AG5
Praeterea, Hieronymus dicit, quod nugae in ore laici nugae sunt, in ore autem sacerdotis blasphemiae.
Blasphemia autem est ex suo genere peccatum mortale. Ergo circumstantia personae facit de veniali mortale.
SC
Sed contra, circumstantia comparatur ad peccatum sicut accidens ad subiectum. Sed in subiecto finito non potest
esse accidens infinitum. Ergo circumstantia non potest dare peccato gravitatem infinitam, quae est gravitas
peccati mortalis.
CO
Respondeo. Dicendum quod, sicut dictum est, circumstantia aggravans quandoque constituit novam speciem
peccati, quandoque autem non.
Manifestum est autem quod peccatum mortale et veniale non sunt eiusdem speciei. Sicut enim aliqui actus ex
suo genere sunt boni, et aliqui ex suo genere sunt mali, ita aliqua peccata ex suo genere sunt venialia, et aliqua ex
suo genere mortalia. Circumstantia ergo quae sic aggravat ut novam speciem peccati constituat, potest
constituere speciem peccati mortalis, et ita aggravat in infinitum; puta, si aliquis loquatur verbum iocosum ut
provocet ad libidinem vel ad odium. Si autem sic aggravet quod non constituat novam peccati speciem, non
potest aggravare in infinitum, faciendo de veniali mortale; quia semper maior est gravitas quae est ex peccati
specie, quam quae est ex circumstantia speciem non constituente.
RA1
Ad primum ergo dicendum, quod non ea ratione dicitur quod Adam venialiter peccare non potuerit, quia ea quae
nobis sunt venialia, ei essent mortalia; sed quia ea quae nobis sunt venialia, committere non potuit antequam
mortaliter peccaret; nisi enim averteretur a Deo per peccatum mortale, nullus defectus in eo esse poterat nec
animae nec corporis.
RA2
Ad secundum dicendum, quod circumstantia quae facit de non peccato peccatum, constituit peccati speciem; et
talis circumstantia potest etiam de veniali facere mortale.
RA3
Ad tertium dicendum, quod multoties inebriari non est circumstantia constituens speciem peccati; et ideo sicut
semel inebriari est peccatum veniale, ita et multoties inebriari per se loquendo; per accidens autem et dispositive
multoties inebriari potest esse peccatum mortale; puta, si ex consuetudine in tantam complacentiam ebrietatis
perduceretur, quod etiam divino praecepto contempto inebriari proponeret.
RA4
Ad quartum dicendum, quod peccare ex certa malitia est peccare ex electione, idest voluntarium et scientem; et
hoc contingit dupliciter: uno modo per hoc quod aliquis repellit a se ea quibus a peccato retrahi posset, puta
spem veniae vel timorem divinae iustitiae; et talis circumstantia constituit speciem peccati in spiritum sanctum,
quod dicitur irremissibile. Alio modo potest contingere ex sola habitus inclinatione; et talis circumstantia non
constituit speciem, nec facit de veniali mortale. Non enim quicumque voluntarius et sciens dicit verbum otiosum,
mortaliter peccat.
RA5
Ad quintum dicendum, quod circumstantia personae etsi aggravet, non tamen facit ex veniali mortale, nisi
constituat speciem peccati; puta, si sacerdos aliquid faciat contra praeceptum sibi datum a sacerdotibus vel
contra votum. Verbum autem Hieronymi intelligitur per exaggerationem dictum, vel per occasionem; quia nugae
in ore sacerdotis possunt esse aliis occasio blasphemandi.
|a9 Articulus 9
TTA
Nono quaeritur utrum omnia peccata sint paria.
TTB
Et videtur quod sic.
AG1
Dicitur enim Iac. II, 10: quicumque totam legem servaverit, offendat autem in uno, factus est omnium reus; et
ideo Hieronymus dicit super Eccle. IX, 18, exponens illud: qui in uno offenderit, multa bona perdit, quod qui
subiacet uni vitio omnibus subiacet.
44

