Sed hoc esse non posset, si peccata proximorum parentum originaliter non transirent in posteros, sed solum
peccatum primi hominis.
Ergo peccata proximorum parentum originaliter transeunt in posteros.
AG2
Praeterea, sicut natura humana fuit in Adam, ita in singulis hominibus. Sed Adam suo peccato actuali corrupit
naturam humanam, et corruptam transmisit in posteros; quia qualem habuit, talem communicavit. Ergo et
quilibet alius suo peccato actuali corrumpit naturam humanam in se ipso, et huiusmodi corruptionem transmittit
in posteros, et sic peccata actualia proximorum parentum transeunt originaliter in posteros, sicut et peccatum
primi parentis.
AG3
Sed dicitur, quod in Adam fuit humana natura integra: et ideo potuit eam corrumpere suo actuali peccato; in aliis
autem hominibus est natura humana iam corrupta; et ideo per eorum actualia peccata corrumpi non potest. Sed
contra est quod Apoc. XXII, 11, dicitur: qui iustus est, iustificetur adhuc; et qui in sordibus, sordescat adhuc. Sed
esse eam in sordibus peccati est esse corruptam. Ergo natura quae est in aliquo corrupta, potest adhuc ulterius
corrumpi.
AG4
Sed dicendum, quod illa corruptio naturae quae fiebat per peccatum primi parentis, de natura integra fecit
corruptam; et ideo potuit causare transfusionem originalis peccati; sed aliae corruptiones naturae quae fiunt per
peccata actualia, hoc non faciunt; et ideo non causant transfusionem originalis peccati.
Sed contra, medium comparatum uni extremorum habet rationem alterius; sicut pallidum comparatur ad album,
ut nigrum ad album. Sed minus corruptum, medium est inter integrum et magis corruptum. Ergo idem operatur
corruptio naturae qua transmutatur de integro in corruptum, et corruptio qua transmutatur de minus corrupto in
magis corruptum.
AG5
Sed dicendum, quod natura humana fuit in primo homine sicut in primo principio; et ideo potuit in eo corrumpi,
non autem in aliis. Sed contra, si primo homine non peccante aliquis posterorum eius peccasset, corrupta fuisset
in eo natura humana, et talem transmisisset in posteros; et tamen in eo non fuisset humana natura sicut in primo
principio. Non ergo requiritur ad transfusionem originalis peccati quod natura humana corrumpatur per primum
naturae principium.
AG6
Praeterea, Exod. XX, 5, dicitur: ego sum Deus zelotes, visitans iniquitatem patrum in filios in tertiam et quartam
generationem; quod non potest referri nisi ad peccatum actuale proximorum parentum. Ergo peccata actualia
proximorum parentum originaliter traducuntur in posteros.
AG7
Sed diceretur, quod hoc intelligitur de transitu peccatorum quantum ad poenam, non autem quantum ad culpam.
Sed contra, effectus non potest esse sine causa sua. Sed poena est effectus culpae. Ergo si traducitur poena,
necesse est ut traducatur et culpa.
AG8
Sed diceretur, quod poena quae supponit culpam, non semper est in eodem, sed quandoque in alio. Sed contra,
poena a Deo est, et iusta est. Iustitia autem est aequalitas quaedam. Oportet ergo quod poena inaequalitatem
culpae ad aequalitatem reducat.
Sed hoc non posset esse, nisi in eodem fieret aequalitas per poenam in quo praecessit inaequalitas per culpam, ut
scilicet patiatur aliquid secundum voluntatem Dei contra voluntatem suam, qui peccando fecit contra voluntatem
Dei secundum voluntatem suam. Oportet ergo quod ad eumdem transeat poena ad quem transit culpa.
AG9
Praeterea, Matth. XXVII, 25, Iudaei dixerunt: sanguis eius super nos, et super filios nostros; quod exponens
Augustinus in quodam sermone de passione dicit: ecce quae bona ad haeredes suos quodam sacrilegii testimonio
transmittunt, macula sanguinis se perfundunt, et posteros perimunt. Ergo peccatum actuale aliorum hominum
quam Adam transit ad posteros etiam quantum ad maculam.
AG10
Praeterea, Adam peccante omnes in eo peccavimus, ut dicit apostolus, et hoc ideo quod in eo eramus secundum
seminalem rationem, ut Augustinus dicit.
Sed sicut fuimus in Adam secundum seminalem rationem, ita etiam in proximis parentibus.
Ergo etiam eis peccantibus nos peccavimus, et ita originaliter eorum peccata ad nos transeunt.
AG11
Praeterea, mors quae est privatio vitae, est poena originalis peccati. Sed vita hominis semper magis et magis
minoratur; in principio enim mundi diutius homines vivebant quam modo. Ergo cum poena crescat, videtur quod
augeatur a culpa; et sic per peccata actualia proximorum parentum aliquid addatur ad originale peccatum quod
trahitur ex primo parente.
AG12
107

