Sed si circumstantia constituat aliam speciem peccati disparatam, sequitur eumdem actum esse sub diversis
speciebus peccati. Nec hoc est inconveniens, quia species peccati non est species actus secundum suam naturam,
sicut supra, dictum est, sed secundum esse morale, quod comparatur ad naturam actus sicut quale ad
substantiam, vel potius sicut deformitas qualis ad subiectum.
Sicut ergo non est inconveniens quod idem corpus sit album et dulce, quae sunt diversae species qualitatis, et
quod idem homo sit caecus et surdus, qui sunt diversi defectus secundum speciem; ita non est inconveniens quod
idem actus sit in diversis speciebus peccati.
RA4
Et per hoc etiam patet etiam responsio ad quartum.
RA5
Ad quintum dicendum, quod non omnis differentia peccatorum est secundum superabundantiam et defectum, sed
secundum diversam materiam et secundum defectum aut superabundantiam in diversis circumstantiis.
Et tamen superabundantia et defectus non solum attenditur secundum quantum, sed secundum quascumque
circumstantias; quia sive aliquis operetur ubi non oportet, vel quando non oportet, et similiter in ceteris, erit
abundantia; defectus autem, si in quocumque praedictorum deficiat.
RA6
Ad sextum dicendum, quod licet principaliter voluntas furantis non feratur ad rem sacram, sed ad aurum, fertur
tamen super rem sacram ex consequenti; magis enim vult rem sacram accipere quam auro carere.
RA7
Ad septimum dicendum, quod cum dicitur quod circumstantia mutat speciem peccati, aut transfert in aliud
genus, non intelligitur quod actus prius existens in una specie iterum resumatur, et fiat alterius speciei; sed quia
actus qui absque circumstantia consideratur non in tali specie peccati, circumstantia superveniente illam speciem
peccati habet.
RA8
Ad octavum dicendum, quod defectus circumstantiae in natura non mutat speciem substantialem naturae, sed
mutat speciem deformitatis; alia enim species monstri est quae causatur ex arctitudine loci, et ex multitudine
materiae. Et similiter est in proposito, ut dictum est.
RA9
Ad nonum dicendum, quod actus moralis non habet speciem a fine remoto, sed a fine proximo, qui est obiectum.
Dictum est autem, quod circumstantia dat speciem in quantum est obiectum alicuius actus, vel in quantum ex ea
resultat aliqua conditio circa obiectum.
RA10
Ad decimum dicendum, quod etiam in virtutibus circumstantia transfert in aliam speciem, licet non omnis; facere
enim magnos sumptus, est actus magnificentiae; sed facere magnos sumptus in templo construendo, est actus
religionis.
RA11
Ad undecimum dicendum, quod omnis circumstantia constituens aliquam speciem peccati, necesse est quod
aggravet; quia si absque hac circumstantia non erat peccatum, facit de non peccato peccatum. Si autem erat
peccatum, inducit plures peccati deformitates.
Si autem talis circumstantia sit penitus ignorata tali ignorantia quae non habeat culpam, speciem peccati non
constituet formaliter loquendo, sed materialiter tantum; sicut si aliquis accedit ad coniugatam quam non credit
coniugatam, committit quidem id quod est adulterium, non quasi adulter, quia forma talis actus est ex ratione et
voluntate.
Quod autem ignoratur, non est voluntarium.
Unde si accederet ad coniugatam alterius, quam putaret esse suam uxorem, esset absque peccato, sicut cum Lia
subinducta est Iacob, loco Rachelis.
RA12
Ad duodecimum dicendum, quod si circumstantia constituat speciem quae se habeat ad peccatum
praeintellectum ut species eius, sicut adulterium ad fornicationem, non sunt duo peccata, sed unum, sicut
socrates non est duae substantiae, propter hoc quod homo est et animal; sed si constituat speciem disparatam
peccati, erit quidem unum peccatum propter unam substantiam actus, sed multiplex propter multas et diversas
deformitates peccati; sicut pomum est unum quale propter unitatem subiecti, sed multiplex quale propter
diversitatem coloris et saporis.
RA13
Ad decimumtertium dicendum, quod similitudo conclusionis ad actionem moralem attenditur quantum ad hoc
quod sicut actus syllogisticus terminatur ad conclusionem, ita processus rationis in moralibus terminatur ad opus;
non autem est similitudo quantum ad omnia. Nam operationes morales sunt in singularibus, in quibus diversae
circumstantiae considerantur; conclusiones autem in rebus speculativis sunt per abstractionem a singularibus.

41

