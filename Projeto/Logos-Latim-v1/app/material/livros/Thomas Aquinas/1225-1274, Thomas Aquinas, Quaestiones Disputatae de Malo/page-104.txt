poenali, ut tandem resurgentes transferantur in gloriam. Et ex hac poenalitate quae remanet in baptizatis quantum
ad inferiores vires, traducunt originale peccatum. Nec est inconveniens quod poena sit causa culpae; quia vires
inferiores non sunt susceptivae culpae nisi in quantum possunt moveri a superioribus; et ideo remota culpa a
superiori parte animae, non remanet ratio culpae in inferioribus actu sed virtute, in quantum sunt generationis
humanae principium.
RA8
Ad octavum dicendum, quod sicut peccatum Adae nocet omnibus qui carnaliter nascuntur ex ipso, ita redemptio
Christi valet omnibus qui spiritualiter ex eo nascuntur.
RA9
Ad nonum dicendum quod natura absolute accepta in plus est quam persona; sed natura in persona considerata
includitur infra fines personae, et per hunc modum persona potest inficere naturam. Et quia a persona primi
parentis personae omnes quae ab eo seminaliter propagantur, naturam humanam accipiunt; ideo talis corruptio
naturae derivatur ad omnes: sicut si aqua corrumperetur in fonte, corruptio deveniret ad totum rivum derivatum
ex fonte.
RA10
Ad decimum dicendum, quod in anima parentis baptizati est aliquid resistens corruptioni originalis peccati,
scilicet sacramentum Christi; quod quidem impedimentum non est in anima prolis genitae. Vel dicendum, quod
infectio naturae non transit ad animam nisi per actum generationis, quae est actus naturae; et ideo non transit in
animam generantis, sed in animam generati, qui est terminus generationis.
RA11
Ad undecimum dicendum, quod peccatum non est actu in semine, sed virtute, in quantum est principium
generationis humanae, ut supra dictum est.
RA12
Ad duodecimum dicendum, quod defectus originalis non habet rationem culpae ex hoc quod ex necessitate
trahitur per seminalem generationem, sed ex hoc quod natura est infecta infectione quae reputatur voluntaria
propter sui principium, ut supra dictum est.
RA13
Ad decimumtertium dicendum, quod semen hoc modo agit ad infectionem animae sicut agit ad completionem
humanae naturae.
Sicut ergo actio seminis est in tempore, sed tamen completio naturae humanae est in instanti per adventum
ultimae formae; ita et infectio peccati originalis in instanti causatur a primo parente, quamvis actio seminis non
sit in instanti.
RA14
Ad decimumquartum dicendum, quod aliqui crediderunt quod peccatum originale a primo parente non posset
traduci in posteros nisi omnes homines materialiter fuerint in Adam; et ideo ponunt, quod semen non est
superfluum alimenti, sed traducitur ab ipso Adam. Sed hoc non potest esse; quia sic semen esset aliquid
resolutum de substantia generantis. Quod autem resolvitur de substantia alicuius, recedit a natura ipsius, et est in
via corruptionis; unde non potest esse principium generationis in eadem natura. Et ex hoc Philosophus concludit,
quod semen non est aliquid resolutum de substantia, sed superfluum alimenti. Per hoc autem non excluditur quin
peccatum originale contrahatur a primo parente. Conditio enim generati magis dependet ab agente quod disponit
materiam et dat formam, quam a materia, quae a priori dispositione recedens, et formam priorem amittens,
novam dispositionem et formam recipit ab agente. Unde non refert, quantum ad contractionem originalis peccati,
undecumque materia humani corporis venerit, sed a quo agente in speciem naturae humanae fuerit commutata.
RA15
Ad decimumquintum dicendum, quod agens propinquum et remotum possunt distingui dupliciter, uno modo per
se, alio modo per accidens. Per accidens quidem, sicut cum remotio et distantia attenditur tantum secundum
locum, vel secundum tempus, vel secundum aliquid huiusmodi accidentale causae in quantum est causa; et sic
verum est quod agens propinquum magis imprimit in effectum quam agens remotum, sicut ignis propinquus
magis calefacit quam ignis remotus, et malum propinquum secundum tempus magis movet animam quam
remotum. Per se autem distinguuntur agens propinquum et remotum, secundum naturalem ordinem causarum in
causando: et hoc modo agens remotum plus influit in effectum quam agens propinquum.
Dicitur enim in libro de causis, quod omnis causa primaria plus est influens super suum causatum quam causa
secunda: quia causa secunda non agit nisi ex virtute causae primae. Quod autem effectus recipit interdum
speciem agentis propinqui et non agentis remoti, non est proprie defectus influentiae quae fit ab agente remoto,
sed propter defectum materiae, quae non potest recipere tam excellentem formam; unde si materia sit susceptiva
formae principalis agentis, recipiet eam magis quam formam agentis propinqui; sicut domus magis recipit
formam artis quam formam instrumenti. Quia ergo vetustas originalis peccati invenitur in omnibus secundum
quod sunt moti a primo parente, ut supra dictum est; ideo nullus transmittit peccatum originale nisi prout generat
in virtute primi agentis. Et propter hoc magis dicitur contrahi ab Adam quam a proximo parente.
RA16
104

