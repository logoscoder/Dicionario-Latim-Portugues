Similiter etiam maior est impugnatio ex parte hostis circa luxuriam quam circa gulam; quia praecipue diabolus
impugnat hominem de luxuria, ut patet per illud quod dicitur iob cap. XL, 11: virtus est in lumbis eius, et
potestas eius in umbilico ventris illius; quod Gregorius refert ad peccatum luxuriae.
Ergo videtur quod peccatum luxuriae sit minus quam peccatum gulae, ut supra dictum est. Ergo non omnis actus
luxuriae est peccatum mortale.
AG7
Praeterea, corruptio naturae humanae consistit in rebellione carnis ad spiritum. Sed haec rebellio consecuta est ex
peccato gulae; dicit enim bernardus exponens id quod habetur Gen. III, 6: vidit mulier lignum, etc., quod ab
inordinata concupiscentia ligni vetiti subsecuta est rebellio carnis ad spiritum.
Ergo vis nutritiva, ad quam pertinet talis concupiscentia, est magis corrupta quam vis generativa; et sic cum non
omnis actus gulae sit peccatum mortale, videtur quod multo minus omnis actus luxuriae.
AG8
Praeterea, poena respondet culpae. Sed maior poena consecuta est vim nutritivam ex peccato primi parentis
quam aliquam aliam vim animae: ad nutritivam enim pertinet esuries et sitis, et alia huiusmodi, quae interdum
ducunt hominem usque ad mortem.
Ergo est maior culpa circa nutritivam quam circa generativam; et sic idem quod prius.
AG9
Praeterea, peccatum mortale esse non potest nisi in ratione, ut patet per Augustinum XII de Trinit.. Sed
quandoque actus luxuriae exercetur sine deliberatione rationis, sicut patet de Lot, qui ignoranter ad filias suas
accessit, ut habetur gen.
Cap. XIX, 33-37. Ergo videtur quod actus luxuriae non semper sit peccatum mortale.
AG10
Praeterea, quando ratio absorbetur, non imputatur aliquid homini ad peccatum mortale.
Sed in actu luxuriae tota ratio absorbetur, quia I Cor., VI, 18, super illud: qui fornicatur in corpus suum peccat,
dicit Glossa: hic proprie servit anima corpori in tantum ut nihil aliud in ipso momento et experimento tam magni
flagitii cogitare homini liceat aut intendere, quia mentem captivam subdit ipsa submersio et absorptio libidinis.
Ergo videtur quod actus luxuriae non sit peccatum mortale.
AG11
Praeterea, Deut. XXIII, 17, super illud: non erit meretrix, etc. Dicit Glossa: ad eas prohibet accedere quarum est
venialis turpitudo. Ergo accedere ad meretricem est peccatum veniale.
AG12
Praeterea, commixtio maris et feminae ordinata est ad actum generationis et educationis prolis. Sed quandoque
ex fornicario concubitu potest sequi convenienter generatio et educatio prolis. Ergo non omnis fornicarius
concubitus est peccatum mortale.
AG13
Praeterea, magis impedit bonum generationis et educationis prolis qui nunquam operi generationis intendit quam
qui ad mulierem accedit fornicario concubitu. Si ergo fornicarius concubitus esset peccatum mortale propter
impedimentum educationis prolis, multo magis servare continentiam esset peccatum mortale; cum per hoc
totaliter generatio prolis impediatur.
AG14
Praeterea, manifestum est quod ex concubitu mulieris quae est sterilis vel vetula, generatio prolis sequi non
potest. Sed tamen hoc quandoque fieri potest sine peccato mortali in statu matrimonii. Ergo etiam alii actus
luxuriae ex quibus non sequitur generatio et debita educatio prolis, possunt esse absque peccato mortali.
AG15
Praeterea, Matth. V dicitur, quod si anima fuerit titillata concupiscentia, etsi sit peccatum, non tamen est crimen.
Sed talis titillatio est actus luxuriae. Ergo actus luxuriae non est crimen, sive peccatum mortale.
AG16
Praeterea, delectatio fornicationis prout est in cogitatione sola, non est peccatum mortale. Sed consensus in
veniale peccatum, non est mortale peccatum. Ergo neque etiam consensus rationis in talem delectationem est
peccatum mortale, et tamen est actus luxuriae; ergo non omnis actus luxuriae est peccatum mortale.
AG17
Praeterea, illud quod non est peccatum mortale uni, non est peccatum mortale alteri. Sed consensus in
delectationem non est peccatum mortale viro habenti uxorem, quia nec etiam ipse actus est ei peccatum mortale.
Ergo neque aliis consensus in delectationem luxuriae est peccatum mortale.
AG18
Praeterea, actus etiam luxuriae sunt tactus, et amplexus, et oscula. Sed huiusmodi non videntur esse peccata
mortalia: cum enim ad Ephes. V, 3-4, apostolus dixisset: fornicatio et immunditia et avaritia aut turpitudo (quae
scilicet consistit in amplexibus et osculis, ut Glossa interlin. Dicit), aut stultiloquium aut scurrilitas... Nec
nominetur in vobis; postea subiecit: omnis fornicator, aut immundus, aut avarus... Non habet hereditatem in
regno Christi et Dei, praetermissa turpitudine et stultiloquio et scurrilitate.
227

