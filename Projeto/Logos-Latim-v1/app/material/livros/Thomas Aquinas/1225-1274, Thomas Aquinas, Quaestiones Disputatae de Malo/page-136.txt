Augustinus dicit in libro LXXXIII quaestionum, ipsum nutrimentum caritatis est diminutio cupiditatis. Ergo
videtur quod peccatum veniale diminuat caritatem.
AG6
Praeterea, Augustinus dicit in VIII super Gen. Ad litteram, quod caritas vel gratia comparatur ad animam sicut
lux ad aerem. Sed lux aeris diminuitur si aliquod obstaculum lucis ponatur, puta cum densior fit per vaporem.
Ergo et caritas vel gratia diminuitur per veniale, quod est quoddam obstaculum caritatis et obnubilatio mentis.
AG7
Praeterea, omne id quod successive corrumpitur, potest diminui. Sed caritas successive corrumpitur. Ergo caritas
potest diminui.
Minor probatur dupliciter: primo quidem, quia omne quod corrumpitur est subiectum corruptionis. Sed caritas
corrumpitur. Ergo est subiectum corruptionis. Aliquid ergo eius est corruptum, et aliquid adhuc manet; et sic
successive corrumpitur. Secundo sic: caritas non corrumpitur quando est; nec etiam quando totaliter non est, quia
iam corrupta est.
Ergo corrumpitur quando partim est et partim non est. Successive ergo corrumpitur. Ergo potest diminui: sed non
per mortale, ergo per veniale.
AG8
Praeterea, sicut in peccato mortali est inordinatio simpliciter, ita in peccato veniali est inordinatio secundum
quid. Sed inordinatio simpliciter, quae est peccati mortalis, tollit simpliciter ordinationem caritatis.
Ergo inordinatio secundum quid, tollit ordinationem caritatis secundum quid: ergo diminuit ipsam.
AG9
Praeterea, ex multis actibus peccatorum venialium generatur aliquis habitus. Sed actus peccati venialis impedit
actum caritatis. Ergo et habitus venialis peccati impedit habitum caritatis: ergo diminuit ipsum.
AG10
Praeterea, omnis offensa diminuit dilectionem.
Sed peccatum veniale est quaedam offensa, cum habeat rationem culpae. Ergo peccatum veniale diminuit
dilectionem caritatis.
AG11
Praeterea, bernardus dicit in quodam sermone de purificatione, quod non procedere in via Dei est retrocedere.
Sed ille qui peccat venialiter, non procedit in via Dei.
Ergo retrocedit; quod non esset, nisi veniale diminueret caritatem.
AG12
Praeterea, omnis virtus unita fortior est quam multiplicata; unde et amor unitus fortior est quam ad plura
dispersus: propter quod dicit Philosophus in VIII ethic., quod impossibile est plures intense diligere.
Sed ille qui peccat venialiter, amorem suum dispergit ad alia quam ad Deum. Ergo diminuitur in eo virtus
caritatis.
AG13
Praeterea, Prov., XXIV, 16, dicitur: septies in die cadit iustus et resurgit; quod exponit Glossa, de casu qui fit per
veniale. Sed per veniale non cadit homo a caritate. Ergo cadit a perfecto gradu caritatis.
Diminuitur ergo caritas per veniale peccatum.
AG14
Praeterea, per caritatem meretur homo gloriam vitae aeternae. Sed per veniale peccatum retardatur homo a
consecutione vitae aeternae. Ergo per veniale peccatum diminuitur caritas.
AG15
Praeterea, illa quae impediunt vitam corporalem vel sanitatem, diminuunt ipsam.
Sed veniale peccatum est quoddam impedimentum spiritualis vitae, quae est per caritatem, ut supra dictum est.
Ergo per peccatum veniale diminuitur caritas.
AG16
Praeterea, operatio sequitur formam.
Quod ergo impedit actum, diminuit formam.
Sed veniale impedit actum caritatis. Ergo diminuit ipsam caritatem.
AG17
Praeterea, fervor est proprium accidens caritatis; unde dicitur Rom., XII, 11: spiritu ferventes. Sed veniale
diminuit fervorem caritatis, ut communiter dicitur. Ergo diminuit caritatem.
SC1
Sed contra. Quod in infinitum distat ab aliquo, additum vel subtractum non diminuit ipsum nec auget; sicut patet
de puncto et linea. Sed veniale in infinitum distat a caritate: quia caritas diligit Deum sicut infinitum bonum,
veniale autem diligit creaturam sicut quoddam bonum finitum.
SC2

136

