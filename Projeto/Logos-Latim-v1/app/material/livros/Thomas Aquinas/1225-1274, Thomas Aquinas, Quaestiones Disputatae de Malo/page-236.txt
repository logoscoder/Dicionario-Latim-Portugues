Non est autem motus necessarius alicuius partis aeris ad generationem rerum, sicut motus caelestium corporum,
quae quidem ponunt animata; unde propter hoc solum spiritualis substantia uniretur aereo corpori, ut ipsum
moveret.
Relinquitur ergo quod hoc sit principaliter propter sensum, sicut et in nobis accidit.
Unde et Platonici posuerunt, Daemones esse animalia animo passiva; quod pertinet ad partem sensitivam.
Sensus autem non potest esse sine tactu, qui est fundamentum omnium sensuum; unde eo corrupto corrumpitur
animal. Organum autem tactus non potest esse corpus aereum, nec aliquod corpus simplex, ut probatur in Lib.
De anima.
Unde relinquitur quod nullum corpus aereum possit esse animatum; et ideo dicimus, Daemones non habere
corpora naturaliter sibi unita.
RA1
Ad primum ergo dicendum, quod Augustinus ibi et in multis aliis locis loquitur de corporibus Daemonum,
secundum quod visum est quibusdam doctis hominibus, id est Platonicis, ut patet ex auctoritate eius supra
inducta.
RA2
Ad secundum dicendum, quod experientia proprie ad sensum pertinet. Quamvis enim intellectus non solum
cognoscat formas separatas, ut Platonici posuerunt, sed etiam corpora, non tamen intellectus cognoscit ea prout
sunt hic et nunc, quod est proprie experiri, sed secundum rationem communem. Transfertur enim experientiae
nomen etiam ad intellectualem cognitionem, sicut etiam ipsa nomina sensuum, ut visus et auditus. Nihil tamen
prohibet dicere, quod Augustinus in Daemonibus experientiam ponit, secundum quod ponuntur habere corpora,
et per consequens sensum.
RA3
Ad tertium dicendum, quod satis probabile est quod dionysius, qui in plurimis fuit sectator sententiae Platonicae,
opinatus sit cum eis, Daemones esse animalia quaedam habentia appetitum et apprehensionem sensitivam.
Potest tamen dici quod furor et concupiscentia in Daemonibus ponitur metaphorice propter similitudinem
operationis, non secundum quod important quasdam passiones partis sensitivae pertinentes ad vim irascibilem et
concupiscibilem: quia sic etiam in sanctis Angelis ponuntur, ut patet per Augustinum IX de Civit. Dei, et per
dionysium II cap. Caelest. Hierar., et similiter phantasia, quae a visione nomen accepit, ut dicitur in Lib. De
anima, metaphorice attribuitur Daemonibus, sicut et visus intellectui.
RA4
Ad quartum dicendum, quod etsi aer sit nobilius corpus quam terra, tamen et aer et omnia alia elementa
materialiter se habent ad corpora mixta; unde forma corporis mixti est nobilior quam forma elementi. Et propter
hoc, quia anima est nobilissima formarum, non potest esse forma aerei corporis, sed solum corporis mixti, in quo
terra et aqua magis secundum quantitatem abundant, ut fiat mixtionis aequalitas.
RA5
Ad quintum dicendum, quod anima comparatur ad corpus dupliciter. Uno modo ut forma; et sic spiritus (quod
est corpus aereum) non est medium inter animam et corpus mixtum terrestre; sed immediate anima unitur corpori
mixto ut forma. Alio modo comparatur anima ad corpus animatum ut motor; et in hac comparatione cadit
medium corpus aereum, id est spiritus, inter animam et corpus animatum. Et quia habitudo formae praecedit
habitudinem motoris, consequens est quod per prius sit animabile corpus mixtum terrestre quam corpus aereum.
RA6
Ad sextum dicendum, quod, si supponatur corpora caelestia esse animata, ut quidam ponunt; non tamen propter
hoc oportet quod in media regione sint corpora animata. Corpora enim infima per mixtionem ad medium
deducta, maiorem habent similitudinem cum corporibus caelestibus secundum remotionem a contrarietate, quam
corpora simplicia, puta ignis et aer, in quibus sunt superexcellentiae contrariorum.
RA7
Ad septimum dicendum, quod possibile est, Damascenum quantum ad hoc secutum esse Origenem, ut crederet et
Angelos et Daemones naturaliter sibi unita habere corpora; ratione quorum, in comparatione ad nos, spiritus
dicantur; in comparatione autem ad Deum, corporei. Potest tamen dici, quod corporeum accipitur et ab eo et a
Gregorio pro composito, ut ex eorum verbis nihil aliud intelligatur quam quod Angeli et Daemones in
comparatione ad nos sunt simplices, in comparatione autem ad Deum sunt compositi.
RA8
Ad octavum dicendum, quod definitio illa datur secundum positiones Platonicorum.
RA9
Ad nonum dicendum, quod Augustinus etiam ibi loquitur secundum Platonicos; unde dixit ibidem: sicut doctis
hominibus visum est.
RA10
Ad decimum dicendum, quod Augustinus ibi loquitur contra Platonicos, qui ponebant quod cultus divinitatis est
exhibendus propter corporum aeternitatem: contra quos Augustinus eorum positione utitur, ostendens quod si
corpora incorruptibilia habent, ex hoc ipso sunt magis miseri, cum sint passivi.
236

