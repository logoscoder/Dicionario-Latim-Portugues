sic habet rationem culpae, quia sic est voluntarius. Sicut ergo homicidium non dicitur culpa manus, sed culpa
totius hominis; ita huiusmodi defectus non dicitur esse peccatum personale, sed peccatum totius naturae; nec ad
personam pertinet, nisi in quantum natura inficit personam. Et sicut ad unum peccatum faciendum diversae
partes hominis adhibentur, scilicet voluntas, ratio, manus et huiusmodi, et tamen est unum solum peccatum
propter unitatem principii, scilicet voluntatis, a quo peccati ratio ad omnes actus partium derivatur; ita et ratione
principii in tota natura humana consideratur quasi unum peccatum originale; propter quod apostolus dicit, Rom.
V, 12: in quo omnes peccaverunt; quod secundum Augustinum, potest intelligi in quo scilicet primo homine, vel
in quo peccato primi hominis, ut peccatum primi hominis sit quasi commune peccatum omnium.
RA1
Ad primum ergo dicendum, quod peccatum quod per originem contrahitur, dicitur voluntarium ratione sui
principii, scilicet voluntatis primi parentis, ut dictum est.
RA2
Ad secundum dicendum, quod istud peccatum consequitur totam naturam humanam; unde subiectum huius
peccati est anima, secundum quod est pars humanae naturae: et ideo sicut humana natura traducitur, licet anima
non traducatur; ita etiam peccatum originale traducitur, licet anima non traducatur.
RA3
Ad tertium dicendum, quod caro non est sufficiens causa peccati actualis, sed peccati originalis est sufficiens
causa; sicut et traductio carnis est sufficiens causa, materialiter tamen, humanae naturae.
RA4
Ad quartum dicendum, quod ei quod est per originem contractum, non debetur poena et increpatio si referatur ad
personam, quia sic non habet rationem voluntarii, sed si referatur ad naturam, sic habet rationem voluntarii, ut
dictum est et hoc modo debetur ei increpatio et poena.
RA5
Ad quintum dicendum, quod defectus per originem contractus habet quidem rationem existentis ab alio, si
referatur ad personam, non autem si referatur ad naturam; sic enim est quasi a principio intrinseco.
RA6
Ad sextum dicendum, quod caro nostra in sui natura bona est, sed secundum quod est privata originali iustitia
propter peccatum primi parentis, sic causat originale peccatum.
RA7
Ad septimum dicendum, quod sicut dictum est, peccatum originale per se loquendo est peccatum naturae, non
personae, nisi ratione naturae infectae. Actus autem generationis proprie deservit naturae, quia ordinatur ad
conservationem speciei; sed carnem iam esse animae unitam pertinet ad constitutionem personae; et ideo caro
magis causat originale peccatum prout consideratur in via generationis quam prout est iam unita.
RA8
Ad octavum dicendum, quod in illis qui nascuntur ex fornicatione, est quidem origo dupliciter vitiata, vitio
scilicet naturae, quod traducitur ex Adam, et vitio personae, id est patris generantis, ex quo vitio nulla infectio in
prole relinquitur. Quilibet enim generans traducit peccatum originale in quantum generat ut Adam, non in
quantum generat ut Petrus vel martinus; id est per id quod habet ab Adam, non per id quod est proprium sibi.
RA9
Ad nonum dicendum, quod corruptio quae est in carne, est quidem actus naturalis, sed intentione et virtute
moralis. Ex peccato enim primi parentis destituta est caro eius illa virtute ut ex ea possit decidi semen per quod
originalis iustitia in alios propagetur; et sic in semine defectus huius virtutis est defectus moralis corruptionis, et
quaedam intentio eius; sicut dicimus intentionem coloris esse in aere, et intentionem animae esse in semine. Et
ex hoc etiam est ibi virtus ad similem imperfectionem, sicut est ibi virtus ad productionem humanae naturae in
prole generata.
RA10
Ad decimum dicendum, quod nihil prohibet a causa spirituali causari effectum corporalem.
Nam et boetius dicit in libro de trinitate quod formae quae sunt in materia, venerunt a formis quae sunt sine
materia: et in nobis ipsis a voluntate movetur inferior appetitus, ad cuius motum sequitur transmutatio corporalis.
RA11
Ad undecimum dicendum, quod originalis iustitia fuit superaddita primo homini ex liberalitate divina; sed quod
huic animae non detur a Deo, non est ex parte eius, sed ex parte humanae naturae, in qua invenitur contrarium
prohibens.
RA12
Ad duodecimum dicendum, quod in semine est corruptio originalis peccati non actu sed virtute, eo modo quo est
ibi virtute humana natura: quae quidem virtus activa in semine est in spiritu spumoso, ut Aristoteles dicit in Lib.
De gener. Animalium, non autem in materia quae amittit unam formam et recipit aliam.
RA13

90

