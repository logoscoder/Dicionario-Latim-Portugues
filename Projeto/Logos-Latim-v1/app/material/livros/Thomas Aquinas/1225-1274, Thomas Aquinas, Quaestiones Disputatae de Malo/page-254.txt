Sed libero arbitrio per se convenit converti posse in bonum: quia posse peccare non est libertas arbitrii, nec pars
libertatis, ut Anselmus dicit. Ergo mutatio status non tollit diabolo quin possit converti in bonum.
AG16
Praeterea, diabolus antequam peccaret poterat converti in bonum. Si autem post peccatum non potest converti in
bonum, aut hoc est per subtractionem aliquam, aut propter additionem. Sed non per subtractionem, quia
potentiae naturales in eis manent integrae, sicut et cetera naturalia bona, ut dionysius dicit; similiter etiam nec
per additionem, quia quod additur alicui, advenit ei secundum modum eius. Et ita, cum liberum arbitrium Angeli
secundum se sit convertibile, videtur quod illud quod ei additur, vertibiliter inhaereat ei. Non ergo immobiliter
perseverat in malo.
AG17
Praeterea, voluntas proportionatur intellectui a quo movetur. Sed intellectus Angeli non ita intelligit unum quin
etiam possit intelligere aliud. Ergo non ita vult unum quin possit etiam reverti ad aliud volendum, et ita non
immobiliter perseverat in malo.
AG18
Praeterea, dionysius dicit, IV cap. De divin. Nomin., quod Daemones intelligunt et volunt bonum. Nihil autem
aliud videtur requiri ad hoc quod convertantur, nisi quod huic voluntati consentiant. Ergo videtur quod possint
iterato converti in bonum.
AG19
Praeterea, Anselmus dicit, quod si in Daemonibus est libertas arbitrii, oportet quod sit in eis vel quantum ad hoc
quod possunt servare rectitudinem, aut quantum ad hoc quod possunt eam deserere, aut quantum ad hoc quod
possunt eam recuperare. Sed hoc non est in eis quantum ad hoc quod possint conservare rectitudinem, quia non
habent eam; nec quantum ad hoc quod possint eam deserere, quia hoc pertinet ad posse peccare, quod non est
pars libertatis. Relinquitur ergo quod sit in eis liberum arbitrium quantum ad hoc quod est potestas recuperandi
rectitudinem; et ita non immobiliter perseverant in malo.
AG20
Praeterea, quod aequaliter deformatur, aequaliter reformari potest. Sed diabolus est aequaliter deformatus, sicut
et multi homines, qui ex eadem causa peccant, scilicet ex malitia. Ergo cum homines possint reformari, etiam
Daemones reformari poterunt.
AG21
Praeterea, sicut se habet appetitus ad bonum et malum, ita intellectus ad verum et falsum. Sed nullus intellectus
est qui ita inhaereat falso quod non possit redire ad verum.
Ergo voluntas diaboli non ita inhaeret malo quin possit redire ad bonum.
SC1
Sed contra. Est quod I Ioan., III, 8, dicitur: ab initio (sui peccati) diabolus peccat; quod exponens Augustinus, XI
de Civit. Dei, dicit, quod semper peccat ab initio sui peccati.
SC2
Praeterea, Gregorius dicit, XXXIV Moralium: cor antiqui hostis sicut lapis indurabitur, quia nulla unquam
conversionis poenitentia mollietur.
SC3
Praeterea, Angelus medius est inter Deum et hominem. Sed Deus habet liberum arbitrium invertibile ante
electionem et post; homo autem habet ipsum vertibile ante et post.
Ergo Angelus medio modo se habet, ut scilicet sit vertibile ante sed non post: nam contrarium est impossibile, ut
scilicet sit vertibile post, et non ante. Non ergo post electionem peccati potest reverti ad bonum.
CO
Respondeo. Dicendum quod circa hanc quaestionem erravit Origenes existimans cuiuslibet creaturae liberum
arbitrium in quolibet statu esse vertibile ad bonum et ad malum; unde putavit etiam Daemones quandoque per
liberum arbitrium posse redire ad bonum, et per divinam misericordiam veniam consequi peccatorum. Sed
Augustinus dicit, XXI de Civit. Dei: Origenem propter hoc et propter alia nonnulla reprobavit ecclesia, quia ex
hoc quod misericors videbatur, defecit faciendo sanctis veras miserias, quibus poenas luerent; et falsas
beatitudines, in quibus verum ac securum, hoc est, sine timore certum sempiternumque boni gaudium non
haberent. Ponebat enim eadem ratione quod et boni Angeli et homines quandoque possent per liberum arbitrium
peccare, et ita a beatitudine decidere: quod manifeste contrariatur sententiae Domini dicentis: ibunt hi in
supplicium aeternum, iusti autem in vitam aeternam.
Considerandum est autem, quod hic Origenis error ex hoc provenit quod non recte consideravit quid per se
pertineret ad liberi arbitrii potestatem, sine qua homo in nullo statu invenitur. Est ergo considerandum, quod ad
rationem liberi arbitrii pertinet quod in diversa possit. Unde res cognitione carentes, quarum actiones sunt
determinatae ad unum, nihil agunt suo arbitrio. Animalia vero irrationalia agunt quidem arbitrio, sed non libero;
quia iudicium quo aliquid prosequuntur vel fugiunt, est in eis determinatum a natura, ita ut ipsum praeterire non
possint, sicut ovis non potest non fugere lupum visum.

254

