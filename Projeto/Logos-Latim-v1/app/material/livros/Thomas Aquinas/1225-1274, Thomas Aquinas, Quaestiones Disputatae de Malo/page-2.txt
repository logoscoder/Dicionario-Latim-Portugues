Praeterea, Augustinus dicit, illud quod semel est, nunquam totaliter cedit in non esse.
Si ergo aer illuminatur a sole, illud lumen creatum in aere non totaliter desinit esse; nec potest dici quod
recolligatur in suo principio.
Ergo remanet in subiecto aliquid eius, quod est sicut dispositio imperfecta; et hoc vocatur tenebra. Ergo tenebra
est aliquid contrarium lumini, et non privatio sola. Et eadem ratio est de malo et bono. Ergo malum non est sola
privatio boni, sed contrarium.
AG7
Praeterea, inter privationem et habitum non est medium in susceptibili. Sed inter bonum et malum est aliquid
medium, nec omnia sunt bona et mala, ut dicitur in praedicamentis.
Ergo bonum et malum non opponuntur ut privative opposita, sed ut contraria, inter quae potest esse medium: et
sic malum aliquid est.
AG8
Praeterea, omne quod corrumpit, agit.
Sed malum, in quantum malum, corrumpit, ut dionysius dicit IV cap. De divin. Nomin..
Ergo malum, in quantum malum, agit. Sed nihil agit nisi in quantum est aliquid. Ergo malum, in quantum
malum, est aliquid.
AG9
Sed dicendum, quod corrumpere non est agere, sed defectus actionis. Sed contra, corruptio est motus vel mutatio.
Ergo corrumpere est movere. Sed movere est agere. Ergo corrumpere est agere.
AG10
Praeterea, invenitur corruptio naturalis sicut et generatio, ut dicit Philosophus V physic..
Sed in omni motu naturali est aliquid per se intentum a natura moventis; ergo in corruptione est aliquid per se
intentum a natura corrumpentis. Corrumpere autem est proprium mali, ut dionysius dicit.
Ergo malum habet aliquam naturam intendentem aliquem finem.
AG11
Praeterea, quod non est aliquid, non potest esse genus, quia non entis non sunt species, ut dicit Philosophus IV
physic..
Sed malum est genus: dicitur enim in praedicamentis, quod bonum et malum non sunt in genere, sed sunt genera
aliorum. Ergo malum est aliquid.
AG12
Praeterea, quod non est aliquid, non potest esse differentia constitutiva alicuius: quia omnis differentia est unum
et ens, ut dicitur in III metaphys.. Sed bonum et malum sunt differentiae constitutivae virtutis et vitii. Ergo
malum est aliquid.
AG13
Praeterea, illud quod non est aliquid non potest intendi et remitti. Sed malum intenditur et remittitur: maius enim
malum est homicidium quam adulterium. Nec potest dici quod dicatur maius malum in quantum corrumpit plus
de bono, quia corruptio boni est effectus mali; causa autem non intenditur et remittitur propter effectum, sed e
converso.
Ergo malum est aliquid.
AG14
Praeterea, omne quod habet esse per positionem in loco, est aliquid. Sed malum est huiusmodi: dicit enim
Augustinus, quod malum suo loco positum eminentius commendat bonum. Nec potest dici hoc esse
intelligendum de malo ex parte boni in quo est: quia malum commendat bonum secundum oppositionem quam
habet ad ipsum, secundum quod opposita iuxta se posita magis elucescunt. Ergo malum, in quantum est malum,
est aliquid.
AG15
Praeterea, Philosophus in V phys.
Dicit, quod omnis mutatio est ex subiecto in subiectum, vel ex subiecto in non subiectum, vel ex non subiecto in
subiectum; et nominat subiectum quod affirmatione monstratur.
Cum autem aliquis mutatur de bono in malum, non mutatur de subiecto in non subiectum, neque de non subiecto
in subiectum; quia hae mutationes sunt generatio et corruptio. Ergo mutatur de subiecto in subiectum; et ita
videtur quod malum sit aliquid affirmative existens.
AG16
Praeterea, Philosophus dicit in I de gener., quod corruptio unius est generatio alterius. Sed malum, in quantum
malum, est corruptivum, secundum dionysium IV cap. De divin. Nomin.. Ergo malum, in quantum malum, est
generativum alicuius et ita oportet quod sit aliquid; quia omne quod generatur, generatur ex aliquo.
AG17
Praeterea, bonum habet rationem appetibilis, quia bonum est quod omnia appetunt, ut dicitur in I ethic., et eadem
ratione malum habet rationem fugibilis. Sed contingit quod aliquid negative significatum appetitur naturaliter, et

2

