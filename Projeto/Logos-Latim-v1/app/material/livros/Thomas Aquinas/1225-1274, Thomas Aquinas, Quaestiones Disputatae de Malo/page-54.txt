Idem est autem motus totius et partis, ut glebae unius et totius terrae, ut dicitur in IV physic.. Si ergo aliquid de
bono naturae diminuitur per peccatum, totum bonum naturae per peccatum tolli potest.
SC
Sed contra, quamdiu manet voluntas remanet habilitas ad bonum. Sed peccatum non tollit voluntatem, quinimmo
in voluntate consistit.
Ergo videtur quod peccatum non possit tollere totum bonum naturae, quod est habilitas.
CO
Respondeo. Dicendum quod impossibile est quod per peccatum tollatur totaliter bonum naturae, quod est
aptitudo vel habilitas ad gratiam.
Sed ex hoc videtur difficultas insurgere, quia cum illa habilitas sit finita, videtur quod per continuam
diminutionem totaliter deficere possit.
Quam quidem difficultatem aliqui vitare voluerunt, accipientes similitudinem ex continuo finito, quod infinitum
dividitur, si fiat divisio secundum eamdem proportionem; puta, si a linea finita subtrahatur tertia pars eius, et
iterum tertia pars residui, et sic inde, nunquam stabit divisio, sed poterit in infinitum procedere. Hoc autem in
proposito locum non habet; quia cum procedit divisio lineae secundum eamdem proportionem, semper pars
secundo subtracta est minor quam pars quae primo subtrahitur; sicut maius est tertium totius, quam tertium
duarum partium residuarum, et sic de aliis; non autem potest dici quod per secundum peccatum minus
diminuatur de habilitate praedicta quam per primum; immo forte aequaliter, vel etiam plus, si peccatum fuerit
gravius.
Et ideo aliter dicendum, quod habilitas diminui potest dupliciter: uno modo per subtractionem; alio modo per
contrarii appositionem.
Per subtractionem quidem, sicut aliquod corpus est habile ad calefaciendum per calorem quem habet; unde
diminuto calore diminuitur habilitas calefaciendi. Per appositionem autem contrarii, sicut aqua calefacta habet
naturalem aptitudinem vel habilitatem ad infrigidationem; sed quanto plus fuerit appositum de calore, tanto
minuitur habilitas ad frigus. Hic enim modus diminutionis, qui est per appositionem contrarii, magis habet locum
in potentiis passivis et receptivis; primus autem modus in potentiis activis; quamvis uterque modus in utrisque
potentiis aliqualiter inveniri possit. Quando ergo est diminutio habilitatis per subtractionem, tunc totaliter
habilitas potest auferri ablato eo quod habilitatem causabat; quando vero habilitas diminuitur per appositionem
contrarii, tunc considerandum est utrum appositio contrarii excedens possit corrumpere subiectum, aut non. Si
enim potest corrumpere subiectum, potest totaliter habilitas tolli; sicut tantum potest augeri calor in aqua, quod
corrumpatur aqua; et sic totaliter tollitur habilitas quae speciem aquae consequebatur. Si autem per appositionem
contrarii, quantumcumque multiplicetur, non possit subiectum corrumpi, semper quidem minuitur habilitas
contrario apposito crescente, nunquam tamen totaliter tolletur, propter permanentiam subiecti in quo radicatur
talis habilitas; sicut quantumcumque calidum cresceret, non tolleret aptitudinem materiae primae, quae est
incorruptibilis, ad formam aquae.
Manifestum est autem quod habilitas naturae rationalis ad gratiam est sicut potentiae susceptivae, et quod talis
habilitas naturam rationalem consequitur in quantum huiusmodi.
Dictum est autem supra, quod diminutio huius habilitatis est per appositionem contrarii; dum scilicet creatura
rationalis avertitur a Deo per conversionem ad contrarium.
Unde cum natura rationalis sit incorruptibilis et non desinat esse, quantumcumque peccatum multiplicetur,
consequens est quod habilitas ad bonum gratiae semper diminuatur per appositionem peccati, ita tamen quod
nunquam totaliter tollatur; et sic in proposito diminutio procedit in infinitum per oppositum ad appositionem,
sicut in continuis e converso appositio fit in infinitum per oppositum ad divisionem, dum quod uni lineae
subtrahitur, alteri apponitur.
RA1
Ad primum ergo dicendum, quod ratio illa procederet, si bonum naturae diminueretur per subtractionem, sicut
iam dictum est.
RA2
Ad secundum dicendum, quod conversio et aversio habent statum quo perveniunt actu; quia non est conversio
vel aversio actu infinita; non tamen habent statum quantum ad id quod est in potentia; quia tam merita quam
demerita possunt in infinitum multiplicari.
RA3
Ad tertium dicendum, quod privatio, quae tollit potentiam, tollit totaliter habilitatem, sicut caecitas quae tollit
potentiam visivam, nisi forte secundum quod remanet habilitas vel aptitudo in radice potentiae, id est in essentia
animae. Privatio autem quae tollit actum, non aufert habilitatem; et talis privatio est privatio gratiae, sicut et
tenebra, quae est privatio lucis ab aere. Peccatum autem non est ipsa privatio gratiae, sed obstaculum quoddam,
quo gratia privatur, ut supra dictum est.
RA4
Ad quartum dicendum, quod sicut tenebra excludit lucem sibi oppositam, non autem aptitudinem ad lucem, quae
est in aere; similiter per peccatum excluditur gratia, non autem aptitudo ad gratiam.
54

