Ad undecimum dicendum, quod omnibus peccatis mortalibus oportuit subveniri per mortem Christi, propter
gravitatem quam habent ex contemptu boni infiniti; sed tamen nihil prohibet quin per unum peccatum magis
contemnatur Deus quam per aliud.
RA12
Ad duodecimum dicendum, quod in quolibet peccato tollitur integritas boni, sed non totum bonum; quin immo in
uno plus, in alio minus, ut dictum est.
RA13
Ad decimumtertium dicendum, quod peccatum directe opponitur actui virtutis, ad quod multae circumstantiae
requiruntur; et praeterea diversae sunt virtutes, et una earum est alia maior. Unde non oportet omnia peccata esse
aequalia.
RA14
Ad decimumquartum dicendum, quod ratio illa procederet, si peccatum esset privatio tantum; sed quia habet in
sui ratione positionem aliquam, recepit magis et minus, ut dictum est.
RA15
Ad decimumquintum dicendum, quod quantitas contemptus non solum mensuratur ex parte eius qui offenditur,
sed etiam ex parte actus quo quis contemnitur, qui potest esse intensior vel remissior.
RA16
Ad decimumsextum dicendum, quod omnia animalia sunt aequaliter animalia, non tamen sunt aequalia animalia,
sed unum animal est altero maius et perfectius; et similiter non oportet quod omnia peccata propter hoc sint
paria.
RA17
Ad decimumseptimum dicendum, quod post peccatum remanet et natura animae et libertas voluntatis; minuitur
tamen habilitas ad bonum, et per unum peccatum plus, et per aliud minus.
RA18
Ad decimumoctavum dicendum, quod circumstantiae non se habent nec in virtute nec in peccato sicut
differentiae substantiales, alioquin omnis circumstantia constitueretur in genere vel specie virtutis aut peccati;
sed magis se habent per modum accidentium, ut supra, dictum est; et praeterea hoc non est verum quod sublata
una differentia essentiali omnes tollantur; sublato enim rationali remanet vivum, ut dicitur in Lib. De causis, non
quidem idem numero, propter destructionem subiecti, sed idem ratione.
|a10 Articulus 10
TTA
Decimo quaeritur utrum peccatum sit gravius ex eo quod maiori bono opponitur.
TTB
Et videtur quod non.
AG1
Quia, secundum Augustinum, ex hoc aliquid dicitur malum quod adimit bonum. Quod ergo plus adimit de bono,
est magis malum. Sed primum peccatum, etiam si minori virtuti opponatur, plus adimit de bono quam secundum,
quia privat hominem gratia et vita aeterna. Non ergo peccatum est ex hoc gravius quod maiori virtuti opponitur.
AG2
Praeterea, caritas, secundum apostolum, I Cor. XIII, 13, est maior fide et spe. Odium autem quod opponitur
caritati, non est gravius peccatum quam infidelitas et desperatio, quae opponuntur fidei et spei. Non ergo
peccatum est gravius quod maiori bono opponitur.
AG3
Praeterea, quod aliquis sciens vel ignorans peccet, accidentaliter se habet ad bonum cui opponitur peccatum. Si
ergo ex hoc unum peccatum esset alio gravius quod maiori bono opponitur, sequeretur quod non gravius peccaret
qui sciens peccat quam qui peccat ignorans; quod patet esse falsum.
AG4
Praeterea, quantitas poenae respondet quantitati culpae. Sed quaedam peccata quae sunt in proximum, gravius
leguntur punita quam peccata in Deum commissa; sicut peccatum blasphemiae, quod est peccatum in Deum,
punitum est simplici lapidatione, ut habetur Levit. XXIV, 15-16; peccatum autem schismatis punitum est per
inconsuetam mortem multorum, ut habetur Num. XXV, 4. Ergo gravius est peccatum quod committitur in
proximum quam quod committitur in Deum; cum tamen maiori bono opponatur peccatum quod in Deum
committitur.
SC
Sed contra, est quod Philosophus dicit VIII ethic., quod sicut bono opponitur malum, ita optimo opponitur
pessimum.
CO
Respondeo. Dicendum quod gravitas peccati potest pensari ex duobus: uno modo ex parte ipsius actus; alio
modo ex parte agentis.
48

