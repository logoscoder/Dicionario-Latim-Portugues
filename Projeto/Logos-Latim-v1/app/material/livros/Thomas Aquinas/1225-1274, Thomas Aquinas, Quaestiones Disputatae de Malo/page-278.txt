RA6
Ad sextum dicendum, quod apprehensio sensitiva hominis nata est immutari, sicut a proprio motivo, dupliciter:
uno modo secundum aliquod motivum exterius, quod quidem fit secundum motum a rebus ad animam; alio
modo secundum aliquod interius motivum, quod quidem fit secundum motum ab anima ad res; et utroque
motivo Daemon uti potest ad immutandum hominis imaginationem vel sensum.
RA7
Ad septimum dicendum, quod verbum illud Augustini non est sic intelligendum, quod ipsam vim phantasticam
hominis, aut etiam speciem in ipsa conservatam aliquo corpore circumdet, ut sic ipsam sensibus aliorum obiiciat;
sed quia ipse Daemon qui speciem et imaginationem alicuius hominis format, aliam similem speciem vel
corporaliter exterius aliorum sensibus obiicit, vel intrinsecus in eorum sensibus similem speciem operatur.
RA8
Ad octavum dicendum, quod Daemon immutat potentiam imaginativam vel sensitivam hominis, non quasi ipse
se exibeat medium, vel obiectum, sed in quantum proprium subiectum sensitivae vel imaginativae virtutis defert
ad ipsam, ut supra dictum est.
RA9
Ad nonum dicendum, quod Daemon non immutat potentiam sensitivam et imaginativam se ei obiiciendo, ut
ostensum est, sed eam transmutando; non quidem alterando, nisi quantum ad motum localem, quia non potest de
se imprimere novas species, ut dictum est. Immutat autem transmutando sive localiter movendo, non quidem
substantiam organi dividendo, ut sic consequatur sensus doloris; sed movendo spiritus et humores. Quod autem
ulterius obiicitur, quod sequitur quod secundum hoc Daemon non possit aliquid novum homini demonstrare
secundum imaginariam visionem: dicendum est, quod novum aliquid potest intelligi dupliciter. Uno modo
totaliter novum et secundum se et secundum sua principia; et secundum hoc Daemon non potest aliquid novum
homini secundum visionem imaginariam demonstrare, non enim potest facere quod caecus natus imaginetur
colores, vel quod surdus natus imaginetur sonos.
Alio modo dicitur aliquid novum secundum speciem totius; puta, si dicamus esse novum in imaginatione quod
aliquis imaginetur montes aureos, quos nunquam vidit; quia tamen vidit et aurum et montem, potest naturali
motu imaginari in homine phantasma aurei montis; et hoc etiam modo Daemon potest aliquid novum
imaginationi offerre, secundum diversas compositiones motuum et specierum, quasi quorumdam seminum in
organis sensibilibus latentium, quorum virtutem ipse cognoscit.
RA10
Ad decimum dicendum, quod sicut Augustinus dicit in Lib. De Trin., multa Daemones possunt virtute suae
naturae quae non possunt propter prohibitionem divinam.
Dicendum est ergo, quod Daemones possunt virtute suae naturae phantasmata perturbando, totaliter
intelligibilem cognitionem hominis impedire, sicut patet in arreptitiis: non tamen semper hoc facere permittuntur.
RA11
Ad undecimum dicendum, quod quia Angelus bonus vel malus ubi operatur ibi est, secundum Damascenum,
consequens est quod, quando Daemon humores et spiritus commovet ad aliquid ostendendum, ibi existat. Quod
autem dicit Hieronymus quod Daemon non est intus in idolo, non est intelligendum quod non possit intus esse in
idolo, quia cum sit spiritualis substantia, non impeditur corpora penetrare; sed intelligitur quod non est in idolo
sicut anima in corpore, ut ex idolo et Daemone fiat aliquid unum, sicut gentiles arbitrabantur.
|a12 Articulus 12
TTA
Duodecimo quaeritur utrum Daemones possint immutare hominis intellectum.
TTB
Et videtur quod non.
AG1
Intellectus enim hominis comparatur soli, secundum illud quod dicitur Sap. V, 6, ex persona impiorum: sol
intelligentiae non est ortus nobis. Sed Daemon non potest immutare solem visibilem. Ergo multo minus potest
immutare intellectum humanum.
AG2
Praeterea, nihil transmutatur nisi quod est in potentia. Sed anima humana est in actu completo quantum ad
intelligibilia, et etiam quantum ad imaginabilia; dicit enim Augustinus, XII super Gen. Ad litt.: quamvis prius
videamus aliquod corpus quod antea non videbamus, atque inde incipiat imago eius esse in spiritu nostro quod
illud cum absens fuerit recordemur, tamen eamdem eius imaginem, non corpus in spiritu, sed ipse spiritus in
seipso facit; et in X de Trinit., dicit, quod anima imagines corporum convolvit et rapit facta in semetipsa de
semetipsa.
Ergo videtur quod non possit intellectus hominis a Daemone immutari.
AG3

278

