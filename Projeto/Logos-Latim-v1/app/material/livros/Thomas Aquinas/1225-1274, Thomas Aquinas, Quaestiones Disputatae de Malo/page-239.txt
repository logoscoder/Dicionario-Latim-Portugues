Praeterea, substantiae spirituales sunt nobiliores quam corpora caelestia. Sed in motu corporum caelestium non
potest accidere error. Ergo multo minus in motu voluntario substantiae spiritualis.
AG9
Praeterea, ideo homo potest sua voluntate fieri malus, quia potest appetere aliquid quod est sibi bonum
secundum naturam sensibilem, et est sibi malum secundum naturam intellectualem. Sed hoc non habet locum in
Daemone, quia non est compositus ex spiritu et corpore, sicut homo. Ergo Daemon non potuit propria voluntate
fieri malus.
AG10
Praeterea, dicitur in Lib. De causis, quod substantia intellectualis quando scit essentiam suam, scit reliquas res; et
quando scit reliquas res scit essentiam suam. Ergo quacumque una re cognita, cognoscit omnia. Non ergo potest
contingere quod in aliquo subiecto appetibili consideret unam circumstantiam secundum quam est bonum, et non
consideret aliam secundum quam est malum. Ex hoc autem videtur procedere malitia voluntatis, quod
consideratur aliquid prout est bonum secundum quid, et non consideratur secundum quod est malum simpliciter.
Ergo videtur quod in substantia intellectuali, cuiusmodi est Daemon, non possit esse malitia voluntatis.
AG11
Praeterea, malitia voluntatis est quae est corruptiva virtutis per superabundantiam vel defectum. Sed circa verum,
quod est bonum appetibile intellectualis substantiae, non potest esse aliqua superabundantia: quia
quantumcumque aliquid est magis verum, tanto melius est. Unde in Daemonibus non est malitia voluntatis.
AG12
Praeterea, si Daemon est factus malus voluntate: aut voluntate deficiente, aut non.
Sed non potest dici quod sit factus malus voluntate non deficiente, quia talis voluntas est bona arbor, quae non
potest facere fructum malum, ut dicitur Matth., VII, 18.
Si autem voluntate deficiente, ipse defectus boni est quoddam malum, ut dicit dionysius IV cap. De divinis
nominibus; et tunc iterum quaereretur de illo malo, utrum causetur ex aliqua voluntate deficiente, et sic semper.
Cum ergo non sit procedere in infinitum, videtur quod prima causa malitiae Daemonis non sit voluntas, sed
magis natura.
AG13
Praeterea, voluntas hominis movetur ad malum ex tribus: scilicet ex carne, mundo, diabolo. Sed ex his non
movetur voluntas Daemonis. Ergo non est factus malus voluntate.
AG14
Praeterea, potentior est gratia cum natura quam sola. Sed gratia cum natura, si non proficit, deficit: quia caritas
aut proficit aut deficit, ut bernardus dicit.
Ergo natura etiam sola, si non proficit, deficit. Sed natura Daemonis non potuit per se proficere. Ergo ex
necessitate deficiens factus est malus. Non ergo est malus voluntate, sed natura.
AG15
Praeterea, illud quod inest alicui in primo instanti suae creationis, inest ei naturaliter.
Sed Daemon potuit esse malus in primo instanti suae creationis; quod videtur ex hoc quod lux corporalis et
quaedam aliae creaturae possunt habere in primo instanti suae creationis, quo esse incipiunt, actum suum: anima
etiam pueri in primo instanti quo creatur inficitur. Ergo Daemon est naturaliter malus.
AG16
Praeterea, duplex est operatio Dei; scilicet creatio et gubernatio. Sed non repugnat bonitati gubernantis, quod
aliquod malum eius gubernationi subiicitur. Ergo non repugnat bonitati creantis quod aliquod malum ab ipso
creetur; et ita potuit creare Daemonem malum, et sic esset naturaliter malus: quia quod inest alicui ex sua
creatione, naturaliter inest ei.
AG17
Praeterea, qui potest totum, potest et partem. Sed Deus potest Angelo iusto auferre simul naturam et iustitiam,
redigendo ipsum in nihilum. Ergo etiam a principio potuit Angelos privare iustitia. Ergo potuit ipsum facere
malum; et sic esset naturaliter malus: quia hoc est unicuique naturale quod est ei a Deo.
AG18
Praeterea, quibusdam hominibus ex corpore inest naturalis inclinatio ad malum, sicut quidam sunt naturaliter
iracundi vel luxuriosi.
Sed Daemones, secundum quosdam habent corpora naturaliter sibi unita. Ergo secundum hoc possent esse
naturaliter mali.
SC1
Sed contra. Est quod dionysius dicit, quod neque Daemones natura sunt mali.
SC2
Praeterea, quod inest alicui naturaliter, inest ei semper. Sed Daemon aliquando fuit bonus, secundum illud
Ezech., XXVIII, 12-13: plenus sapientia... In deliciis Paradisi fuisti.
Ergo non est naturaliter malus.
SC3
239

