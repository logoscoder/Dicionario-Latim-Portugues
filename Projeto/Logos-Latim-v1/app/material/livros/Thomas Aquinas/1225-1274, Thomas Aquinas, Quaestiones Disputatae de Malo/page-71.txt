Ad undecimum dicendum, quod peccatum ignorantiae non consistit in sola privatione scientiae, sed in ea simul
cum causa praecedente, quae est negligentia addiscendi. Quae quidem negligentia si maneret actu, reatu non
transiret. Est tamen ignorantia, cum qua omnes nascimur, quodammodo ad peccatum originale pertinens, ut
dictum est.
RA12
Ad duodecimum dicendum, quod sicut in aliis peccatis omissionis non continue peccat aliquis quando non agit,
sed solum in tempore pro quo aliquis obligatur ad agendum, ita est etiam et de ignorantia dicendum.
|a8 Articulus 8
TTA
Octavo quaeritur utrum ignorantia excuset peccatum, vel diminuat.
TTB
Et videtur quod non.
AG1
Illud enim quod aggravat peccatum, non excusat ipsum nec in toto nec in parte. Sed ignorantia aggravat
peccatum; dicit enim Ambrosius super illud ad Rom. II, 4: an ignoras quod benignitas Dei, etc.: gravissime
peccas, si ignoras. Ergo ignorantia non excusat peccatum neque a toto neque a tanto.
AG2
Praeterea, in decretis dicitur, quod ille qui communicavit cum haereticis, ex hoc ipso magis peccavit quod
nescivit eos errare. Sic ergo ignorantia aggravat peccatum et non excusat.
AG3
Praeterea, ignorantia consequitur ebrietatem.
Sed ebrius qui propter ebrietatem committit homicidium aut aliquod peccatum, meretur duplices maledictiones,
ut dicitur in III ethicor.. Ergo ignorantia non diminuit, sed auget peccatum.
AG4
Praeterea, peccatum peccato additum fit maius. Sed ignorantia ipsa est quoddam peccatum, ut dictum est. Ergo
non diminuit, sed auget peccatum.
AG5
Praeterea, id quod communiter invenitur in omni peccato, non diminuit peccatum.
Sed ignorantia communiter invenitur in omni peccato; quia, ut dicitur in III ethic., omnis malus ignorans; cui
consonat quod dicitur Prov. XIV, 22: errant qui operantur malum. Ergo ignorantia non diminuit vel excusat
peccatum.
SC
Sed contra, peccatum maxime consistit in contemptu Dei. Sed ignorantia diminuit contemptum, vel totaliter
tollit. Ergo excusat peccatum vel in toto vel in parte.
CO
Respondeo. Dicendum quod cum de ratione peccati sit quod sit voluntarium, in tantum ignorantia habet excusare
peccatum in toto vel in parte, in quantum tollit voluntarium.
Est autem considerandum, quod ignorantia voluntarium sequens tollere potest, non autem voluntarium
praecedens. Cum autem ignorantia sit in intellectu, ordo ignorantiae ad voluntarium considerari potest ex ordine
intellectus ad voluntatem; praecedit enim ex necessitate actus intellectus actum voluntatis, quia bonum
intellectum est voluntatis obiectum; et ideo sublata cognitione intellectus per ignorantiam, aufertur voluntatis
actus; et sic tollitur voluntarium quantum ad id quod est ignoratum. Unde si in eodem actu aliquid sit ignoratum
et aliquid scitum, potest esse voluntarium quantum ad id quod est scitum: semper tamen est involuntarium
quantum ad id quod est ignoratum; sive ignoretur deformitas actus (puta cum aliquis nescit fornicationem esse
peccatum, voluntarie quidem facit fornicationem, sed non voluntarie facit peccatum), sive ignoretur
circumstantia actus, sicut cum aliquis accedit ad mulierem quam credit esse suam, voluntarie quidem accedit ad
mulierem, sed non voluntarie ad non suam.
Et quamvis semper ignorantia causet non voluntarium, non tamen semper causat involuntarium.
Non voluntarium enim dicitur per solam remotionem actus voluntatis; sed involuntarium dicitur per hoc quod
voluntas contrariatur ei quod fit; unde ad involuntarium sequitur tristitia, quae tamen non consequitur semper ad
non voluntarium. Contingit enim quandoque quod aliquis accedens ad non suam quam credit suam esse, quamvis
non velit actu ad non suam accedere, quia nescit eam esse non suam, tamen vult habitu, et vellet actu, si sciret;
unde cum postea percipit eam non fuisse suam, non tristatur, sed gaudet, nisi mutaverit voluntatem.
Sed rursus voluntatis actus potest praecedere actum intellectus, sicut cum aliquis vult se intelligere; et eadem
ratione ignorantia sub voluntate cadit, et fit voluntaria.
Hoc autem contingit tripliciter. Primo quidem quando aliquis directe vult ignorare scientiam salutis, ne retrahatur
a peccato, quod amat. Unde dicitur iob XXI, 14, de quibusdam, quod dixerunt Deo: recede a nobis, scientiam
viarum tuarum nolumus. Secundo ignorantia dicitur voluntaria indirecte quia non adhibet studium ad
cognoscendum; et haec est ignorantia negligentiae. Sed quia non dicitur aliquis negligere nisi cum debitum
71

