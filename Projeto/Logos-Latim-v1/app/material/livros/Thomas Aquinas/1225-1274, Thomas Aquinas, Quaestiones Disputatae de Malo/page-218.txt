Ad sextum dicendum, quod superfluum et diminutum et medium accipitur in virtute morali, non secundum
quantitatem absolutam, sed secundum proportionem ad rationem rectam, secundum quam medium virtutis
determinatur, ut patet ex ipsa definitione virtutis in II ethic.; et ideo contingit quod aliquando virtus tenet
extremum secundum quantitatem absolutam quae tamen tenet medium secundum proportionem, ad rationem
rectam, sicut in IV ethic.
Philosophus dicit de magnanimo, quod magnitudine quidem est extremus, quia scilicet ad maxima tendit, eo
autem quod ut oportet, medius. Sic ergo virginitas et paupertas et ieiunium, extremum tenent secundum
quantitatem absolutam: quae tamen tenent medium secundum proportionem ad rationem rectam; a qua si quis
deficiat etiam per superfluam abstinentiam, est peccatum. Unde et Gregorius dicit libro XXX Moral.: plerumque
dum plus iusto caro restringitur, etiam ab exercitatione boni operis enervatur, ut ad orationem vel praedicationem
non sufficiat, dum incentiva vitiorum funditus suffocare festinat; et sic dum hostem insequimur, etiam civem
quem diligimus trucidamus.
|a2 Articulus 2
TTA
Secundo quaeritur utrum gula sit peccatum mortale.
TTB
Et videtur quod sic.
AG1
Quia ad Hebr. XII, 16, super illud: ne quis fornicator aut profanus, ut esau, dicit Glossa, quod esau fuit profanus,
quia gastrimargus, id est gulosus. Sed tamen nullus dicit profanus nisi propter peccatum mortale. Ergo gula est
peccatum mortale.
AG2
Praeterea, virtutes non tolluntur nisi per peccatum mortale. Sed per gulam tolluntur virtutes; dicit enim Gregorius
Lib. XXX Moral.: dominante gulae vitio, omne quod fortiter egerunt, perdunt; et dum venter non restringitur
simul cunctae virtutes obruuntur. Ergo gula est peccatum mortale.
AG3
Praeterea, omne quod corrumpit medium virtutis, corrumpit virtutem quae in medio consistit, et per consequens
est peccatum mortale.
Sed gula corrumpit medium virtutis, sicut dictum est. Ergo gula est peccatum mortale.
AG4
Praeterea, gravius peccatum est quod homo occidat seipsum, quam quod occidat alium; et similiter gravius
peccatum esse videtur quod aliquis inferat nocumentum suo corpori quam corpori alterius. Sed per gulam
infertur nocumentum proprio corpori; dicitur enim Eccli. XXXVII, 33-34: in multis escis erit infirmitas;... Et
propter crapulam multi obierunt. Ergo gula est peccatum mortale, sicut et ira, quae tendit in nocumentum
proximi.
AG5
Praeterea, sicut ordo praeceptorum apparet in bene factis, ita ordo prohibitionum apparet in peccatis. Sed prima
prohibitio homini facta fuit de vitio gulae, ut patet gen.
Cap. II, 17, ubi Dominus praecepit Adae ut de ligno scientiae boni et mali non ederet.
Ergo peccatum gulae est primum et maximum, et ita videtur esse peccatum mortale.
AG6
Praeterea, peccatum mortale consistit in aversione a Deo. Sed gula avertit hominem a Deo quia facit hominem
idololatrare, secundum illud Exod. XXXII, 6: sedit populus manducare et bibere, et surrexerunt ludere, scilicet in
honorem idoli. Facit etiam fornicari; dicitur enim Oseae IV, 10: comedent, et non saturabuntur; fornicati sunt, et
non cessaverunt. Ergo gula est peccatum mortale.
AG7
Praeterea, Hieronymus dicit in Lib. Contra Iovinianum: ciborum aviditas, quae est avaritiae mater, quibusdam
vinculis animam ligat. Sed anima non ligatur nisi per peccatum mortale. Ergo gula est peccatum mortale.
AG8
Praeterea, Hieronymus in eodem libro dicit, quod contra naturam est per voluptates defluere. Sed illud quod est
contra naturam, est peccatum mortale: quia oportet quod etiam sit contra rationem. Ergo gula, quae consistit in
quodam voluptatum fluxu, est peccatum mortale.
AG9
Praeterea, omne illud peccatum est peccatum mortale, cuius effectus etiam est peccatum mortale. Sed effectus
gulae sunt peccata mortalia semper: quia super illud Psalmistae: qui percussit Aegyptum cum primogenitis
eorum; dicit Glossa: luxus, superbia, avaritia sunt quae primo generat venter. Ergo gula est peccatum mortale.
AG10
Praeterea, Eccli. XXXIX, 31-32, dicitur: initium rei necessariae vitae hominum, aqua, ignis, et ferrum, sal, (et)
lac, et panis similagineus, et mel, et botrus uvae, et oleum, et vestimentum: haec omnia (sicut) sanctis in bona,
218

