OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_FORMA_ABSOLUT.
DE FORMA ABSOLUTIONIS
|+1 Capitulus 1: Quod temerarium est dicere quod haec non sit forma absolutionis, scilicet: ego te absolvo et
cetera.
Perlecto libello a vobis exhibito inveni assertionem cuiusdam valde temerariam dicentis quod sacerdos in
absolvendo uti non debet hac forma: ego te absolvo. Quod quidem praesumptuosum iudico.
Primo quia repugnat evangelii dictis: dicit enim Dominus Petro, matth. XVI, 19: quodcumque solveris super
terram erit solutum et in caelis. Quod ad usum clavium pertinere ostendit; nam praemiserat: et tibi dabo claves
regni caelorum; et postea, quasi usum clavium exponens, dicit: quodcumque solveris super terram.
Patet ergo ex dictis salvatoris, quod habens claves absolvit. Praesumptuosum ergo est, ut non dicam erroneum, ut
sacerdos dicere non possit absolvo quem Dominus absolvere confitetur.
Magis autem ex verbis Domini colligitur hanc esse formam debitam absolvendi: ego te absolvo. Sicut enim
Dominus discipulis dixit: euntes docete omnes gentes baptizantes eos, Matth. Ult., ita dicit: quodcumque solveris
super terram. Unde sicut conveniens est forma baptismi ut minister dicat: ego te baptizo, quia Dominus ministris
actum baptizandi attribuit; ita conveniens forma est ut dicatur: ego te absolvo, quia Dominus ministro actum
absolutionis attribuit.
Dionysius etiam expresse in XIII capitulo caelestis hierarchiae sic dicit: nihil igitur inconveniens si purgare
dicitur theologum seraphim; nam sic Deus purgat omnes eo quod omnis purgationis est causa. Magis autem
propinquo utor exemplo: qui secundum nos est hierarcha, id est episcopus, per ipsius diaconos aut sacerdotes
purgans aut illuminans, ipse dicitur purgare aut illuminare.
Sic ergo patet per auctoritatem Dionysii quod quamvis Deus ut principalis auctor purget et illuminet, minister
tamen dicitur purgare et illuminare.
Ad hoc etiam est communis consuetudo tali forma utentium, cui unumquemque contrariari non parvae
praesumptionis esse videtur. Apostolus etiam, secunda ad Cor. II, 10, dicit: ego quod donavi, si quid donavi,
propter vos in persona Christi. Glossa: si ergo Magister petitione discipulorum donavit cui voluerunt peccatum,
multo magis discipuli prece Magistri idem facere debent. Et ut ratum ei cui donavit ostenderet apud Deum,
subdit: et hoc feci in persona Christi, id est ac si ipse Christus condonaret; donare autem peccatum est absolvere
a peccato, ergo convenienter minister dicit: ego te absolvo a peccato.
Non est etiam parva auctoritas eius quod communiter in ecclesia cantatur: iam bone pastor Petre clemens accipe
vota precantum et peccati vincula resolve tibi potestate tradita.
Potestas autem tradita Petro est potestas clavium; potest igitur habens claves ex tradita sibi potestate dicere: ego
te absolvo.
Non solum autem hoc convenienter dicere potest, sed necessarium esse videtur. Sacramenta enim novae legis
efficiunt quod figurant; figurant autem sive significant sacramenta et ex materia et ex forma verborum, ut in
baptismo apparet.
Nam ablutio corporalis quae fit per aquam significat interiorem ablutionem et sacramentaliter efficit eam.
Similiter verba quae dicuntur: ego te baptizo, idem significant.
Et idem apparet in sacramento confirmationis, in quo forma est: consigno te signo crucis et confirmo te
chrismate salutis et cetera; quibus verbis manifeste effectus sacramenti significatur. In sacramento etiam
eucharistiae sacerdos ex persona Domini loquens dicit: hoc est corpus meum, hoc significans quod in sacramento
efficitur. Similiter etiam in sacramento matrimonii requiruntur verba exprimentia consensum de praesenti in
copulam coniugalem. In sacramento vero ordinis, quia fit traditio potestatis, est forma imperativi modi, cum
pontifex dicit: accipe potestatem hoc vel illud faciendi. In solo autem sacramento extremae unctionis forma
1

