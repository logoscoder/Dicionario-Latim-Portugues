Ulterius autem non minus temerarie asserere praesumit quod impositio manus sit de necessitate huius
sacramenti.
Primo quidem propter hoc quod act. VIII, 17, dicitur: imponebant manus super illos et accipiebant spiritum
sanctum. Illa autem impositio fuit loco sacramenti confirmationis, quod datur per maiores ministros.
Secundo obicit quod Marc. Ult.
Dicitur: super aegros manus imponent.
Sed hoc est ridiculum, quia non loquitur de impositione sacramentali, sed de signis faciendis.
Tertio obicit quod Augustinus dicit quod sacramentum novae legis debet esse signum sacrae rei et per naturalem
similitudinem quod de suo addit, per hoc volens habere quod sola verba non faciunt sacramentum; sed
manifestum est in omni sacramento quod verba ad materiam accedentia sacramentum perficiunt. In sacramento
enim eucharistiae sola verba prolata super materiam consecrandam perficiunt sacramentum.
In baptismo etiam verba prolata super aquam tantum non faciunt sacramentum, sed super aquam adhibitam
baptizato, quod totum est loco materiae. Ipse autem peccator confitens est sicut materia in hoc sacramento; unde
verba absolutionis super confitentem prolata efficiunt poenitentiae sacramentum.
Quarto obicit quod dicitur Matth. XIX, 13, quod oblati sunt parvuli Domino ut eis manum imponeret. Quod
quidem referri non potest ad poenitentiae sacramentum, quod parvulis impendi non consuevit. Oblati sunt autem
ei parvuli ut manus imponeret benedicendo secundum consuetudinem Iudaeorum, sicut Remigius dicit.
Quinto obicit quod dicitur act. VIII, 18: cum vidisset simon quod per impositionem manuum apostolorum, et
cetera.
Hoc autem pertinet ad impositionem manuum quae fit in confirmatione, ut dictum est.
Sexto obicit ad hoc auctoritatem Magistri guillelmi alverni; qui utrum hoc dixerit nescio; sed hoc scio eum non
fuisse tantae auctoritatis, ut eius dicto esset standum in tanta re, praesertim cum Dominus, Petro potestatem
clavium exponens, non dixerit: cuicumque manum imposueris, sed: quaecumque solveris.
|+5 Capitulus 5: Quaedam rationes frivolae ad idem et solutio earum.
Ultimo autem redit ad primum, resumens rationes prius inductas, quod non debet sacerdos dicere: ego te absolvo,
tum quia hoc pertinet ad potestatem Dei, tum quia sacerdoti est incertum an ille absolvatur. Quae iam supra
soluta sunt.
Addit etiam obiciendo quod vix triginta anni sunt quod omnes hac sola forma utebantur: absolutionem et
remissionem et cetera. Sed quomodo potest de omnibus testimonium perhibere qui omnes non vidit? sed hoc
certum est quod iam mille ducenti anni sunt et amplius quod dictum est Petro: quodcumque solveris super
terram.
Quare autem non dicatur in forma: ego tibi remitto peccata, sicut: ego te absolvo, iam supra dictum est.
Obicit autem ulterius quod si sacerdos potest absolvere a peccatis, utilius esset absolvi quam accipere crucem
transmarinam.
Quod quam ridiculose sit dictum de facili potest adverti. Non enim crux transmarina datur valitura nisi absoluto
a peccatis ad remissionem totius poenae pro peccatis debitae.
Obicit autem ulterius quod vae imminet vivificanti animas quae non vivunt, ut dicitur Ezech. XIII, 19; et sic
sacerdos se committit discrimini cum nesciat quod vivant. Sed hoc iam solutum est, quia, etsi nesciat quod
vivant, scit tamen quod sacramentum vivificare potest.
Ulterius obicit quod sicut Ambrosius: dicit, Dominus par ius esse voluit solvendi et ligandi; sed sacerdos non
ligat vinculo peccati, sed funibus peccatorum suorum quisque constringitur, ut dicitur prov. V, 22; ergo sacerdos
non absolvit a vinculo culpae. Contra quod dicendum quod hoc facit sacerdos ligando et solvendo per
ministerium quod Deus per auctoritatem.
Deus autem absolvit quidem a peccato directe gratiam apponendo, ligat autem in peccato vel tradit in peccatum,
ut dicitur Rom. I, gratiam non apponendo. Et similiter sacerdos tanquam minister a peccato solvit sacramentum
gratiae adhibendo, ligat vero non apponendo, praeter hoc quod ligat ad poenam quam iniungit.
Inducit autem ultimo auctoritatem Hilarii, quod soli Deo de se credendum est qui se solus novit; ergo
absolutionem a culpa, quae solo Deo sciente fit, nullus ostendere potest nisi ipse vel cui ipse revelaverit; ergo
absolutionem a culpa, quam solus Deus facit, sacerdos ostendere non potest.
Item quod Dionysius dicit quod sacerdotibus non est utendum virtutibus hierarchicis, nisi quo modo divinitas
moverit eos. Sed haec ex superioribus sunt soluta multotiens et iterare non oportet.
Ultimo autem inducit quod ante potestatem clavium Petro traditam fit mentio de revelatione sibi facta, quasi
oporteat semper revelationem divinam sacerdotem expectare ante quam clavibus utatur. Non advertit autem quod
revelatio facta Petro non fuit de idoneitate absolvendorum, sed de potestate Christi, per quam sacramenta gratiae
certissimos effectus habent.
Hae sunt igitur rationes quas pro se inducit, quae non solum demonstrationes non sunt, sed vix apparentes
rationes iudicari possunt.

5

