verborum est sub modo deprecativae orationis, sicut cum dicitur: per istam unctionem et nostram intercessionem
remittat tibi Dominus quidquid peccasti per visum, et cetera. Observatur autem hoc in hoc sacramento propter
auctoritatem Scripturae; dicitur enim Iac. V, 15, ubi de hoc sacramento loquitur: oratio fidei sanabit infirmum et
si in peccatis sit dimittentur ei. Ubi etiam ratio huius singularis observantiae assignari videtur. In aliis enim
sacramentis nihil corporaliter agitur quod non statim ex operatione ministri consequatur, sicut statim in baptismo
fit ablutio corporalis quae spiritualem designat et sacramentaliter causat; sanatio autem corporalis non statim
sequitur ex unctione, sed petitur praestanda a Deo; unde et interior sanatio, quae per eam significatur, sub
deprecatione a Deo poscitur.
In sacramento autem poenitentiae verba Scripturae, quae maxime sunt sectanda, non faciunt mentionem de
aliqua deprecatione, sed magis verbo indicativo utitur; non enim dicit: quaecumque petieritis esse solvenda erunt
soluta, sed: quaecumque solveritis erunt soluta. Si ergo illa tantum dicuntur esse soluta in caelis quae habens
claves solverit, qui autem petit aliquid esse solvendum, non solvit; miror qua temeritate aliquis asserat esse
solutum quod habens claves non significat se solvere, sed solum rogat esse solvendum.
Non autem similis ratio est utendi deprecativa oratione in hoc sacramento sicut in sacramento extremae
unctionis, quia nihil hic corporale expectatur futurum quod non statim fiat, ut est in extrema unctione; quinimmo
certissimum est in hoc sacramento per claves ecclesiae remissionem peccatorum conferri, nisi sit impedimentum
ex parte confitentis, sicut etiam accidit in baptismo. Dicit enim Augustinus: non erit turpis nec difficilis post
patrata et purgata adulteria reconciliatio coniugii, ubi per claves regni caelorum non dubitatur fieri remissio
peccatorum.
Non ergo sub incerto deprecativae orationis significanda est in hoc sacramento remissio peccatorum, sed sub
certitudine per indicativam orationem. Non ergo est forma in sacramento poenitentiae: absolutionem et
remissionem tribuat tibi, sed: ego te absolvo.
|+2 Capitulus 2: Rationes probare volentium dictam absolutionis formam non debere teneri et solutio earum.
Sicut autem est temerarius id asserendo, ita vaniloquus in probando, dum frivola quaedam pro rationibus inducit.
Primo inducit quandam postillam super summam Raymundi, quae dicit quod in talibus, scilicet absolutione ab
excommunicatione, quamvis verba exigantur, non est praescripta forma verborum, sicut in sacramento baptismi
et eucharistiae. Ubi primo derisorium est postillam summae in tanta re pro auctoritate inducere; deinde ut
postillatori non fiat iniuria, dicamus quod alia ratio est de absolutione ab excommunicatione quae non est
sacramentalis, sed magis iudiciaria iurisdictionem consequens, et aliud de absolutione a peccatis in sacramento
poenitentiae, quae consequitur potestatem clavium et est sacramentalis.
In illa enim verba habent efficaciam ab intentione dicentis; unde non refert quibuscumque verbis utatur ad
exprimendum suam intentionem. In sacramentis autem verba habent efficaciam ex institutione divina; unde
tenenda sunt verba determinata consonantia divinae institutioni.
Institutioni autem dicentis: quodcumque solveris, ista verba conveniunt: ego te absolvo, sicut institutioni
dicentis: euntes docete, baptizantes in nomine patris et cetera, conveniunt ista verba: ego te baptizo in nomine
patris et cetera; et ideo sicut ista verba sunt tenenda in baptismo: ego te baptizo, ita in poenitentia: ego te
absolvo.
Secundo autem proponit quod Magister, qui sententias compilavit non posuit hanc formam, nec aliquem
sanctorum legimus hac forma usum fuisse. Contra quod dicendum est quod nec aliam formam posuit, nec legitur
de alia forma qua aliquis sanctorum sit usus; nec etiam legitur quod aliquis istam formam negaverit.
Legitur autem quod ipse institutor sacramenti dixit: quodcumque solveris; quod est maius omni auctoritate.
Tertio ad hoc inducit quod in quibusdam absolutionibus, quas ecclesia facit in prima, in completorio, ante
Missam et post praedicationem, secundum morem Romanae ecclesiae, et in die cinerum et coenae Domini, non
fit absolutio per orationem indicativam sed deprecativam tantum. In quo miror eum non advertere quod
huiusmodi absolutiones non sunt sacramentales, sed sunt quaedam orationes quibus dicuntur venialia peccata
dimitti; sicut per orationem dominicam qua dicitur: dimitte nobis debita nostra.
Quarto etiam inducit sic sensisse quosdam antiquos famosos Magistros, scilicet Magistrum guillelmum de
altissiodoro, et Magistrum guillelmum alvernum quondam episcopum Parisiensem, et Dominum Hugonem
quondam cardinalem; de quibus quod ita senserint non constat; sed, et si ita senserunt, numquid eorum opinio
praeiudicare poterit verbis Domini dicentis Petro: quodcumque solveris super terram? numquid, etiam si nunc
viverent, praeiudicare possent communi Magistrorum theologiae sententiae Parisius legentium qui contrarium
sentiunt, decernentes absque his verbis: ego te absolvo, absolutionem non esse per solam deprecativam
orationem? quinto vero proponit de eo quod agitur in sacramento extremae unctionis, quod supra solutum est.
Sexto obicit de hoc quod Matth. IX, 2-3; cum dixisset Dominus paralytico: dimittuntur tibi peccata tua, dixerunt:
hic blasphemat, quia dimittere peccatum est solius Dei; non ergo sacerdotis. Hoc etiam per verba Dionysii supra
solutum est; quia Dei est auctoritate peccata dimittere; hominis autem est ministerium ad remissionem exhibere,
dum in persona Christi peccata condonat, secundum quod apostolus dicit.

2

