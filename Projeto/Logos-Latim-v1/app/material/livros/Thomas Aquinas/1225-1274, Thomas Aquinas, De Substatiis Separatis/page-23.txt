contrarios ex contrariis particularibus causis procedere, sicut quod ignis calefacit, aqua vero infrigidat: unde
crediderunt quod hic processus a contrariis effectibus in contrarias causas non deficiat usque ad prima rerum
principia. Et quia omnia contraria contineri videntur sub bono et malo, inquantum contrariorum semper unum est
deficiens, ut nigrum et amarum; aliud vero perfectum, ut dulce et album: ideo aestimaverunt quod prima omnium
activa principia sint bonum et malum.
Sed manifeste defecerunt in considerando contrariorum naturam. Non enim contraria omnino diversa sunt, sed
secundum aliquid quidem conveniunt, secundum aliquid autem differunt. Conveniunt enim in genere, differunt
autem secundum specificas differentias. Sicut igitur contrariorum sunt contrariae causae propriae, secundum
quod specificis differentiis differunt, ita eorum oportet esse unam causam communem totius generis in quo
conveniunt.
Causa autem communis prior est et superior propriis causis, quanto enim est aliqua causa superior, tanto virtus
eius maior et ad plura se extendens. Relinquitur igitur contraria non esse prima rerum activa principia, sed
omnium esse unam primam causam activam.
|+18 Capitulus 18: De origine substantiarum spiritualium secundum catholicam fidem.
Quia igitur ostensum est quid de substantiis spiritualibus praecipui Philosophi Plato et Aristoteles senserunt
quantum ad earum originem, conditionem naturae, distinctionem et gubernationis ordinem, et in quo ab eis alii
errantes dissenserunt; restat ostendere quid de singulis habeat christianae religionis assertio. Ad quod utemur
praecipue Dionysii documentis, qui super alios ea quae ad spirituales substantias pertinent excellentius tradidit.
Primum quidem igitur circa spiritualium substantiarum originem firmissime docet christiana traditio omnes
spirituales substantias, sicut et ceteras creaturas, a Deo esse productas.
Et hoc quidem canonicae Scripturae auctoritate probatur. In Psalmo enim dicitur: laudate eum omnes Angeli
eius, laudate eum omnes virtutes eius; et enumeratis aliis creaturis subditur: quia ipse dixit, et facta sunt:
mandavit, et creata sunt.
Sed et Dionysius, quarto capitulo caelestis hierarchiae, hanc originem subtiliter explicat, dicens: primum illud
dicere verum est, quod bonitate universali superessentialis divinitas eorum quae sunt essentias substituens, ad
esse adduxit; et post pauca subdit, quod ipsae caelestes substantiae sunt primo et multipliciter in participatione
Dei factae; et in quarto capitulo de divinis nominibus dicit, quod propter divinae bonitatis radios substiterunt
intelligibiles et intellectuales omnes et substantiae et virtutes et operationes. Propter istos sunt et vivunt et vitam
habent indeficientem.
Quod autem a Deo immediate productae sint omnes spirituales substantiae, et non solum supremae, expresse in
quinto capitulo de divinis nominibus, sanctissimae, inquit, et provectissimae virtutes existentes, et sicut in
vestibulis supersubstantialis trinitatis collocatae, ab ipsa et in ipsa et esse et deiformiter esse habent, et post illas
subiectae, idest inferiores supremis, subiecte, idest inferiori modo esse habent a Deo et extremae, idest infimae,
extreme, idest infimo modo, sicut ad Angelos, sicut ad nos autem supermundane. Per quod dat intelligere quod
omnes spiritualium substantiarum ordines ex divina dispositione instituuntur, non ex hoc quod una earum
causetur ab alia. Et hoc expressius dicitur in quarto capitulo caelestis hierarchiae: est, inquit, omnium causae et
super omnia bonitatis proprium ad communionem suam ea quae sunt vocare, ut unicuique eorum quae sunt, ex
propria definitur analogia; unamquamque enim rem constituit in ordine qui competit suae naturae.
Similiter etiam christianae doctrinae repugnat quod spirituales substantiae ab alio et alio principio habeant
bonitatem et esse et vitam et alia huiusmodi quae pertinent ad earum perfectionem.
Nam in canonica Scriptura uni et eidem Deo attribuitur quod sit ipsa essentia bonitatis, unde dicitur matthaei
XIX, 17: unus est bonus, Deus; et quod sit ipsum esse, unde exodi III, 14, Moysi quaerenti quod esset nomen
Dei, respondit Dominus: ego sum qui sum. Et quod sit ipsa viventium vita: unde dicitur Deut. XXX, 20: ipse est
viventium vita.
Et hanc quidem veritatem expressissime Dionysius tradit quinto capitulo de divinis nominibus, dicens quod sacra
doctrina non aliud dicit esse bonum, et aliud existens, et aliud vitam aut sapientiam; neque multas causas et
aliorum alias productivas deitates excedentes subiectas. In quo removet opinionem Platonicorum, qui ponebant
quod ipsa essentia bonitatis erat summus Deus, sub quo erat alius Deus, qui est ipsum esse, et sic de aliis, ut
supra dictum est. Subdit autem: sed unius, scilicet deitatis, dicit esse omnes bonos processus, quia scilicet et esse
et vivere et omnia alia huiusmodi a summa deitate procedunt in res.
Hoc etiam diffusius explicat in XI capitulo de divinis nominibus, dicens: non enim substantiam quamdam
divinam aut angelicam esse dicimus per se esse quod est causa quod sint omnia. Solum enim quod sint existentia
omnia ipsum esse supersubstantiale, scilicet summi Dei, est principium et substantia et causa.
Principium quidem effectivum, substantia autem quasi forma exemplaris, causa autem finalis. Subdit autem:
neque vitae generativam aliam deitatem dicimus praeter superdeam vitam, causam omnium quaecumque vivunt
et ipsius per se vitae, quae scilicet formaliter viventibus inhaeret: neque, ut colligendo dicamus, dicimus
principales existentium et creativas substantias et personas quas et deos existentium et creatores per se facientes
dixerunt.
23

