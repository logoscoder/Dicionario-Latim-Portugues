Manifestum est autem quod omnis causa per motum aliquid faciens, particularis causa est, habet enim
particularem effectum; est enim omnis motus ex hoc determinato in illud determinatum, omnisque mutatio
motus cuiusdam terminus est.
Oportet igitur supra modum fiendi quo aliquid fit per mutationem vel motum, esse aliquem modum fiendi sive
originis rerum absque omni mutatione vel motu per influentiam essendi.
Item. Necesse est quod per accidens est, in id reduci quod per se est.
In omni autem quod fit per mutationem vel motum, fit quidem hoc vel illud ens per se, ens autem communiter
sumptum per accidens fit; non enim fit ex non ente sed ex non ente hoc; ut si canis ex equo fiat, ut Aristotelis
exemplo utamur, fit quidem canis per se, non autem fit animal per se, sed per accidens, quia animal erat prius.
Oportet igitur originem quamdam in rebus considerari, secundum quam ipsum esse communiter sumptum per se
attribuitur rebus, quod omnem mutationem et motum transcendat.
Adhuc. Si quis ordinem rerum consideret, semper inveniet id quod est maximum causam esse eorum quae sunt
post ipsum; sicut ignis, qui est calidissimus, causa est caliditatis in ceteris elementatis corporibus. Primum autem
principium, quod Deum dicimus, est maxime ens. Non enim est in infinitum procedere in rerum ordine, sed ad
aliquid summum devenire, quod melius est esse unum quam plura.
Quod autem in universo melius est, necesse est esse, quia universum dependet ex essentia bonitatis; necesse est
igitur primum ens esse causam essendi omnibus.
His autem visis, facile est solvere rationes inductas.
Quod enim antiqui naturales quasi principium supposuerunt, ex nihilo nihil fieri, ex hoc processit quia solum
fiendi modum pervenire potuerunt, qui est per mutationem vel motum.
De quo etiam fiendi modo secunda ratio procedebat. In his enim quae fiunt per mutationem vel motum,
subiectum factioni praesupponitur; sed in supremo modo fiendi, qui est per essendi influxum, nullum subiectum
factioni praesupponitur, quia hoc ipsum est subiectum fieri secundum hunc factionis modum, quod est subiectum
esse participare per influentiam superioris entis.
Similiter etiam tertia ratio de hoc modo fiendi procedit qui est per mutationem et motum. Cum enim ad formam
perventum fuerit, nihil de motu restabit. Oportet tamen intelligere quod per formam res generata esse participet
ab universali essendi principio. Non enim causae agentes ad determinatas formas sunt causae essendi nisi
inquantum agunt in virtute primi et universalis principii essendi.
Quarta etiam ratio eodem modo procedit de his quae fiunt per motum vel mutationem, in quibus necesse est ut
non esse praecedat esse eorum quae fiunt, quia eorum esse est terminus mutationis vel motus. In his autem quae
fiunt absque mutatione vel motu per simplicem emanationem sive influxum, potest intelligi aliquid esse factum
praeter hoc quod quandoque non fuerit. Sublata enim mutatione vel motu non invenitur in actione influentis
principii, prioris et posterioris successio.
Unde necesse est ut sic se habeat effectus per influxum causatus ad causam influentem quamdiu agit, sicut in
rebus quae per motum fiunt, se habet ad causam agentem in termino actionis cum motu existentis. Tunc autem
effectus iam est.
Necesse est igitur ut in his quae absque motu fiunt, simul cum agentis influxu sit ipse effectus productus.
Si autem actio influentis sine motu extiterit, non accedit agenti dispositio ut postmodum possit agere, cum prius
non potuerit, quia iam haec mutatio quaedam esset.
Potuit igitur semper agere influendo; unde et effectus productus intelligi potest semper fuisse.
Et hoc quidem aliqualiter apparet in corporalibus rebus. Ad praesentiam enim corporis illuminantis producitur
lumen in aere absque aliqua aeris transmutatione praecedente: unde si semper corpus illuminans aeri praesens
fuisset, semper ab ipso aer lumen haberet.
Sed expressius hoc videtur in intellectualibus rebus, quae sunt magis remotae a motu. Est enim principiorum
veritas causa veritatis in conclusionibus semper veris. Sunt enim quaedam necessaria quae suae necessitatis
causam habent, ut etiam Aristoteles dicit in quinto metaphysicae, et in octavo physicorum.
Non ergo aestimandum est quod Plato et Aristoteles, propter hoc quod posuerunt substantias immateriales seu
etiam caelestia corpora semper fuisse, eis subtraxerunt causam essendi.
Non enim in hoc a sententia catholicae fidei deviarunt, quod huiusmodi posuerunt increata, sed quia posuerunt ea
semper fuisse, cuius contrarium fides catholica tenet. Non enim est necessarium, quamvis origo sit ab immobili
principio absque motu, quod eorum esse sit sempiternum. A quolibet enim agente procedit effectus secundum
modum sui esse.
Esse autem primi principii est eius intelligere et velle. Procedit igitur universitas rerum a primo principio sicut ab
intelligente et volente. Intelligentis autem et volentis est producere aliquid non quidem ex necessitate, sicut
ipsum est, sed sicut vult et intelligit. In intellectu autem primi intelligentis comprehenditur omnis modus essendi,
et omnis mensura quantitatis et durationis. Sicut igitur non eumdem modum essendi rebus indidit quo ipsum
existit, corporumque quantitatem sub determinata mensura conclusit, cum in eius potestate, sicut et in intellectu,
omnes mensurae contineantur; ita etiam dedit rebus talem durationis mensuram qualem voluit, non qualem
habet.

13

