|+19 Capitulus 19: De conditione spiritualium substantiarum.
Deinde considerare oportet quid de conditione spiritualium substantiarum secundum catholicae doctrinae
sententiam sit tenendum.
Fuerunt igitur quidam qui Angelos putaverunt corporeos esse vel ex materia et forma esse compositos; quod
quidem sensisse videtur Origenes in primo periarchon, ubi dicit: solius Dei, idest patris et filii et spiritus sancti,
naturae id proprium est ut sine materiali substantia et absque ulla corporeae adiectionis societate intelligatur
existere. Et ad hoc quidem quod Angelos corporeos ponerent, movere potuerunt eos verba Scripturae quae
quaedam corporalia Angelis attribuere videtur, cum eos et in loco corporali esse pronuntiet: secundum illud
matthaei XVIII, 10: Angeli eorum in caelis semper vident faciem patris mei qui in caelis est; et eos moveri
asserat, secundum illud Isaiae VI, 6: volavit ad me unus de seraphim; et quod est amplius, eos figura corporali
describat, sicut ibidem de seraphim dicitur: sex alae uni et sex alae alteri; et de gabriele dicitur Dan. VI, ecce vir
unus vestitus lineis, et renes eius accincti auro obrizo, et corpus eius quasi chrysolitus, et cetera quae ad haec
pertinentia ibidem subduntur.
Quod autem in Angelis etsi non sint corporei, sit tamen in eis compositio formae et materiae: ex quibus
rationibus accipere volunt, supra iam diximus.
Sed quod Angeli incorporei sint, canonicae Scripturae auctoritate probatur, quae eos spiritus nominat. Dicitur
enim in Psalmo CIII, 4: qui facit Angelos suos spiritus; et apostolus dicit ad Hebraeos I, 14, de Angelis loquens:
omnes sunt administratorii spiritus, in ministerium missi propter eos qui hereditatem capiunt salutis.
Consuevit autem Scriptura nomine spiritus aliquid incorporeum designare, secundum illud Ioan. IV, 24: spiritus
est Deus, et eos qui adorant eum, in spiritu et veritate adorare oportet; et Isaiae XXXI, 3: Aegyptus, homo, et non
Deus; et equi eorum caro, et non spiritus. Sic igitur consequens est, secundum sacrae Scripturae sententiam,
Angelos incorporeos esse.
Si quis autem diligenter velit verba sacrae Scripturae inspicere, ex eisdem accipere poterit eos immateriales esse:
nominat enim eos sacra Scriptura quasdam virtutes. Dicitur enim in Psalmo CII, 20-21: benedicite Domino
omnes Angeli, et postea subditur: benedicite Domino omnes virtutes eius; et Luc. XXI, 26, dicitur: virtutes
caelorum movebuntur, quod de sanctis Angelis omnes doctores exponunt.
Quod autem materiale est, non est virtus, sed habet virtutem; sicut non est essentia, sed habens essentiam;
sequitur enim virtus essentiam. Non est autem homo sua humanitas, neque sua virtus.
Similiter autem neque aliquid aliud ex materia et forma compositum. Relinquitur igitur secundum intentionem
Scripturae Angelos immateriales esse.
Utrumque autem horum expresse Dionysii verbis astruitur, qui in quarto capite de divinis nominibus de Angelis
loquens dicit quod intellectuales substantiae ab universis corruptione et morte et materia et generatione mundae
existunt, et sicut incorporales et immateriales intelliguntur. In primo etiam capitulo caelestis hierarchiae dicit
quod divina dispositio immateriales Angelorum hierarchias materialibus figuris varias tradidit; et in secundo
capitulo eiusdem libri quaerit, quare sacri doctores ad corporalem formationem incorporalium scilicet
Angelorum, venientes, non figuraverunt ea pretiosissimis figuris, sed immaterialibus substantiis et deiformibus
simplicitatibus terrenas figuras circumposuerunt.
Ex quibus omnibus patet hanc fuisse Dionysii sententiam quod Angeli sunt immateriales et simplices
substantiae. Quod etiam ex hoc patet quod frequenter eos nominat caelestes intellectus, seu divinas mentes.
Intellectus autem et mens aliquid incorporeum et immateriale est, ut Philosophus probat in tertio de anima.
Augustinus etiam dicit in secundo super Genesim ad litteram quod primo die quo lux facta est, conditio
spiritualis et intellectualis creaturae lucis appellatione intimatur, in qua natura intelliguntur omnes sancti Angeli
atque virtutes.
Damascenus etiam dicit quod Angelus est substantia intellectualis et incorporea.
Sed dubitationem facit quod postea subdit: incorporeus autem et immaterialis dicitur quantum ad nos: omne
enim comparatum ad Deum, grossum et materiale invenitur. Quod ad hoc inducitur ne aestimetur Angelus
propter suam incorporeitatem et immaterialitatem divinam simplicitatem aequare.
Corporales vero figurae seu formae quae in Scriptura sacra interdum Angelis attribuuntur, per quamdam
similitudinem sunt intelligenda: quia, sicut dicit Dionysius primo capitulo caelestis hierarchiae: non est possibile
nostrae menti ad immaterialem illam sursum excitari caelestium hierarchiarum et imitationem et
contemplationem, nisi secundum se materiali manuductione utatur; sicut et de ipso Deo multa corporalia in
Scripturis per quamdam similitudinem dicuntur; unde in decimoquinto capite caelestis hierarchiae Dionysius
exponit quid spirituale significetur in Angelis per omnes huiusmodi corporales figuras.
Nec solum huiusmodi formas corporeas per similitudinem de Angelis asserit dici, sed etiam ea quae pertinent ad
affectionem sensitivi appetitus, ut per hoc detur intelligi quod non solum Angeli non sunt corpora, sed etiam non
sunt spiritus corporibus uniti, quae sensificando perficiant, ut sic in eis inveniantur operationes animae
sensitivae. Dicit enim in secundo capitulo caelestis hierarchiae, quod furor irrationabilibus ex passibili motu
ingignitur; sed in Angelis furibundum demonstrat virilem ipsorum rationabilitatem.
25

