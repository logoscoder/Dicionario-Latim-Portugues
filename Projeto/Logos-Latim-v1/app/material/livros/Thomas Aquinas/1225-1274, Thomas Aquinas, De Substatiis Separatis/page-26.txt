Et similiter dicit quod concupiscentia in eis significat amorem divinum.
Cui convenienter Augustinus dicit in nono de CIV. Dei, quod sancti Angeli sine ira puniunt quos accipiunt
aeterna Dei lege puniendos; et miseris sine miseriae compassione subveniunt; et periclitantibus eis quos diligunt,
sine timore opitulantur; et tamen istarum nomina passionum consuetudine locutionis humanae etiam in eos
usurpantur propter quamdam operum similitudinem, non propter affectionum infirmitatem.
Quod autem Angeli dicuntur esse in caelis aut in aliquibus aliis corporalibus locis, non est intelligendum quod
sint in eis corporali modo, scilicet per contactum dimensivae quantitatis, sed modo spirituali per quemdam
contactum virtutis.
Proprius autem locus Angelorum est spiritualis, secundum quod Dionysius dicit, quinto capite de divinis
nominibus, quod supremae spirituales substantiae sunt in vestibulis trinitatis collocatae; et basilius dicit in
secundo Hexaemeron, quod sunt in luce, et laetitia spirituali.
Et Gregorius Nyssenus dicit in libro de homine quod intelligibilia existentia in intelligibilibus locis sunt, aut
enim in se ipsis sunt aut in superiacentibus intelligibilibus. Cum igitur in corpore dicatur intellectuale aliquid
localiter esse, non ut in loco in corpore dicitur esse sed ut in habitudine et in eo quod adest, ut dicimus Deum
esse in nobis; et post pauca subdit: cum igitur in habitudine fuerit intelligibile aliquod vel loci alicuius vel rei ut
in loco existentis, abusivius dicimus illic id esse propter actum eius qui est illic, locum pro habitudine
suscipientes. Cum enim deberemus dicere: illic agit, dicimus: illic est. Et hoc sequens Damascenus dixit quod
Angelus ubi operatur ibi est. Augustinus etiam octavo super Gen. Ad litteram dicit, quod spiritus creator movet
conditum spiritum per tempus sine loco; movet autem corpus per tempus et locum.
Ex quibus omnibus datur intelligi quod Angeli non sunt in loco corporali modo sed quodam modo spirituali.
Et quia eodem modo competit alicui moveri in loco et esse in loco, per consequens neque corporali modo Angeli
moventur in loco, sed motus eorum qui exprimitur in Scripturis, si referatur ad locum corporalem, est
accipiendus secundum successionem virtualis contactus ad loca diversa; vel est accipiendus secundum mysticam
intelligentiam, sicut Dionysius, quarto capite de divinis nominibus dicit, quod moveri dicuntur divinae mentes
circulariter quidem unitae illuminationibus pulchri et boni; in directum autem quando procedunt ad subiectorum
providentiam; oblique autem quando providentes minus habentibus inegressibiliter manent circa Deum.
Ex his igitur manifestum est quid circa conditionem spiritualium substantiarum, idest Angelorum, sacri doctores
tradiderint, asserentes eos incorporeos et immateriales esse.
|+20 Capitulus 20: De distinctione angelicorum spirituum.
Oportet autem consequenter considerare quid secundum sacram doctrinam de distinctione spirituum sit
tenendum: ubi et primum considerationi occurrit differentia boni et mali.
Est enim apud multos receptum, esse quosdam spiritus bonos, quosdam vero malos: quod et auctoritate sacrae
Scripturae comprobatur. De bonis enim spiritibus dicitur Hebr. I, 14: omnes sunt administratorii spiritus, in
ministerium missi, propter eos qui hereditatem capiunt salutis. De malis autem spiritibus dicitur, matthaei XII,
43, 45: cum immundus spiritus exierit ab homine, ambulat per loca arida quaerens requiem, et non invenit; et
postea subditur: tunc vadit, et assumit septem alios spiritus nequiores se. Et quamvis, ut Augustinus narrat in
nono de CIV. Dei, quidam posuerunt et bonos et malos spiritus deos esse, et similiter bonos et malos Daemones
nominari, quidam tamen melius deos non nisi bonos asserunt, quos nos Angelos dicimus, Daemones autem
secundum communem usum loquendi non nisi in malo accipitur: quod, ut dicit, rationabiliter accidit.
Daemones enim in Graeco a scientia nominantur quae sine caritate, secundum sententiam apostoli, per
superbiam inflat.
Sed causa malitiae Daemonum non eadem ab omnibus assignatur.
Quidam enim eos asserunt naturaliter malos tanquam a malo productos principio, sic etiam ut ipsorum natura sit
mala: quod ad Manichaeorum errorem pertinet, ut patet ex dictis. Sed hunc errorem efficacissime Dionysius
improbat, quarto capite de divinis nominibus, dicens: sed neque Daemones natura mali sunt.
Quod probat, primo quidem, quia si naturaliter mali essent, simul oporteret dicere quod neque essent producti ex
bono principio neque inter existentia computarentur, quia malum non est aliquid existens: nec si esset natura
aliqua, causaretur a bono principio.
Secundo, quia si sunt naturaliter mali: aut sibi ipsis, aut aliis: si sibi ipsis, se ipsos corrumperent, quod est
impossibile; malum enim rationem corruptivi habet. Si vero sunt mali aliis, oporteret quod ea quibus sunt mali,
corrumperent.
Quod autem est naturaliter tale, est omnibus tale, et omnino tale. Sequeretur ergo quod omnia, et omnino
corrumperent; quod est impossibile, tum quia quaedam sunt incorruptibilia, quae corrumpi non possunt, tum quia
ea etiam quae corrumpuntur, non totaliter corrumpuntur.
Non igitur ipsa natura Daemonum est mala.
Tertio, quia si essent naturaliter mali, non essent a Deo facti, quia bonum bona producit et subsistere facit; et hoc
est impossibile, secundum id quod supra probatum est, quod oportet omnium Deum esse principium.

26

