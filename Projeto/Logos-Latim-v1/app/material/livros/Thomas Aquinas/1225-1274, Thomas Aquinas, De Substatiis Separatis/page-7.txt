Haec autem quae dicta sunt, in pluribus manifestam improbabilitatem continent.
Primo namque, quia ab inferioribus ad suprema entium ascendit resolvendo in principia materialia; quod omnino
rationi repugnat. Comparatur enim materia ad formam sicut potentia ad actum. Manifestum est autem quod
potentia est minus ens quam actus: non enim dicitur potentia ens nisi secundum ordinem ad actum: unde neque
simpliciter dicimus esse quae sunt in potentia, sed solum quae sunt in actu. Quanto igitur magis resolvendo
descenditur ad principia materialia, tanto minus invenitur de ratione entis. Suprema autem in entibus oportet esse
maxime entia: nam et in unoquoque genere suprema quae sunt aliorum principia, esse maxime dicuntur, sicut
ignis est calidus maxime. Unde et Plato investigando suprema entium, processit resolvendo in principia formalia,
sicut supra dictum est.
Inconvenientissime igitur hic per contrariam viam processit in principia materialia resolvendo.
Secundo, quia, quantum ex suis dictis apparet, in antiquam quodammodo naturalium opinionem rediit, qui
posuerunt omnia esse unum ens, dum ponebant substantiam rerum omnium non esse aliud quam materiam: quam
non ponebant esse aliquid in potentia tantum, sicut Plato et Aristoteles, sed esse aliquid ens actu. Nisi quod
antiqui naturales, nihil aliud praeter corpora esse aestimantes, hanc materiam communem et substantiam omnium
aliquod corpus esse dicebant; puta aut ignem, aut aerem, aut aquam aut aliquid medium.
Sed iste non solum in corporibus naturam rerum existimans comprehendi, illud unum quod posuit esse primam
materiam communem substantiam omnium, dixit esse substantiam non corpoream.
Et quod simili modo posuerit hanc universalem materiam, ut dicit, esse substantiam omnium, sicut naturales hoc
ponebant de aliquo uno corporum, manifestum est ex hoc quod eorum quae conveniunt in genere, ponit genus
esse materiam; differentias vero, quibus species differunt, ponit esse formas.
Dicit enim, quod omnium corporalium est materia communis ipsum corpus: rursumque omnium substantiarum
tam corporalium quam spiritualium est communis materia ipsa substantia. Unde apparet quod est similis
habitudo generis ad differentias, sicut subiecti ad proprias passiones; ut scilicet substantia hoc modo dividatur
per spiritualem et corporalem, et corpus per caeleste et elementare, sicut numerus per par et impar, aut animal
per sanum et aegrum: quorum numerus est subiectum paris et imparis sicut propriarum passionum, et animal sani
et aegri, tam subiecto quam passionibus de speciebus omnibus praedicatis.
Sic igitur si substantia quae praedicatur de omnibus, compararetur ad spirituale et corporale sicut materia et
subiectum eorum, sequetur quod haec duo adveniant substantiae per modum accidentalium passionum; et
similiter in omnibus aliis consequentibus: quod ipse expresse concedit ponens omnes formas secundum se
consideratas accidentia esse; dicuntur tamen substantiales per comparationem ad aliquas res in quarum
definitionibus cadunt, sicut albedo est de ratione hominis albi.
Sic haec positio tollit quidem veritatem materiae primae. Quia si de ratione materiae est quod sit in potentia,
oportet quod prima materia sit omnino in potentia: unde nec de aliquo exsistentium actu praedicatur, sicut nec
pars de toto. Tollit etiam logicae principia, auferens veram rationem generis et speciei et substantialis
differentiae, dum omnia in modum accidentalis praedicationis convertit. Tollit etiam naturalis philosophiae
fundamenta, auferens veram generationem et corruptionem a rebus, sicut et antiqui naturales ponentes unum
materiale principium. Neque enim simpliciter aliquid generari dicitur, nisi quia simpliciter fit ens. Nihil autem fit
quod prius erat. Si igitur aliquid prius erat in actu, quod est simpliciter esse; sequetur, quod non simpliciter fiat
ens sed fiat ens hoc quod prius non erat: unde secundum quid generabitur, et non simpliciter.
Tollit demum, et ut finaliter concludam, praedicta positio etiam philosophiae primae principia, auferens unitatem
a singulis rebus, et per consequens veram entitatem simul et rerum diversitatem. Si enim alicui existenti in actu
superveniat alius actus, non erit totum unum per se, sed solum per accidens; eo quod duo actus vel formae
secundum se diversae sunt, conveniunt autem solum in subiecto.
Esse autem unum per unitatem subiecti, est esse unum per accidens: sive duae formae sint non ordinatae ad
invicem, ut album et musicum, dicimus enim quod album et musicum sunt unum per accidens, quia insunt uni
subiecto; sive etiam formae vel actus sint ad invicem ordinatae, sicut color et superficies. Non enim est
simpliciter unum superficiatum et coloratum, etsi quodammodo coloratum per se de superficiato praedicetur: non
quia superficiatum significet essentiam colorati, sicut genus significat essentiam speciei, sed ea ratione qua
subiectum ponitur in definitione accidentis; alioquin non praedicaretur coloratum de superficiato per se, sed hoc
de illo.
Solo autem hoc modo species est unum simpliciter, inquantum vere id quod est homo, animal est: non quia
animal subiiciatur formae, sed quia ipsa forma animalis est forma hominis, non differens nisi sicut determinatum
ab indeterminato.
Si enim aliud sit animal et aliud bipes, non erit per se unum animal bipes quod est homo, unde nec erit per se
ens; et per consequens sequetur quod quaecumque in genere conveniunt, non different nisi accidentali
differentia; et omnia erunt unum secundum substantiam, quae est genus et subiectum omnium substantiarum;
sicut si superficiei una pars sit alba et alia nigra, totum est una superficies.

7

