Ad hanc etiam positionem excludendam signanter Dionysius: ab essentiali bonitate, quam Platonici summum
Deum esse ponebant, dicit in substantiis spiritualibus procedere quod sunt et vivunt et intelligunt: et omnia alia
huiusmodi ad earum perfectionem pertinentia sortiuntur.
Et idem etiam replicat in singulis capitulis, ostendens quod ab esse divino habent quod sint, et a vita divina
habent quod vivunt, et sic de ceteris.
Est autem christianae doctrinae contrarium ut sic dicantur spirituales substantiae a summa deitate originem
trahere, quod fuerint ab aeterno, sicut Platonici et Peripatetici posuerunt; sed hoc habet assertio catholicae fidei
quod coeperunt esse postquam prius non fuerant. Unde dicitur Isaiae XL, 26: levate in excelsum oculos vestros,
et videte quis creavit haec, scilicet superiora omnia; et ne intelligeretur de corporalibus solum, subdit: qui educit
in numero militiam eorum. Solet autem sacra Scriptura nominare militiam caeli spiritualium substantiarum
caelestem exercitum propter earum ordinem et virtutem in exequendo voluntatem divinam: unde dicitur Lucae II,
13, quod facta est cum Angelo multitudo caelestis militiae. Datur igitur intelligi, non solum corpora, sed etiam
spirituales substantias per creationem de non esse in esse fuisse eductas, secundum illud Rom. IV, 17: qui vocat
ea quae non sunt tanquam ea quae sunt.
Unde et Dionysius dicit decimo capitulo de divinis nominibus, quod non omnino et absolute ingenita et vere
aeterna ubique sacra Scriptura nominat aeterna; sed incorruptibilia et immortalia et invariabilia et existentia
eodem modo, scilicet nominat aeterna, sicut quando dicit: elevamini portae aeternales, et similia, quod maxime
videtur de spiritualibus substantiis dictum; et postea subdit: oportet igitur non simpliciter coaeterna Deo, qui est
ante aevum, arbitrari aeterna dicta.
Sed quia sacra Scriptura in Genesi I in serie creationis rerum, de spiritualium substantiarum productione
expressam mentionem non facit, ne populo rudi, quibus lex proponebatur, idolatriae daretur occasio si plures
spirituales substantias super omnes corporeas creaturas introduceret sermo divinus, non potest ex Scripturis
canonicis expresse haberi quando creati fuerunt Angeli. Quod enim post corporalia creati non fuerint, et ratio
manifestat, quia non fuit decens ut perfectiora posterius crearentur, et etiam ex auctoritate sacrae Scripturae
expresse colligitur. Dicitur enim iob XXXVIII, 7: cum me laudarent simul astra matutina et iubilarent omnes filii
Dei; per quos spirituales substantiae intelliguntur.
Arguit autem Augustinus in undecimo de civitate Dei: iam ergo erant Angeli quando facta sunt sidera; facta sunt
autem quarto die. Numquid nam ergo die tertio factos esse dicimus? absit. In promptu est enim quid illo die
factum sit, ab aquis utique terra discreta.
Numquid nam secundo? ne hoc quidem: tunc enim firmamentum factum est. Et postea subicit: nimirum ergo si
ad istorum opera Dei pertinent Angeli, ipsi sunt illa lux quae diei nomen accepit. Sic igitur secundum sententiam
Augustini simul cum corporalibus creata est spiritualis creatura, quae significatur nomine caeli, cum in Gen. I, I
dicitur: in principio fecit Deus caelum et terram. Formatio autem eius et perfectio significatur in lucis
productione, ut multipliciter prosequitur in II Lib. Super Genesim ad litteram.
Sed, ut Damascenus dicit in secundo libro, quidam aiunt quod ante omnem creationem, scilicet corporalis
creaturae, geniti sunt Angeli: ut Gregorius theologus dicit, primum quidem excogitavit angelicas virtutes et
caelestes, et excogitatio eius opus fuit. Et huic sententiae ipse Damascenus consentit. Sed et Hieronymus,
praedicti Gregorii Nazianzeni discipulus, eamdem sententiam sequitur; dicit enim super epistolam ad titum: sex
millia necdum nostri temporis implentur annorum; et quantas prius aeternitates, quanta tempora, quantas
saeculorum origines fuisse arbitrandum est, in quibus Angeli, throni et dominationes ceterique ordines servierunt
Deo absque temporum vicibus atque mensuris, et Deo iubente substiterunt? neutrum autem horum aestimo esse
sanae doctrinae contrarium: quia nimis praesumptuosum videretur asserere tantos ecclesiae doctores a sana
doctrina pietatis deviasse. Sententia tamen Augustini magis videtur competere suae positioni qua ponit in rerum
productione non fuisse temporis ordinem secundum dierum senarium quem Scriptura commemorat; sed illos sex
dies refert ad intelligentiam angelicam sex rerum generibus praesentatam. Sententia vero Gregorii Nazianzeni,
Hieronymi et Damasceni convenientior est secundum eorum positionem qui ponunt in rerum productione
successionem temporis secundum sex dies praedictos. Si enim creaturae non fuerunt omnes simul productae,
satis probabile est creaturas spirituales omnia corpora praecessisse.
Si vero quaeratur ubi creati sunt Angeli, manifestum est quod quaestio ista locum non habet si sunt creati ante
omnem corpoream creaturam, cum locus sit aliquid corporale, nisi forte pro loco accipiamus spiritualem
claritatem qua illustrantur a Deo. Unde basilius dicit in secundo Hexaemeron: arbitramur quia si fuit quidpiam
ante institutionem sensibilis huius et corruptibilis mundi, profecto in luce fuit. Neque enim dignitas Angelorum
nec omnium caelestium militiae, vel si quid est nominatum aut inappellabile aut aliqua rationalis virtus vel
ministrator spiritus degere posset in tenebris; sed in luce et laetitia decentem sibi habitum possidebat: de qua re
neminem puto contradicturum.
Si vero simul cum corporali creatura creati fuerint Angeli, quaestio locum potest habere, eo tamen modo quo
Angelis competit esse in loco, de quo infra dicetur. Et secundum hoc quidam dixerunt in quodam supremo caelo
splendido Angelos esse creatos, quod empyreum nominant, idest igneum, non ab ardore sed a splendore; et de
hoc caelo strabus et beda exponunt quod dicitur in principio Gen.: creavit Deus caelum et terram; quamvis haec
expositio ab Augustino et aliis antiquioribus ecclesiae doctoribus non tangatur.
24

