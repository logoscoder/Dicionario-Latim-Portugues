Quarto, quia si Daemones semper eodem modo se habent, non sunt mali: quod enim est semper idem, boni est
proprium. Si autem non semper mali, non natura mali.
Quinto, quia non sunt omnino expertes boni, secundum quod sunt, et vivunt, et intelligunt, et aliquod bonum
desiderant.
Fuerunt autem alii ponentes Daemones naturaliter malos, non quia eorum natura sit mala, sed quia habent
quamdam inclinationem naturalem ad malum, sicut Augustinus, decimo de civitate Dei introducit Porphyrium
dicentem in epistola ad Anebontem quosdam opinari esse quoddam spirituum genus, cui exaudire sit proprium,
natura fallax, omniforme, multimodum, simulans deos et Daemones, et ipsas animas defunctorum.
Quae quidem opinio veritatem habere non potest, si ponatur Daemones incorporeos esse, et intellectus quosdam
separatos.
Cum enim omnis natura bona sit, impossibile est quod natura aliqua habeat inclinationem ad malum nisi sub
ratione particularis boni. Nihil enim prohibet aliquid quod est particulariter bonum alicui naturae, intantum dici
malum inquantum repugnat perfectioni nobilioris naturae, sicut furiosum esse, quoddam bonum est cani, quod
tamen malum est homini rationem habenti. Possibile tamen est in homine secundum sensibilem et corporalem
naturam, in qua cum brutis communicat, esse quamdam inclinationem ad furorem, qui est homini malum. Sed
hoc de intellectuali natura dici non potest, quia intellectus ordinem habet ad bonum commune. Unde impossibile
est in Daemonibus inveniri naturalem inclinationem ad malum, si essent pure intellectuales non habentes
admixtionem naturae corporeae.
Sciendum est ergo quod Platonici posuerunt, ut etiam supra dictum est, Daemones esse animalia quaedam
corporea, habentia intellectum; et inquantum habent corpoream et sensitivam naturam, sunt variis animae
passionibus subiecti, sicut et homines, ex quibus inclinantur ad malum.
Unde Apuleius in libro de Deo socratis definiens Daemones, dixit eos esse genere animalia, animo passiva,
mente rationalia, corpore aerea, tempore aeterna, et sicut ipse dicit, subiecta est mens Daemonum passionibus
libidinum, formidinum, irarum, atque huiusmodi ceteris. Sic ergo Daemones etiam loco discernunt a diis, quos
Angelos dicimus, aerea loca Daemonibus attribuentes, aetherea vero Angelis, sive diis.
Hanc autem positionem quantum ad aliquid aliqui ecclesiae doctores sequuntur.
Augustinus enim III super genes.
Ad litteram videtur dicere, vel sub dubio relinquere, quod Daemones aerea sunt animalia quoniam corporum
aereorum natura vigent, et propterea morte non dissolvuntur, quia praevalet in eis elementum quod ad faciendum
quam ad patiendum est aptius, scilicet aer. Et hoc idem in pluribus aliis locis dicit. Sed et Dionysius videtur in
Daemonibus ponere ea quae ad sensibilem animam pertinent: dicit enim quarto capite de divinis nominibus,
quod est in Daemonibus malum, furor irrationabilis, demens concupiscentia et phantasia proterva.
Manifestum est autem phantasiam et concupiscentiam et iram sive furorem, non ad intellectum, sed ad sensitivae
partem animae pertinere.
Sed et quantum ad locum quidam cum eis consenserunt, putantes Daemones non caelestes vel supercaelestes
Angelos fuisse, ut Augustinus narrat in tertio super gen.
Ad litteram. Sed et Damascenus dicit in secundo libro Daemones ex his angelicis virtutibus fuisse qui terrestri
ordini praeerant.
Sed et apostolus ad Ephes. II, 2, nominat: diabolum principem potestatis aeris huius.
Sed occurrit hic aliud consideratione dignum. Cum enim unicuique speciei sit attributa materia secundum
convenientiam suae formae, non videtur esse possibile quod in tota aliqua specie sit naturalis inclinatio ad id
quod est malum illi speciei secundum rationem propriae formae; sicut non omnibus hominibus inest naturalis
inclinatio ad immoderantiam concupiscentiae sive irae. Sic igitur non est possibile omnes Daemones habere
naturalem inclinationem ad fallaciam et ad alia mala, etiam si omnes essent unius speciei.
Multo minus ergo si singuli essent in singulis speciebus; quamvis, si sint corporei, nihil impedire videatur plures
sub una specie contineri: poterit enim secundum diversitatem materiae diversitas individuorum unius speciei
causari. Oportebit igitur dicere quod non omnes nec semper fuerunt mali, sed aliqui eorum mali esse inceperunt
proprio arbitrio, passionum inclinationem sequentes.
Unde et Dionysius dicit quod aversio, scilicet a Deo, est ipsis Daemonibus malum, et convenientius ipsis
excessus, quia per superbiam ultra se ipsos sunt elati; et postea subdit quaedam ad poenam pertinentia, sicut non
consecutio finis ultimi, et imperfectio per carentiam debitae perfectionis, et impotentia consequendi quod
naturaliter desiderant, et infirmitas virtutis conservantis naturalem in eis ordinem revocantem a malo.
Augustinus etiam dicit in tertio super genes. Ad litteram, quod transgressores Angeli ante transgressionem suam
fuerunt in superiori parte aeris propinqua caelo cum principe suo nunc diabolo, tunc Archangelo, manifeste
exprimens per transgressionem quamdam eos esse malos factos.
Sed et Damascenus dicit in secundo libro, quod diabolus non natura malus factus est, sed bonus existens et in
bono genitus, liberi sui arbitrii electione versus est. Hoc insuper et Origenes in primo periarchon, et Augustinus
in XI de civitate Dei, auctoritatibus sacrae Scripturae confirmant, inducentes id quod habetur Isaiae XIV, 12,
dictum diabolo sub similitudine regis Babylonis: quomodo cecidisti, Lucifer, qui mane oriebaris?; et ezechielis
XXVIII, 12 ss., ad eum dicitur in persona regis tyri: tu signaculum similitudinis, plenus sapientia, perfectus
27

