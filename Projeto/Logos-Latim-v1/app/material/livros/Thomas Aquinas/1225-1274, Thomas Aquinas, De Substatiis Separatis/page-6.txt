Primo namque Avicebron in libro fontis vitae, alterius conditionis substantias separatas posuit esse. Aestimavit
enim omnes substantias sub Deo constitutas ex materia et forma compositas esse: quod tam ab opinione Platonis
quam Aristotelis discordat: qui quidem dupliciter deceptus fuisse videtur.
Primo quidem, quia aestimavit quod secundum intelligibilem compositionem, quae in rerum generibus invenitur,
prout scilicet ex genere et differentia constituitur species, esset etiam in rebus ipsis compositio realis
intelligenda: ut scilicet uniuscuiusque rei in genere exsistentis genus sit materia, differentia vero forma. Secundo,
quia aestimavit quod esse in potentia et esse subiectum et esse recipiens secundum unam rationem in omnibus
diceretur. Quibus duabus positionibus innixus, quadam resolutoria via processit investigando compositiones
rerum usque ad intellectuales substantias.
Primo enim inspexit in artificialibus, quod componuntur ex forma artificiali et materia, quae est aliqua res
naturalis, puta ferrum aut lignum, quae se habet ad formam artificialem ut potentia ad actum. Rursus consideravit
quod huiusmodi naturalia corpora particularia composita erant ex elementis. Unde posuit quod quatuor elementa
comparantur ad formas particulares naturales, puta lapidis aut ferri, sicut materia ad formam et potentia ad
actum. Iterum consideravit quod quatuor elementa conveniunt in hoc quod quodlibet eorum est corpus, differunt
autem secundum contrarias qualitates. Unde tertio posuit quod ipsum corpus est materia elementorum, quam
vocavit naturalem materiam universalem, et quod formae huius materiae sunt qualitates elementorum.
Sed quia videbat quod corpus caeleste convenit cum elementis in corporeitate, differt vero ab eis in hoc quod non
est susceptivum contrariarum qualitatum, posuit quarto ordine materiam corporis caelestis, quae etiam
comparatur ad formam caelestis corporis sicut potentia ad actum.
Et sic posuit quatuor ordines materiae corporalis.
Rursus, quia vidit quod omne corpus significat substantiam quamdam longam, latam et spissam, aestimavit quod
corporis, inquantum est corpus huiusmodi, tres dimensiones sunt sicut forma, et substantia, quae subiicitur
quantitati et aliis generibus accidentium, est materia corporis inquantum est corpus. Sic igitur substantia quae
sustinet novem praedicamenta, ut ipse dicit, est prima spiritualis materia. Et sicut posuit in materia universali
corporali, quam dixit esse corpus, quiddam superius quod non est susceptivum contrariarum qualitatum, scilicet
materiam caelestis corporis, et aliquid inferius, quod est susceptivum contrariarum qualitatum, quam credidit
esse materiam quatuor elementorum; ita etiam in ipsa substantia posuit quiddam superius, quod non est
susceptivum quantitatis, et hoc posuit substantiam separatam, et quiddam inferius quod est susceptivum
quantitatis, quod posuit esse materiam incorpoream corporum.
Rursus ipsas substantias separatas vel spirituales componi posuit ex materia et forma; et hoc probavit pluribus
rationibus.
Primo quidem, quia existimavit quod nisi substantiae spirituales essent compositae ex materia et forma, nulla
posset inter eas esse diversitas. Si enim non sunt compositae ex materia et forma: aut sunt materia tantum, aut
sunt forma tantum. Si sunt materia tantum, non potest esse quod sint multae substantiae spirituales, quia materia
est una de se et diversificatur per formas. Similiter etiam si substantia spiritualis sit forma tantum, non poterit
assignari unde substantiae spirituales sunt diversae. Quia si dicas quod sint diversae secundum perfectionem et
imperfectionem, sequetur quod substantia spiritualis sit subiectum perfectionis et imperfectionis.
Sed esse subiectum pertinet ad rationem materiae, non autem ad rationem formae. Unde relinquitur quod vel non
sunt plures substantiae spirituales, vel sunt compositae ex materia et forma.
Secunda ratio eius est, quia intellectus spiritualitatis est praeter intellectum corporeitatis; et ita substantia
corporalis et spiritualis habent aliquid in quo differunt, habent etiam aliquid in quo conveniunt, quia utrumque
est substantia. Ergo sicut in substantia corporali, substantia est tanquam materia sustentans corporeitatem, ita in
substantia spirituali, substantia est quasi materia sustentans spiritualitatem; et secundum quod materia plus vel
minus participat de forma spiritualitatis, secundum hoc substantiae spirituales sunt superiores vel inferiores: sicut
etiam aer quanto est subtilior, tanto plus participat de claritate.
Tertia ratio eius est, quia esse communiter invenitur in substantiis spiritualibus quasi superioribus et corporalibus
quasi inferioribus. Illud ergo quod est consequens ad esse in substantiis corporalibus, erit consequens ad esse in
substantiis spiritualibus. Sed in substantiis corporalibus invenitur triplex ordo: scilicet corpus spissum, quod est
corpus elementorum; et corpus subtile, quod est corpus caeleste; et iterum materia et forma corporis. Ergo etiam
in substantia spirituali invenitur substantia spiritualis inferior, puta quae coniungitur corpori; et superior, quae
non est coniuncta corpori; et iterum materia et forma, ex quibus substantia spiritualis componitur.
Quarta ratio eius est, quia omnis substantia creata oportet quod distinguatur a creatore. Sed creator est unum
tantum.
Oportet igitur quod omnis substantia creata non sit unum tantum, sed composita ex duobus: quorum necesse est
ut unum sit forma, et aliud materia; quia ex duabus materiis non potest aliquid fieri, nec ex duabus formis.
Quinta ratio eius est quia omnis substantia spiritualis creata est finita. Res autem non est finita nisi per suam
formam, quia res quae non habet formam per quam fiat unum, est infinita. Omnis igitur substantia spiritualis
creata est composita ex materia et forma.
|+6 Capitulus 6: In quo positio Avicebron reprobatur.
6

