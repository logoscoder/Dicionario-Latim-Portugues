Sicut autem praedicta positio circa conditionem spiritualium substantiarum a sententia Platonis et Aristotelis
deviavit, eis immaterialitatis simplicitatem auferens; ita et circa modum existendi ipsarum aliqui a veritate
deviasse inveniuntur, auferentes earum originem a primo et summo auctore.
In quo inveniuntur diversi homines tripliciter errasse. Quidam enim posuerunt praedictas substantias omnino
causam sui esse non habere. Quidam autem posuerunt eas quidem essendi causam habere, non tamen immediate
eas omnes procedere a summo et primo principio, sed quadam serie ordinis inferiores earum a superioribus
essendi originem habere. Alii vero confitentur omnes quidem huiusmodi substantias immediate essendi habere
originem a primo principio, sed in ceteris quae de eis dicuntur, puta quod sunt viventes, intelligentes et alia
huiusmodi, superiores inferioribus causas existere.
Primi quidem igitur spirituales substantias omnino increatas esse existimant, huiusmodi opinionem sumentes ex
his quae secundum materiam causantur, utentes communi suppositione naturali Philosophorum pro principio: ex
nihilo nihil fieri. Hoc autem videtur fieri quod habet causam sui esse. Quidquid igitur sui esse causam habet,
oportet illud ex alio fieri.
Hoc autem ex quo aliquid fit, est materia.
Si igitur spirituales substantiae materiam non habent, consequens videtur eas omnino causam sui esse non
habere.
Rursus. Fieri, moveri quoddam est, vel mutari. Mutationis autem omnis et motus subiectum aliquod esse oportet;
est enim motus actus existentis in potentia. Oportet igitur omni ei quod fit subiectum, aliquod praeexistere.
Spirituales igitur substantiae, si immateriales sunt, factae esse non possunt.
Item. In qualibet factione cum pervenitur ad factum esse ultimum, non remanet aliquid fieri: sicut nec post
ultimum motum esse, remanet moveri. Videmus autem in his quae generantur, quod unumquodque eorum tunc
factum esse dicitur quasi terminata factione, quando accipit formam: est enim forma generationis terminus.
Adepta igitur forma, nihil restat fiendum. Habens igitur formam non fit ens sed est ens secundum suam formam.
Si igitur aliquid sit secundum se forma, hoc non fit ens. Spirituales autem substantiae sunt quaedam formae
subsistentes, ut ex praemissis manifestum est. Non igitur spirituales substantiae sui esse causam habent, quasi ab
alio factae.
Posset etiam aliquis ad hoc argumentari ex opinionibus Aristotelis et Platonis, qui huiusmodi substantias ponunt
esse sempiternas.
Nullum autem sempiternum videtur esse factum, quia ens fit ex non ente, sicut album ex non albo; unde videtur
consequens ut quod fit, prius non fuerit. Sic igitur consequens est, si spirituales substantiae sunt sempiternae,
quod non sint factae, nec habeant sui esse principium et causam.
Sed si quis diligenter consideret, ab eadem radice inveniet hanc opinionem procedere, et praedictam, quae
materiam spiritualibus substantiis adhibet. Processit enim supradicta opinio ex hoc quod spirituales substantias
eiusdem rationis esse existimavit cum materialibus substantiis, quae sensu percipiuntur: imaginationem
transcendere non valens.
Sic et ista opinio ex hoc videtur procedere quod elevari non potest intellectus ad intuendum alium modum
causandi quam iste qui convenit materialibus rebus. Paulatim enim humana ingenia processisse videntur ad
investigandam rerum originem.
Primo namque in sola exteriori mutatione, rerum originem consistere homines aestimaverunt. Dico autem
exteriorem originem, quae fit secundum accidentales transmutationes. Primi enim philosophantes de naturis,
rerum fieri statuerunt nihil esse aliud quam alterari; ita quod id quod est rerum substantia, quam materiam
nominabant, sit principium primum penitus non causatum. Non enim distinctionem substantiae et accidentis
intellectu transcendere poterant.
Alii vero aliquantulum ulterius procedentes, etiam ipsarum substantiarum originem investigaverunt, ponentes
aliquas substantias causam sui esse habere. Sed quia nihil praeter corpora mente percipere poterant, resolvebant
quidem corporales substantias in aliqua principia, sed corporalia, ponentes ex quibusdam corporibus congregatis
alia fieri, ac si rerum origo in sola congregatione et segregatione consisteret.
Posteriores vero Philosophi ulterius processerunt, resolventes sensibiles substantias in partes essentiae, quae sunt
materia et forma: et sic fieri rerum naturalium in quadam transmutatione posuerunt, secundum quod materia
alternatim diversis formis subiicitur.
Sed ultra hunc modum fiendi necesse est, secundum sententiam Platonis et Aristotelis, ponere alium altiorem.
Cum enim necesse sit primum principium simplicissimum esse, necesse est quod non hoc modo esse ponatur
quasi esse participans, sed quasi ipsum esse existens. Quia vero esse subsistens non potest esse nisi unum, sicut
supra habitum est, necesse est omnia alia quae sub ipso sunt, sic esse quasi esse participantia. Oportet igitur
communem quamdam resolutionem in omnibus huiusmodi fieri, secundum quod unumquodque eorum intellectu
resolvitur in id quod est, et in suum esse. Oportet igitur supra modum fiendi quo aliquid fit, forma materiae
adveniente, praeintelligere aliam rerum originem, secundum quod esse attribuitur toti universitati rerum a primo
ente, quod est suum esse.
Rursus. In omni causarum ordine necesse est universalem causam particulari praeexistere. Nam causae
particulares non agunt nisi in universalium causarum virtute.
12

