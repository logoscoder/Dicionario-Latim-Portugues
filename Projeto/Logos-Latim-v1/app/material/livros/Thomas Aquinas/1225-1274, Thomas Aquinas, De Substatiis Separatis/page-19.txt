Cognoscit igitur Deus perfecte suam virtutem.
Oportet igitur quod cognoscat omnia ad quae sua virtus extenditur.
Sua autem virtus extenditur ad omne quod est quocumque modo in rebus vel esse potest, sive sit proprium, sive
commune, sive immediate ab eo productum, sive mediantibus causis secundis: quia causae primae virtus magis
imprimit in effectum quam virtus causae secundae.
Oportet igitur Deum cognitionem habere de omnibus quae sunt quocumque modo in rebus.
Amplius. Sicut causa est quodammodo in effectu per sui similitudinem participatam, ita omnis effectus est in sua
causa excellentiori modo secundum virtutem ipsius. In causa igitur prima omnium, quae Deus est, oportet omnia
eminentius existere quam etiam in seipsis. Quod autem est in aliquo, oportet quod in eo sit secundum modum
substantiae eius. Substantia autem Dei est ipsum eius intelligere. Oportet igitur omnia quae quocumque modo
sunt in rebus, in Deo intelligibiliter existere secundum eminentiam substantiae eius. Necesse est igitur Deum
perfectissime omnia cognoscere.
Sed quia occasionem errandi sumpserunt ex demonstratione Aristotelis in decimosecundo metaphysicae, oportet
ostendere quod Philosophi intentionem non assequuntur.
Sciendum est igitur quod secundum Platonicos ordo intelligibilium praeexistebat ordini intellectuum, ita quod
intellectus participando intelligibile fieret intelligens actu, ut supra iam diximus.
Et per hunc modum etiam Aristoteles ostendit prius in eodem libro quod supra intellectum et appetitum
intellectualem quo caelum movetur est quoddam intelligibile participatum ab ipso intellectu caelum movente, sic
dicens: susceptivum intelligibilis et substantiae intellectus agit autem habens; id est: actu intelligit secundum
quod habet iam participatum suum intelligibile superius; et ex hoc ulterius concludit, quod illud intelligibile sit
magis divinum.
Et interpositis quibusdam, movet quaestionem de intellectu huius divinissimi, cuius participatione motor caeli est
intelligens actu. Quia si istud divinissimum non intelligit, non erit insigne aliquid, sed se habebit ut dormiens. Si
autem intelligit, erit primo dubitatio quomodo intelligat.
Quia si intelligit participando aliquid aliud superius, sicut per participationem eius inferior intellectus intelligit,
sequetur quod erit aliquid aliud principale respectu ipsius: quia ex quo per participationem alterius intelligit, non
est intelligens per suam essentiam, ita quod sua substantia sit suum intelligere, sed magis sua substantia erit in
potentia respectu intelligentiae: sic enim se habet substantia cuiuslibet participantis ad id quod per
participationem obtinet: et ita ulterius sequetur quod illud divinissimum non erit optima substantia; quod est
contra positum.
Movet etiam consequenter aliam dubitationem de eo quod intelligitur ab optima substantia. Sive enim detur quod
substantia primi sit ipsum eius intelligere, sive substantia eius sit intellectus qui comparatur ad intelligere ut
potentia, dubium erit quid sit illud quod intelligit prima substantia. Aut enim intelligit se ipsam, aut aliquid
diversum a se. Et si detur quod aliquid diversum a se intelligat, erit ulterius dubitabile utrum semper idem
intelligat, aut quandoque unum, quandoque aliud.
Et quia posset aliquis dicere quod nihil differt quid intelligat, movet super hoc dubitationem utrum aliquid
differat vel nihil, in quocumque intelligente, intelligere aliquid bonum vel intelligere quodcumque contingens. Et
respondet satisfaciens huic dubitationi, quod de quibusdam absurdum est intelligi: cuius sensus potest esse
duplex. Vel quia absurdum est dubitare de quibusdam, utrum ea intelligere sit ita bonum sicut quaedam alia, vel
multo minora, vel multo meliora. Alius autem sensus est, quia videmus quod intelligere quaedam in actu, apud
nos videtur esse absurdum: unde et alia littera habet: aut inconveniens meditari de quibusdam.
Habito igitur quod melius est intelligere aliquod bonum quam intelligere minus bonum, concludit quod id quod
intelligit prima substantia est optimum, et quod intelligendo non mutatur, ut nunc intelligat unum nunc aliud. Et
hoc probat dupliciter.
Primo quidem, quia cum intelligat id quod est nobilissimum, ut dictum est, sequeretur, si mutaretur ad aliud
intelligibile, quod mutatio esset in aliquid indignius.
Secundo, quia talis vicissitudo intelligibilium iam est motus quidam. Primum autem oportet esse omnibus modis
immobile.
Deinde redit ad determinandum primam quaestionem, an scilicet sua substantia sit suum intelligere, quod sic
dupliciter probat.
Primo quidem quia, si sua substantia non est suum intelligere, sed est sicut potentia ad hoc, probabile est quod
continue intelligere esset ei laboriosum.
Hoc autem dicit esse probabile ex eo quod in nobis sic accidit. Sed quia in nobis potest accidere non ex natura
intellectus sed ex viribus inferioribus quibus utimur in intelligendo, ideo non dixit hoc esse necessarium in
omnibus. Si tamen hoc probabile accipiatur ut verum, sequetur quod continue intelligere sit laboriosum primae
substantiae, et ita non poterit semper intelligere; quod est contra praemissa.
Secundo probat per hoc quod, si substantia sua non esset suum intelligere, sequetur quod aliquid aliud erit
dignius quam intellectus, scilicet res intellecta, per cuius participationem fit intelligens.
Quandocumque enim substantia intelligentis non est suum intelligere, oportet quod substantia intellectus
nobilitetur et perficiatur per hoc quod actu intelligit aliquod intelligibile, etiam si illud sit indignissimum.
19

