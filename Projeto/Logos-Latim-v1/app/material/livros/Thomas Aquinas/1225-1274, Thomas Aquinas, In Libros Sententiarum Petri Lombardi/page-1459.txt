Ergo cum exorcista non sit sacer ordo, videtur quod ille qui est in minoribus ordinibus constitutus possit
exorcizare ex officio.
CO
Ad tertiam quaestionem dicendum, quod exorcizare ad exorcistas pertinet ex proprio officio ordinis; nihilominus
tamen est et superiorum ordinum. Tamen propter ostendendam unitatem baptismi, consuetum est in ecclesia ut
totum quod ad baptismum pertinet, expleatur ab uno, scilicet a sacerdote; et praecipue nunc, quando non venit
magna multitudo simul ad baptismum, et sunt multi sacerdotes. In primitiva autem ecclesia quandoque magna
turba simul ad baptismum accedebat, et erant pauci sacerdotes; unde hujusmodi sacramentalia relinquebantur in
minoribus ordinibus constitutis.
RA1
Ad primum ergo dicendum, quod dionysius sub ministris comprehendit omnes ordines inferiores; et ideo
ministris qui diaconi dicuntur, attribuit omnia quae sunt inferiorum ordinum: quia forte in primitiva ecclesia
nondum erant illi ordines ita distincti propter paucitatem ministrorum.
RA2
Ad secundum dicendum, quod sicut exorcismus primo pertinet ad exorcistam, ita etiam primus ordo, qui habet
actum in catechizando, est ordo lectorum, quamvis hoc postea per superiores ordines compleatur; et ideo sicut
catechismus praecedit exorcismum, ita ordo lectoris praecedit ordinem exorcistae.
RA3
Ad tertium dicendum, quod completa potestas in exorcizando competit sacerdoti; et ideo quando non est magna
necessitas, ipse secundum consuetudinem ecclesiae exorcismi actum exequitur; et secundum hanc
consuetudinem loquitur auctoritas Gregorii.
EX
Hic etiam sciendum est, quod licet ter immergatur propter mysterium trinitatis, tamen unum baptisma reputatur.
De trina immersione supra, dist. 3, dictum est.
Acceleratus est usus rationis. Quia Augustinus super hoc ambigue loquitur, ideo diversimode quidam de hoc
senserunt. Dixerunt enim quidam, quod joannis exultatio non fuit aliquis motus corporalis, sed miraculosus quasi
gaudentis, ut matri innotesceret matris salvatoris adventus. Alii autem dicunt aliter et melius, quod ad illud
momentum datus est ei usus rationis; et non est inconveniens si postea sit subtractus, sicut et gratia raptus ad
momentum datur: secus autem est de gratia gratum faciente, quae non subtrahitur sine culpa.
Non errorem inducens etc.. Quia si errorem vellet inducere, intendens mutare formam ecclesiae, hoc ipso non
intenderet facere quod ecclesia facit; et ideo non baptizaret. De corruptione autem formae supra, dist. 2, dictum
est.
Divinum judicium per alicujus revelationis miraculum oratione implorandum esse censerem. Videtur quod male
dicat: quia divinum judicium non est hoc modo requirendum nisi in dubiis. Certum autem videtur, quod si ludo
fecit, intentio defuit, et verus baptismus non fuit. Et dicendum, quod ludus aliquando excludit intentionem, et
aliquando non. Cum enim ludo fieri dicantur quae praeter intentionem alicujus utilitatis fiunt ad solam
delectationem, ludus baptizantium potest excludere intentionem respectu utriusque effectus ablutionis, scilicet
sacramenti collationis, et rei sacramenti; et tunc non intendit facere quod facit ecclesia in collatione sacramenti;
et ita talis ludus evacuat intentionem quae requiritur in sacramento: vel potest excludere tantum secundam
utilitatem, ut scilicet velit de hoc ludum suum facere ex eo quod baptismi sacramentum conferat, non propter
sanctificationem baptizandi hoc faciens; et tunc manet intentio quae sufficit ad baptismum.
Et propter hoc dubium dixit aug. Implorandum est divinum judicium; et ideo dicitur quod puer Athanasius
ludendo simulans se episcopum baptizavit quosdam, et judicatum est ab Alexandro episcopo ut non
rebaptizarentur: quia inventum est quod ipse intentionem baptizandi habuit; quod etiam patet ex hoc quod non
baptizabat nisi catechumenos.
Cui additur exorcismus etc.. Videtur quod exorcismus debeat praecedere catechismum: quia prius removendum
est malum quam perficiatur aliquis in bono. Et dicendum, quod verum est, si utrumque in eodem genere
accipiatur. Sed catechismus ordinat ad bonum non efficiendo aliquid, sed solum instruendo; exorcismus autem
removet malum in operando; et instructio in talibus debet operationem praecedere, ut sciat homo quid in eo fieri
debeat.

|+d7.q1 Distinctio 7, Quaestio 1
|a0 Prologus
Postquam Magister determinavit de sacramento intrantium, scilicet de baptismo, hic intendit determinare de
sacramentis quae pertinent ad progredientes in via Dei; et dividitur in partes duas: in prima determinat de
sacramentis quibus progredientes in bono perficiuntur; in secunda de sacramento quo a malo sublevantur quos
cadere accidit, scilicet de poenitentia, dist. 14, ibi: post hoc de poenitentia agendum est. Prima in duas: in prima
1459

