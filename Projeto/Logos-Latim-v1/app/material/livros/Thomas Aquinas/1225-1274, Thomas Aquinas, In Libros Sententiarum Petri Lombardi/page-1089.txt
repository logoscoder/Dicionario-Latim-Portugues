|a2 Articulus 2: Utrum habitus in nobis existens cognosci possit.
AG1
Ad secundum sic proceditur. Videtur quod habitus in nobis existens cognosci non possit. Inter alios enim habitus
praecipuus est caritas. Sed habens caritatem nescit se habere eam: quia nemo scit, an amore vel odio dignus sit,
ut dicitur Eccle. 9, 1. Ergo nec alios habitus potest quis cognoscere.
AG2
Praeterea, magis sunt spirituales habitus virtutum quam etiam Angeli: quia ipsi per habitus virtutum spirituales
efficiuntur. Sed Angelos in via cognoscere non possumus quantum ad eorum essentiam.
Ergo nec habitus virtutum.
AG3
Si dicatur, quod habitus cognoscuntur per hoc quod sunt praesentes in anima, non autem Angeli: contra; per
essentiam suam praesentialiter non sunt in intellectu, sed in affectu, habitus virtutum.
Sed affectus non est cognoscere. Ergo hujusmodi habitus cognosci non possunt per praesentiam.
AG4
Praeterea, multi sunt qui habent virtutes, et de eis nihil cognoscunt: nesciunt enim quid sit virtus. Quidam etiam
non habentes virtutem sciunt multa de eis. Ergo non cognoscuntur per sui praesentiam.
AG5
Si dicatur, quod cognoscuntur per hoc quod habent sui similitudinem in intellectu: contra; similitudo quae est in
intellectu, fundatur in similitudine quae est in imaginatione vel sensu: quia nequaquam sine phantasmate
intelligit anima, ut dicitur in 5 de anima. Sed hujusmodi habitus non habent similitudinem in imaginatione vel
sensu. Ergo non possunt cognosci per suam similitudinem.
AG6
Praeterea, similitudines rerum sunt magis spirituales quam res a quibus abstrahuntur. Sed ea quae sunt in
intellectu, non sunt magis spiritualia quam ea quae sunt in affectu. Ergo ab habitibus existentibus in affectu non
abstrahit intellectus similitudines, ut per eas cognoscat; et sic habitus illos nullo modo cognoscit.
SC1
Sed contra Augustinus dicit in littera, quod fidem ipsam quisque videt esse in corde suo, si credit. Ergo eadem
ratione et alios habitus.
SC2
Praeterea, Philosophus dicit in Lib. 2 posterior., quod inconveniens est nos habere habitus principiorum, et nos
latere. Ergo eadem ratione et alios habitus.
SC3
Praeterea, omne illud cujus est accipere signum, est cognoscibile. Sed habituum est accipere signum fientem in
opere delectationem, ut dicitur in 2 ethic..
Ergo habitus cognosci possunt.
CO
Respondeo dicendum, quod aliqua res potest cognosci dupliciter. Uno modo secundum id quod est; alio modo
quantum ad ea quae ipsam consequuntur. Cognitio autem de re secundum id quod est, potest dupliciter haberi;
scilicet dum cognoscitur quid est, et an est. Quid autem res est, cognoscitur, dum ipsius quidditas
comprehenditur: quam quidem non comprehendit sensus, sed solum accidentia sensibilia; nec imaginatio, sed
solum imagines corporum; sed est proprium objectum intellectus, ut dicitur in 3 de anima; et ideo Augustinus
dicit, quod intellectus cognoscit res per essentiam suam, quia objectum ejus est ipsa essentia rei. Essentiam
autem alicujus rei, intellectus noster tripliciter comprehendit. Uno modo comprehendit essentias rerum quae
cadunt in sensu, abstrahendo ab omnibus individuantibus, sub quibus cadebat in sensu et in imaginatione; et sic
remanebit pura essentia rei, puta hominis, quae consistit in his quae sunt hominis inquantum est homo. Alio
modo essentias rerum quas non videmus, cognoscimus per causas vel effectus eis proportionatos, cadentes in
sensu. Si autem effectus non fuerint proportionati causae, non facient causam cognoscere quid est, sed quia est
tantum, sicut patet de Deo. Tertio modo cognoscit essentias artificialium nunquam visorum, investigando ex
proportione finis ea quae exiguntur ad illud artificiatum. Similiter an res sit, tripliciter cognoscit. Uno modo quia
cadit sub sensu. Alio modo ex causis et effectibus rerum cadentibus sub sensu, sicut ignem ex fumo
perpendimus. Tertio modo cognoscit aliquid in seipso esse ex inclinatione quam habet ad aliquos actus: quam
quidem inclinationem cognoscit ex hoc quod super actus suos reflectitur, dum cognoscit se operari. Loquendo
autem de cognitione habituum, qua cognoscuntur quid sint, eorum cognitio ex duobus ultimis modis
commiscetur: quia habitus ipsos per actus cognoscimus, sicut causam per effectum.
Et quia nos sumus causa actuum, ideo actus cognoscimus per actum rationis investigantis quid sit necessarium in
actu illo ex proportione objecti boni et finis, sicut dictum est de artificialibus.
Similiter cognitio qua cognoscitur an habitus sint, ex duobus ultimis modis est: quia enim cognoscere quid est,
est principium ad sciendum quia est; ideo aliquis praedicto modo cognoscendo quid sit aliquis habitus, ex hoc
quod videt talem actum exire qualis requiritur ad illum habitum, cognoscit quod ille habitus est in aliquo, etiam
1089

