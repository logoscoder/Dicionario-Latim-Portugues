dimensiones proprias aer. Cum ergo omnes dimensiones sint ejusdem speciei, in quacumque materia sint, quia
materia non intrat in definitionem earum; si dimensiones panis iterum sint sicut in subjecto in aere, sequitur quod
duo accidentia speciei ejusdem sunt in eodem subjecto; quod est contradictoria esse simul; quia accidentium
ejusdem speciei numeratio non est nisi ex subjecto; unde si subjectum sit unum, sequitur illa accidentia esse
plura et non plura. Constat etiam quod aer non est susceptivus talium accidentium, scilicet duritiei, figurae
determinatae, et aliarum hujusmodi quae ibi apparent.
Et ideo dicendum est, quod accidentia sunt ibi sine subjecto; non enim potest dici, quod sint in corpore Christi
sicut in subjecto. Sciendum autem, quod substantia corporalis habet quod sit subjectum accidentium ex materia
sua, cui primo inest subjici alteri. Prima autem dispositio materiae est quantitas; quia secundum ipsam attenditur
divisio ejus et indivisio, et ita unitas et multitudo, quae sunt prima consequentia ens; et propter hoc sunt
dispositiones totius materiae, non hujus aut illius tantum. Unde omnia alia accidentia mediante quantitate in
substantia fundantur, et quantitas est prior eis naturaliter; et ideo non claudit materiam sensibilem in ratione sua,
quamvis claudat materiam intelligibilem, ut dicitur in 7 metaph..
Unde ex hoc quidam decepti fuerunt, ut crederent dimensiones esse substantiam rerum sensibilium; quia remotis
qualitatibus nihil sensibile remanere videbant nisi quantitatem, quae tamen secundum esse suum dependet a
substantia, sicut et alia accidentia.
Virtute autem divina confertur dimensionibus quae fuerunt panis, ut sine subjecto subsistant in hoc sacramento,
quod est prima proprietas substantiae; et per consequens datur eis ut sustineant alia accidentia, sicut et
sustinebant quando substantia eis suberat; et sic alia accidentia sunt in dimensionibus sicut in subjecto, ipsae
vero dimensiones non sunt in subjecto.
RA1
Ad primum ergo dicendum, quod prima accidentia consequentia substantiam sunt quantitas et qualitas; et haec
duo proportionantur duobus principiis essentialibus substantiae, scilicet formae et materiae (unde magnum et
parvum Plato posuit differentias materiae); sed qualitas ex parte formae.
Et quia materia est subjectum primum quod non est in alio, forma autem est in alio, scilicet materia; ideo magis
appropinquat ad hoc quod est non esse in alio, quantitas quam qualitas, et per consequens quam alia accidentia.
RA2
Ad secundum dicendum, quod quantitas dimensiva secundum suam rationem non dependet a materia sensibili,
quamvis dependeat secundum suum esse; ideo in praedicando et subjiciendo accipit modum substantiae et
accidentis; unde lineam dicimus et quantitatem et quantam, et magnitudinem et magnam; et ideo cum sint ibi
dimensiones sine substantia, non tantum videt sensus quantitatem, sed etiam quantum. De aliis autem
accidentibus planum est quod est ibi aliquid album, quia albedo est ibi in subjecto.
RA3
Ad tertium dicendum, quod de ratione individui duo sunt: scilicet quod sit ens actu vel in se vel in alio; et quod
sit divisum ab aliis quae sunt vel possunt esse in eadem specie, in se indivisum existens; et ideo primum
individuationis principium est materia, qua acquiritur esse in actu cuilibet tali formae sive substantiali sive
accidentali; et secundarium principium individuationis est dimensio, quia ex ipsa habet materia quod dividatur;
unde in carentibus dimensione impossibile est aliquam esse distinctionem nisi per formam, quae facit
diversitatem speciei; et propter hoc in Angelis sunt tot species quot individua; quia cum sint formae sive
quidditates subsistentes ex seipsis, habent esse in actu et distinctionem; et ideo non indigent ad sui
individuationem neque materia neque dimensione. Si ergo quantitas sine materia haberet esse actu, per se haberet
individuationem, quia per se haberet divisionem illam secundum quam dividitur materia; et sic una pars differret
ab alia non specie, sed numero, secundum ordinem qui attenditur in situ partium; et similiter una linea ab alia
differret numero, dummodo acciperetur in diverso situ. Quia ergo in hoc sacramento ponimus dimensiones per se
subsistere, constat quod ex seipsis individuantur, et per ea alia accidentia quae in eis fundantur.
RA4
Ad quartum dicendum, quod illud quod est intellectus vel intellectum in actu, secundum Philosophos, oportet
esse separatum non solum a materia, sed etiam a conditionibus materiae individuantibus; et hoc non est in
proposito, ut ex dictis patet.
RA5
Ad quintum dicendum, quod cum ista accidentia habeant esse et essentias proprias, et eorum essentia non sit
eorum esse, constat quod aliud est in eis esse et quod est; et ita habent compositionem illam quae in Angelis
invenitur, et ulterius compositionem ex partibus quantitatis, quae in Angelis non invenitur; et sic magis recedunt
a divina simplicitate.
RA6
Ad sextum dicendum, quod sicut subjectum quod ponitur in definitione aliorum accidentium, non est de essentia
accidentis; ita etiam materia, quae ponitur in definitione raritatis et densitatis, non est de essentia eorum; non
enim est densitas materia multa existens sub parvis dimensionibus, sed proprietas quaedam consequens ex hoc
quod materia sic se habet; unde talem proprietatem Deus potest facere, etiam si materia non esset.

1567

