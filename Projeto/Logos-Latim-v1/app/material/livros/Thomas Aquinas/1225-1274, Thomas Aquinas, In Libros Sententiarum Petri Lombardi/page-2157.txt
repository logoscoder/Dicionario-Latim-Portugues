Constat enim quod Deus gentiles ex sola misericordia liberavit; Roman. 15, 9: gentes autem super misericordia
honorare Deum. Sed conversionem gentium apostolus attribuit divinae bonitati; Rom. 11, 22: vide bonitatem et
severitatem Dei; in eos qui ceciderunt severitatem, in te autem bonitatem.
Ergo bonitas et misericordia ejusdem sunt rationis in Deo.
AG2
Praeterea, principia per effectus cognoscuntur.
Sed idem est effectus misericordiae et bonitatis; scilicet providere minus habentibus. Ergo eadem est ratio
utriusque.
AG3
Praeterea, misericordia est quaedam virtus.
Sed virtus est bonitas virtuosi. Ergo misericordia, inquantum hujusmodi, bonitas quaedam est; et ita videtur
eadem ratio utriusque.
SC1
Sed contra, quaecumque sunt unius rationis, sunt etiam unius ambitus. Sed bonitas et misericordia non sunt unius
ambitus; quia bonitas divina communicatur omnibus creaturis, inquantum a primo bono sunt omnia bona;
misericordia autem non invenitur in omnibus creaturis, ut omnes misericordes dicantur. Ergo bonitas et
misericordia non sunt ejusdem rationis.
SC2
Praeterea, misericordia non esset, nisi esset miseria. Sed bonitas esse potest etiam nulla miseria existente; quia
bonum non dependet a malo, sicut nec habitus a privatione. Ergo misericordia et bonitas in Deo non sunt unius
rationis.
CO
Ad secundam quaestionem dicendum, quod ratio misericordiae et bonitatis differunt in tribus. Primo in hoc quod
misericordia respicit terminum a quo, sed bonitas magis terminum ad quem. Ille enim cui Deus beneficia
largitur, fit de deficiente perfectus. Bonitas ergo respicit communicationem perfectionis, quia bonum est
diffusivum sui esse; sed misericordia respicit remotionem defectus. Secundo in hoc quod misericordia, proprie
loquendo, pertinet ad providentiam divinam, qua bona sua communicat creaturis rationalibus tantum; respicit
enim miseriam, quae cum sit contraria felicitati, non potest esse nisi rationalium creaturarum, quarum est felices
esse. Sed bonitas respicit providentiam divinam respectu quarumlibet rerum. Tertio in hoc quod misericordia
importat quamdam assimilationem providentis ad eum cui providetur, inquantum providens alterius miseriam
quasi suam reputat; et ideo misericordia esse non potest nisi in natura intellectuali quae habet aestimationem
miseriae alienae. Sed bonitas habet ordinem ad communicationem simpliciter; unde cuilibet creaturae quae habet
perfectionem communicabilem, bonitas convenire potest. Potest et quarta differentia assignari; quia misericordia
removet debitum ab eo cui providetur; non enim dicitur misericorditer dari alicui quod ei debetur; sed bonitas
non removet debiti rationem ab eo cui aliquid datur; unde bonitas se habet communiter ad largitionem justitiae et
misericordiae.
RA1
Ad primum ergo dicendum, quod non est inconveniens conversionem gentium et bonitati divinae et
misericordiae etiam attribuere, quamvis ratione diversa, ut ex dictis patet.
RA2
Ad secundum dicendum, quod misericordia se habet ex additione ad bonitatem quodammodo, ut patet per
praedicta; et ideo omne opus quod est misericordiae, est etiam bonitatis, sed non e converso.
RA3
Ad tertium dicendum, quod misericordia quamvis sit bonitas quaedam, tamen quaedam super rationem bonitatis
addit; et secundum hoc non est omnino eadem ratio bonitatis et misericordiae, sicut non est omnino eadem ratio
hominis et animalis.
Articulus 1C
AG1
Ulterius. Videtur quod opus divinae misericordiae ad attributum potentiae reducatur. Quia opus Dei ad illud
attributum reducitur quod maxime per ipsum manifestatur. Sed opus misericordiae maxime manifestat Dei
potentiam; unde in collecta dicitur: Deus qui omnipotentiam tuam parcendo maxime et miserando manifestas.
Ergo misericordiae opus ad omnipotentiam reducitur.
AG2
Praeterea, divina misericordia maxime manifestatur in justificatione impii. Sed majus est justificare impium
quam creare caelum et terram, ut dicit Augustinus. Ergo cum creatio ad potentiam reducatur, videtur quod et
misericordiae opus ad potentiam Dei reduci debeat.
AG3
Sed contra, videtur quod reducatur ad attributum sapientiae. Quia ipse non miseretur passione, sed judicio.
Judicium autem ad sapientiam pertinet.
2157

