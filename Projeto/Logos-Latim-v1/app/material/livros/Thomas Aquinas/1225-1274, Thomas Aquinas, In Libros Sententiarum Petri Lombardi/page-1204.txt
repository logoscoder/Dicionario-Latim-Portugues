Item, liber vitae ordinatur ad vitam. Sed vita naturae est communis bonis et malis; vita autem gratiae communis
praescitis et praedestinatis.
Ergo liber vitae est malorum et bonorum, et praedestinatorum et praescitorum.
SC1
Sed contra, illud dicitur esse scriptum in Deo quod habet exemplar in ipso. Sed mala inquantum hujusmodi, non
habent exemplar in ipso. Ergo non sunt ibi scripta.
CO
Ad secundam quaestionem dicendum, quod liber vitae dicitur notitia Dei. Quia autem liber proprie est illorum
quorum notitiam facit per figuras et similitudines existentes in libro; ideo illorum solum notitia dici potest liber
quae cognoscit Deus per similitudinem. Mala autem non cognoscit Deus per similitudines existentes malorum in
se, sed cognoscuntur per modum privationis.
Similiter etiam Deus seipsum non cognoscit per similitudinem sui ipsius, sed per hoc quod sibi secundum
essentiam suam praesens est. Unde neque notitia quam habet de seipso, neque notitia quam habet de malis,
potest dici liber vitae, nisi de malis poenae, inquantum sunt justa et bona, secundum quod dicitur liber mortis.
Vita autem inter bona computatur: unde oportet quod liber vitae intelligatur respectu vitae quae in creaturis
invenitur.
Et quamvis Deus habeat notitiam de vita naturae et gratiae et gloriae (unde respectu cujuslibet dictarum vitarum
posset dici Dei notitia liber vitae); tamen perfecta ratio vitae non invenitur nisi in vita gloriae, quae
permixtionem mortis non patitur; et ideo liber vitae secundum propriam sui acceptionem est notitia Dei quam
habet de vita gloriae uniuscujusque. Sic ergo differt liber vitae a scientia Dei, quae est de temporalibus et
aeternis; et a praescientia, quae est de bonis et malis; et etiam a praedestinatione, quia praedestinatio proprie de
futuris est, et providentia directionem in finem importat, cum sit propositum miserendi. Sed liber vitae
simplicem notitiam de vita importat, et non determinat aliquod tempus; unde scripti in libro vitae dicuntur et qui
vitam habent, et qui habituri sunt.
RA
Et per hoc patet solutio ad omnia objecta.
Articulus 2C
AG1
Ulterius. Videtur quod nihil quod sit ibi scriptum, debeat dici inde deleri. Quia liber vitae est divina
praedestinatio, ut dicit Glossa Phil. 4. Sed a praedestinatione non dicitur aliquis excidere. Ergo nec a libro vitae
deleri.
AG2
Praeterea, liber in quo potest aliquid describi et deleri, est mutabilis. Sed liber vitae est immutabilis, quia est quid
increatum. Ergo non potest aliquis inde deleri.
AG3
Praeterea, quod est secundum opinionem tantum, cum sit secundum quid, non debet enuntiari simpliciter. Sed
Glossa super illud psalm. 68: deleantur de libro viventium, dicit, hoc accipiendum forte tantum secundum spem
illorum qui se esse scriptos putabant. Ergo videtur quod non debeat dici aliquem inde deleri.
SC1
Sed contra, Exod. 32, 33: qui peccaverit mihi, delebo eum de libro meo. Sed multi peccant. Ergo multi delentur.
SC2
Praeterea, nullus simul est scriptus in libro vitae et damnatus. Sed multi qui prius fuerunt scripti in libro vitae,
postea damnantur, sicut patet de discipulis Christi, quibus dictum est Lucae 10, 20: gaudete, quia nomina vestra
scripta sunt in libro vitae: ex quibus tamen multi abierunt retrorsum, ut dicitur joan. 6. Ergo aliqui qui prius
fuerunt ibi scripti, delentur.
CO
Ad tertiam quaestionem dicendum, quod liber vitae, ut dictum est, est notitia Dei de vita gloriae alicujus
hominis. Res autem aliqua dupliciter habet esse, scilicet in se et in sua causa: in se quidem est simpliciter; in
causa autem sua habet esse secundum quid. Causa autem gloriae est gratia, sufficiens quantum in se est: unde qui
habet gratiam, habet jam vitam gloriae secundum quid. Cognitio ergo de vita gloriae alicujus habetur a Deo
dupliciter. Uno modo, inquantum Deus scit ipsam vitam gloriae in isto esse, vel futuram esse simpliciter; et tunc
talis dicitur esse scriptus in libro vitae simpliciter, vel adscriptus, ut quidam dicunt, ad similitudinem illorum qui
adscribuntur ad militiam, vel ad aliquod officium. Alio modo, inquantum Deus scit vitam gloriae inesse isti, vel
futuram esse in eo in causa sua, quae est gratia; et talis dicitur secundum quid scriptus in libro vitae, vel
annotatus, ut quidam dicunt. Quia ergo non potest esse ut scientia Dei fallatur, ideo quemcumque scit habiturum
vitam aeternam, habebit eam. Unde iste qui simpliciter scriptus est vel adscriptus in libro vitae, non potest inde
deleri.
Sed quia gratia, quae est causa gloriae in eo qui habet praesentem justitiam, quando ipse a justitia per peccatum
decidit, desinit esse gloriae causa in eo; ideo notitia Dei de gratia istius non est ut de causa gloriae: unde jam ista
1204

