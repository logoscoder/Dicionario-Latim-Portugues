Praeterea, quod est institutum pro caritate, contra caritatem non militat. Sed praecepto caritatis tenemur inimicis
subvenire; quod sine aliqua communicatione fieri non potest. Ergo licet alicui excommunicato in corporalibus
communicare.
SC1
Sed contra est quod dicitur 1 corinth., 5, 11: cum ejusmodi nec cibum sumere.
CO
Respondeo dicendum ad primam quaestionem, quod, sicut praedictum est, duplex est excommunicatio. Una est
minor, quae separat tantum a participatione sacramentorum, sed non a communione fidelium; et ideo tali
excommunicato licet communicare, sed non licet ei sacramenta conferre. Alia est major excommunicatio; et haec
separat hominem a sacramentis ecclesiae, et a communione fidelium; et ideo excommunicato tali
excommunicatione communicare non licet. Sed quia ecclesia excommunicationem ad medelam, et non ad
interitum, inducit; excipiuntur ab hac generalitate quaedam in quibus communicare licet; scilicet in his quae
pertinent ad salutem: quia de talibus homo licite cum excommunicato loqui potest; et etiam alia verba
interserere, ut facilius salutis verba ex familiaritate recipiantur. Excipiuntur etiam quaedam personae, ad quas
specialiter pertinet provisio excommunicati, scilicet uxor, servus, filius, rusticus, et serviens. Sed hoc
intelligendum est de filiis non emancipatis; alias tenerentur vitare patrem; de aliis autem intelligitur quod licet
excommunicato communicare, si ante excommunicationem se ei subdiderunt; non autem si post.
Quidam autem intelligunt e converso; scilicet quod superiores possunt licite communicare inferioribus.
Alii vero contra dicunt. Sed ad minus in his eis communicare debent in quibus eis sunt obligati: quia sicut
inferiores obligantur ad obsequium superiorum, ita superiores ad providentiam inferiorum.
Sunt etiam quidam casus excepti; sicut quando ignoratur excommunicatio; et quando aliqui sunt peregrini et
viatores in terra excommunicatorum; qui licite possunt ab eis emere, vel etiam accipere eleemosynam; et
similiter si aliquis videat excommunicatum in necessitate: quia tunc ex praecepto caritatis tenetur ei providere. Et
haec hoc versu continentur: utile, lex, humile, res ignorata, necesse; ut utile referatur ad verba salutis, lex ad
matrimonium, humile ad subjectionem; cetera patent.
RA1
Ad primum ergo dicendum, quod corporalia ad spiritualia ordinantur; et ideo potestas quae se extendit ad
spiritualia, etiam ad corporalia potest se extendere; sicut ars quae est de fine, imperat de his quae sunt ad finem.
RA2
Ad secundum dicendum, quod in illo casu in quo aliquis ex praecepto caritatis communicare tenetur, non
prohibetur communio, ut ex dictis patet.
Articulus 4B
AG1
Ulterius. Videtur quod participans excommunicato non sit excommunicatus. Plus est enim separatus ab ecclesia
gentilis quam excommunicatus.
Sed ille qui participat gentili, aut Judaeo, non est excommunicatus. Ergo nec ille qui participat christiano
excommunicato.
AG2
Praeterea, si ille qui participat alicui excommunicato, est excommunicatus; eadem ratione qui participat
participanti, erit excommunicatus; et sic in infinitum procedet: quod videtur absurdum.
Ergo non est excommunicatus qui excommunicato participat.
SC1
Sed contra est quod excommunicatus positus est extra communionem. Ergo qui ei communicat, a communione
ecclesiae recedit; et sic videtur quod sit excommunicatus.
CO
Ad secundam quaestionem dicendum, quod excommunicatio potest inferri in aliquem dupliciter. Aut ita quod
ipse sit excommunicatus cum omnibus ei participantibus; et tunc non est dubium quod quicumque participat ei,
est excommunicatus majori excommunicatione. Aut est excommunicatus simpliciter; et tunc aut participat
aliquis ei in crimine, praebendo ei consilium et auxilium et favorem, et sic iterum est excommunicatus majori
excommunicatione: aut participat in aliis, sicut in verbo vel osculo vel mensa; et sic est excommunicatus minori
excommunicatione.
RA1
Ad primum ergo dicendum, quod ecclesia non ita intendit corrigere infideles sicut fideles, quorum cura sibi
incumbit; et ideo non arcet a communione infidelium sicut a communione fidelium illorum quos excommunicat,
super quos habet aliquam potestatem.
RA2
Ad secundum dicendum, quod excommunicato minori excommunicatione licet communicare; et sic
excommunicatio non transit in tertiam personam.

1775

