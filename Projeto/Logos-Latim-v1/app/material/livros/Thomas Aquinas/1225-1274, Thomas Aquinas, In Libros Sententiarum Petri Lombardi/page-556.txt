Sed in littera dicitur, quod pertingit Paradisus usque ad lunarem globum. Ergo videtur quod non sit locus
terrenus, sed spiritualis.
AG3
Praeterea, Philosophi et historiographi inveniuntur de diversis terrae locis scripsisse. De hoc autem loco nullus
unquam scripsit. Ergo videtur probabile quod non sit locus corporalis.
AG4
Praeterea, Damascenus dicit, quod fons unde dicuntur egredi flumina Paradisi, est ipse Oceanus. Sed Oceanus
circuit totam terram, et non aliquem locum determinatum.
Ergo videtur quod nullus locus determinatus in terra sit Paradisus.
AG5
Praeterea, quatuor flumina quae Scriptura commemorat de Paradiso egredi, ex diversis fontibus emanant. Cum
ergo Scriptura de uno fonte qui in Paradiso est, dicat horum fluminum esse originem, videtur quod non possit
intelligi de fonte et fluminibus corporalibus, ut nec alia quae de Paradiso dicuntur.
AG6
Praeterea, lignum vitae est sapientia, ut dicitur Proverb. 13. Cum igitur sapientia non sit quid corporale, videtur
quod nec haec nec alia quae de Paradiso dicuntur, corporaliter accipienda sint.
AG7
Praeterea, id quod debetur homini damnato non convenit proprie naturae institutae. Sed agricultura data est in
poenam homini damnato: genes. 3, 19: in sudore vultus tui vesceris pane. Ergo videtur quod non nisi mystice
dictum sit, hominem in Paradiso positum, ut operaretur illum.
AG8
Praeterea, ubi nullus invasor timetur, non est necessaria custodia. Sed nullus Paradisum invadere poterat. Ergo
non potest proprie intelligi hominem in Paradiso positum ad custodiendum illum.
SC1
Sed contra est quod in littera determinatur, et communis ecclesiae traditio tenet.
CO
Respondeo dicendum, quod Origenes posuit Paradisum non esse locum aliquem corporalem, sed omnia quae de
Paradiso dicuntur, allegorice de Paradiso spirituali interpretanda esse: quod pro errore reprobat epiphanius cypri
episcopus in quadam epistola per Hieronymum translata. Unde simpliciter concedendum est Paradisum locum
quemdam corporalem esse in determinata parte terrae situm, temperatissimum, et amoenum, ut homo nullis
perturbationibus impeditus, spiritualibus deliciis quiete frueretur. Hunc autem locum existimant sub
aequinoctiali esse versus partem Orientalem, eo quod quidam Philosophi locum illum temperatissimum asserunt,
ex quo etiam loco Nilus, unus de quatuor fluminibus Paradisi, fluere videtur.
RA1
Ad primum ergo dicendum, quod etiam in virtute sensitiva homo alia animalia excedit, quia etiam melioris tactus
est, et magis vigent in eo inferiores sensus, ut per eos operatio intellectus melius compleri possit; et ideo etiam ut
quietius operationi intellectuali vacaret, locum tranquillum seorsum ab aliis animalibus accepit: non enim
probabile est illuc alia animalia pervenire potuisse ex seipsis, nisi aut virtute divina ad tempus, ut quando
adducta sunt animalia ad Adam, ut videret quid vocaret ea, ut legitur genes. 2 (nisi forte hoc per interiorem
revelationem factum exponatur), vel etiam operatione Daemonis, ut patet de serpente.
RA2
Ad secundum dicendum, quod non potest intelligi Paradisus terrestris usque ad lunarem globum se extendere
secundum situm, sed secundum quamdam similitudinem propter temperantiam et incorruptionem quae loco illi
debebatur, et habitatoribus ejus; a luna vero et supra neque contrarietas neque corruptio est.
RA3
Ad tertium dicendum, quod locus ille, ut in littera dicitur, est semotus etiam a nostra habitatione aliquibus
impedimentis, ut adiri non possit, vel montibus, vel aquis, vel etiam aeris intemperie in loco intermedio; et ideo
ejus notitia haberi non potuit nisi per revelationem Scripturae.
RA4
Ad quartum dicendum, quod primum principium illorum fluminum, sicut et ceterarum aquarum, est Oceanus:
sed principium proximum est fons ille qui in illa parte terrae surgit.
RA5
Ad quintum dicendum, quod sicut contingit in quibusdam fluminibus, ut fontes a quibus originem habent, sub
terram intrent postquam per aliquod spatium fluxerunt, et iterum in aliis locis erumpant; ita etiam dicit
Augustinus, hoc in illis fluminibus contingere, quod primum principium eorum est fons Paradisi, qui in aliquo
loco nobis ignoto terram subintrat, et deinde in aliis locis aqua illa erumpit, ubi videtur illorum fluminum esse
principium.
RA6

556

