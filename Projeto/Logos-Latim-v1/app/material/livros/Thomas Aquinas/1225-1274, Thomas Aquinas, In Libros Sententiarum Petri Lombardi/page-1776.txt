Articulus 4C
AG1
Ulterius. Videtur quod participare cum excommunicato in casibus non concessis, semper sit peccatum mortale.
Quia decretalis quaedam respondet, quod propter timorem mortis non debet aliquis excommunicato
communicare: quia aliquis debet prius subire mortem quam mortaliter peccet.
Sed haec ratio nulla esset nisi participare excommunicato esset peccatum mortale. Ergo etc..
AG2
Praeterea, facere contra praeceptum ecclesiae, est peccatum mortale. Sed ecclesia praecepit quod
excommunicato nullus communicet. Ergo participare cum excommunicato est peccatum mortale.
AG3
Praeterea, nullus arcetur a perceptione eucharistiae pro peccato veniali. Sed ille qui participat excommunicato in
casibus non concessis, arcetur a perceptione eucharistiae: quia incurrit minorem excommunicationem. Ergo
participans excommunicato in casibus non concessis peccat mortaliter.
AG4
Praeterea, nullus debet excommunicari majori excommunicatione, nisi pro peccato mortali.
Sed aliquis potest secundum jura excommunicari majori excommunicatione propter hoc quod excommunicato
participat. Ergo participare excommunicato est peccatum mortale.
SC1
Sed contra, a peccato mortali nullus potest absolvere nisi habeat super eum jurisdictionem.
Sed potest absolvere a participatione excommunicationis quilibet sacerdos. Ergo non est peccatum mortale.
SC2
Praeterea, pro mensura peccati debet esse poenitentiae modus. Sed pro participatione excommunicationis,
secundum communem consuetudinem non ponitur poena debita peccato mortali, sed magis debita veniali. Ergo
est peccatum veniale.
CO
Ad tertiam quaestionem dicendum, quod quidam dicunt quod quandocumque aliquis participat excommunicato,
vel verbo, vel quocumque dictorum modorum secundum quos ei communicare non licet; peccat mortaliter, nisi
in casibus exceptis a jure. Sed quia hoc videtur valde grave, quod homo pro uno verbo levi quo
excommunicatum alloquitur, mortaliter peccet; et multis excommunicantes laqueum damnationis iniicerent,
quod in eos retorqueretur; ideo aliis probabilius videtur quod non semper peccat mortaliter, sed solum quando in
crimine sibi participat, vel in divinis, vel in contemptum ecclesiae.
RA1
Ad primum ergo dicendum, quod decretalis illa loquitur de participatione in divinis. Vel dicendum, quod similis
ratio est de peccato mortali et de veniali quantum ad hoc: quia sicut peccatum mortale non potest bene fieri, ita
nec veniale; et sicut homo debet prius sustinere mortem quam peccet mortaliter; ita etiam quam quod peccet
venialiter illo modo debiti quo debet veniale vitare.
RA2
Ad secundum dicendum, quod praeceptum ecclesiae directe respicit spiritualia, et ex consequenti legitimos
actus; et ideo, qui communicat ei in divinis, facit contra praeceptum, et peccat mortaliter: qui autem participat ei
in aliis, facit praeter praeceptum, et peccat venialiter.
RA3
Ad tertium dicendum, quod etiam aliquis sine culpa quandoque ab eucharistia arcetur, sicut patet in suspensis vel
interdictis: quia tales poenae quandoque alicui pro culpa alterius, qui in eis punitur, inferuntur.
RA4
Ad quartum dicendum, quod quamvis participare excommunicato sit peccatum veniale, tamen participare ei
pertinaciter est peccatum mortale; et per hoc potest aliquis excommunicari secundum jura.
|a5 Articulus 5: Utrum quilibet sacerdos possit subditum suum ab excommunicatione absolvere.
Articulus 5A
AG1
Ad quintum sic proceditur. Videtur quod quilibet sacerdos possit subditum suum ab excommunicatione
absolvere. Majus enim est vinculum peccati quam excommunicationis. Sed quilibet sacerdos potest subditum
suum a peccato absolvere.
Ergo multo fortius ab excommunicatione.
AG2
Praeterea, remota causa removetur effectus.
Sed excommunicationis causa est peccatum mortale.
Ergo cum possit quilibet sacerdos a peccato illo mortali absolvere, poterit ab excommunicatione similiter.
SC1
1776

