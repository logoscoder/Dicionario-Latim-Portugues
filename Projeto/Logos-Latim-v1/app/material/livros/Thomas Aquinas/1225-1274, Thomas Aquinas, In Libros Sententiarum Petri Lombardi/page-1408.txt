propositum; secundo respondet cuidam objectioni, ibi: his autem videntur obviare etc.. Circa primum duo facit:
primo ostendit quod patientes pro Christo, si non sunt baptizati, recipiunt rem sacramenti sine sacramento;
secundo ostendit idem de illis qui fidem et contritionem habent, ibi: nec tamen passio vicem baptismi implet, sed
etiam fides et contritio, ubi necessitas excludit sacramentum.
Sed dicunt aliqui nullum adultum in Christum credere etc.. Hic excludit errorem dicentium, non posse aliquem
salvari per fidem et contritionem sine baptismo; et circa hoc duo facit: primo ostendit hoc esse falsum quantum
ad adultos; secundo ostendit hoc esse verum quantum ad parvulos, ibi: parvulis non sufficit fides ecclesiae sine
sacramento.
Solet quaeri de illis qui jam sanctificati spiritu, cum fide et caritate ad baptismum accedunt. Hic determinat de
baptismo eorum qui prius rem sacramenti acceperant; et circa hoc duo facit: primo ostendit effectum baptismi in
eis; secundo significationem, ibi: si quaeritur cujus rei baptismus ille sit sacramentum qui datur jam justo;
dicimus etc..
Hic est triplex quaestio. Primo de effectu qui est in baptismo sacramentum et res, scilicet de charactere. Secundo
de eo quod est res tantum, scilicet effectu ultimo baptismi. Tertio de suscipientibus alterum vel utrumque: quia
de eo quod est sacramentum tantum, in praecedenti dictum est.
Circa primum quaeruntur quatuor: 1 utrum sit character; 2 quid sit; 3 in quo sit; 4 a quo sit.
|a1 Articulus 1: Utrum character sit in anima.
AG1
Ad primum sic proceditur. Videtur quod character non sit in anima. Quia, ut in 2 ethic., Philosophus dicit, omne
quod est in anima, est potentia, vel passio, vel habitus. Sed character non est potentia, quia potentiae omnibus
hominibus communes sunt; character autem non, cum sit distinctivum signum, sicut ipsum nomen ostendit; et
praeterea potentiae sunt a natura, non autem character. Nec iterum est passio, quia passiones animae contingunt
cum aliqua transmutatione corporali, ut dicitur in 1 de anima, et pertinent ad sensitivam partem, ut dicitur 7
physicor..
Nec iterum est habitus, quia habitus ordinantur ad agendum, ut patet per definitionem Augustini: habitus est quo
quis agit, cum opus fuerit.
Ergo character collatus in baptismo, non est aliquid in anima.
AG2
Praeterea, omne quod est, reducitur ad aliquod genus entis. Sed character non videtur posse reduci ad aliquod
genus entis, nisi forte ad qualitatem.
Qualitas autem esse non potest, cum sub nulla specie qualitatis contineatur. Non enim est habitus, ut probatum
est; nec dispositio, cum non sit facile mobilis, immo omnino indelebilis; nec iterum est potentia naturalis, ut
probatum est; nec impotentia, quia tunc sacramenta quae characterem imprimunt, magis officerent quam
juvarent; nec iterum est passio, ut probatum est; nec passibilis qualitas, cum non sit natus aliquam passionem
sensui inferre, nec a passione aliqua innascatur; nec iterum est forma, et circa aliquid constans figura, quia figura
est terminatio quantitatis, anima autem non habet quantitatem. Ergo character nihil est.
AG3
Praeterea, contraria sunt in eodem genere.
Sed ea quae Christo competunt, sunt contraria his quae ad diabolum pertinent. Cum ergo character bestiae, de
qua dicitur Apoc. 13, nihil aliud sit quam peccatum mortale, videtur quod supra virtutem et gratiam non oporteat
in anima aliquem characterem poni.
AG4
Praeterea, ea quae sunt in sacramentis novae legis, ordinantur ad causandum gratiam. Sed character non videtur
posse gratiam causare, quia multi characterem habere dicuntur qui gratia carent.
Ergo non videtur in sacramentis aliquis character imprimi.
AG5
Praeterea, si dicatur quod est dispositio ad gratiam; contra. Agens infinitum non requirit materiam dispositam.
Sed dispositio non est necessaria nisi ad hoc quod materia sit disposita. Cum ergo gratia sit ab agente infinitae
virtutis, videtur quod non oporteat characterem dari in sacramentis ad disponendum ad gratiam.
SC1
Sed contra est quod Damascenus, in definitione baptismi ponit sigillum. Sed sigillum impressum in aliquo est
character quidam. Ergo in sacramentis character imprimitur.
SC2
Praeterea, ubicumque est aliqua distinctio competit esse aliquem characterem distinguentem. Sed per sacramenta
fit distinctio fidelium ab infidelibus, et fidelium ab invicem. Ergo competit in sacramentis characterem dari.
SC3
Praeterea, per sacramentum configuramur Christo: quia ab eo sacramenta efficaciam habent, et ipsum
significant. Sed configuratio fit per characterem assimilationis. Ergo in sacramentis competit esse characterem.
CO
1408

