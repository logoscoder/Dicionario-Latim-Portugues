dicantur imago, non sequitur, si anima est incorruptibilis, quod gratia non corrumpatur; immo cum corrumpitur,
simul etiam in nihilum redit.
|a3 Articulus 3: Utrum gratia sit in potentia, vel anima, sicut in subjecto.
AG1
Ad tertium sic proceditur. Videtur quod gratia sit in potentia animae sicut in subjecto.
Illud enim quod naturalibus superadditur, inter naturalem causam et effectum medium non cadit.
Sed gratia naturalibus superadditur. Cum igitur potentia sit effectus naturalis ipsius essentiae, videtur quod gratia
non cadat medium inter essentiam et potentiam; et ita non sit in essentia sicut in subjecto, sed magis in potentia.
AG2
Praeterea, illud quod est immediatum principium actus, est potentia: quia sicut potentia ab essentia, ita operatio a
potentia procedit. Sed gratia immediate ordinat ad actum: quod ex definitione ejus patet: dicitur enim gratia
gratuitum Dei donum quod bonum facit habentem, et opus ejus bonum reddit. Ergo videtur quod gratia sit in
potentia sicut in subjecto.
AG3
Praeterea, Augustinus dicit in littera, quod gratia praeparat voluntatem: non autem nisi sicut accidens praeparat
subjectum. Alibi etiam dicit, quod gratia se habet ad liberum arbitrium sicut sessor ad equum. Cum igitur
voluntas sive liberum arbitrium sit potentia, videtur quod gratia sit in potentia sicut in subjecto.
AG4
Praeterea, gratia opponitur culpae. Sed omne vitium, ad minus actuale, est in aliqua potentia sicut in subjecto.
Cum igitur opposita sint circa idem, videtur quod gratia etiam sit in potentia animae sicut in subjecto.
AG5
Praeterea, habitus infusi et acquisiti non differunt nisi secundum principium efficiens: constat enim quod ad
eosdem actus in specie ordinantur.
Sed habitus acquisiti sunt per prius in potentia quam in essentia: non enim sunt in essentia nisi mediante
potentia. Ergo et habitus infusi: non igitur gratia est in essentia animae sicut in subjecto, sed magis in potentia.
SC1
Sed contra, gratia dicitur esse vita animae. Sed vivere viventibus est esse, ut in 2 de anima Philosophus dicit;
esse autem essentiam respicit.
Ergo et gratia per prius essentiam quam potentiam respicit.
SC2
Praeterea, nullum accidens extenditur in agendo ultra actionem sui subjecti, cum agens non proprie dicatur
accidens, sed subjectum accidentis.
Sed gratia non determinatur ad aliquem actum, cum omnis actus humanus meritorius esse possit, nec hoc possit
esse nisi a gratia, quae merita bona in nobis causat, ut in littera dicitur. Cum igitur omnis potentia se habeat ad
determinatos actus, videtur quod gratia non sit in potentia animae sicut in subjecto.
CO
Respondeo dicendum, quod ab omnibus communiter dicitur, quod gratia respicit essentiam animae, virtus autem
potentiam; sed qualiter hoc intelligendum sit, a diversis diversimode traditur.
Quidam enim hoc accipere volunt secundum appropriationem quamdam, et non proprie dictum.
Cum enim virtus dicatur id quod operationis principium est, operatio autem potentiam sequatur, convenienter
virtus ad potentiam refertur. Gratiae autem effectus est ut Deo acceptum faciat; hoc autem per prius respicit
ipsam animam quam operationem ejus; unde genes. 4 dicitur, quod respexit Deus ad Abel et ad munera ejus,
quasi per prius acceptans offerentem quam ea quae offerebantur.
Quidam vero hoc accipiunt proprie dictum, dicentes, quod proprium et primum subjectum gratiae est essentia
animae, virtutis autem potentia: et hoc rationabilius est, et dictis dionysii consonat.
Cum enim nullius operatio supra facultatem naturae operantis extendatur, oportet quod si operatio alicujus supra
id quod naturaliter potest, extenditur, etiam natura quodammodo supra seipsam elevetur.
Cum igitur actus meritorii facultatem humanae naturae excedant, non possunt isti actus ab homine procedere,
quia in eos solis naturalibus homo non potest, nisi quodammodo natura humana etiam altius esset sublimata. Et
ideo dicit dionysius, quia sicut in rebus naturalibus est quod illud quod non habet speciem per generationem
adeptam, non potest habere operationes speciei debitas; ita ille qui non est adeptus divinum esse per spiritualem
regenerationem, non potest participare divinas operationes. Oportet ergo quod primum donum, quod gratis
homini infunditur, hunc habeat effectum ut ipsam essentiam animae in quoddam divinum esse elevet, ut idonea
sit ad divinas operationes; et ideo, quia unumquodque simpliciter dicitur quod per prius dicitur, sicut substantia
ens; ideo tale donum quod essentiam animae nobilitat, principaliter gratia vocatur; tum etiam quia non
determinatur per aliquem specialem actum, unde speciale nomen sortiatur: et ideo proprie et per se gratia respicit
essentiam animae sicut subjectum.
RA1

642

