|a2 Articulus 2: Utrum omnibus populis debuerit circumcisio dari.
Articulus 2A
AG1
Ad secundum sic proceditur. Videtur quod omnibus populis circumcisio dari debuerit. Data est enim in
remedium contra originale. Sed morbus iste communis omnibus erat. Ergo et medicina debuit esse communis.
AG2
Praeterea, circumcisio data est in signum fidei. Sed Abrahae fidem imitari omnes tenebantur: ac fides semper fuit
de necessitate salutis. Ergo omnibus circumcisio dari debuit.
AG3
Praeterea, genes. 17, 10, dicitur: hoc est pactum quod observabitis inter me et vos, et semen tuum post te.
Circumcidetur in vobis omne masculinum.
Sed de semine Abrahae multi populi processerunt praeter filios Israel, sicut Ismaelitae, idumaei etc.. Ergo non
solum filiis Israel circumcisio competebat.
SC1
Sed contra, circumcisio erat signum fidei. Sed unus tantum populus erat in quo fides, et cultus Dei remansit,
ceteris per idolatriam depravatis.
Ergo eis tantum circumcisio competebat.
SC2
Praeterea, circumcisio significabat medicinam futuram per Christum. Sed tantum ex uno populo scilicet Israel,
Christus nasciturus erat. Ergo tantum illi populo circumcisio competebat.
CO
Respondeo dicendum ad primam quaestionem, quod sicut peccatum per Adam in omnes transierat, ita oportebat
per Christum in omnes sanctificationem a peccato transire; unde ad praerogativam sanctitatis ejus insinuandam
oportebat quidquid ad Christum pertinebat, speciali sanctitate pollere. Et ideo in populo de quo Christus
nasciturus erat, oportebat specialiter cultum Dei esse, et ipsum apud eos significari. Et quia circumcisio est
signum distinguens populum Dei ab aliis, ideo oportebat populo Israel specialiter circumcisionem datam esse
non solum quantum ad illos qui de stirpe Jacob erant, sed quantum ad omnes qui ad populum illum
qualitercumque pertinebant.
RA1
Ad primum ergo dicendum, quod circumcisio erat remedium contra originale cum significatione sanctificationis
nascituri seminis, propter quod erat in membro generationis; et ideo hoc remedium illi tantum populo
competebat ex quo Christus nasciturus erat. Apud alios autem manebant adhuc eadem remedia quae fuerant ante
circumcisionem data, quia eis non oportebat specialia sanctitatis documenta et remedia dare.
RA2
Ad secundum dicendum, quod quamvis omnes tenerentur ad habendum fidem quam habuit Abraham, non tamen
omnes tenebantur imitari Abraham in fide: quia nec ad omnes notitia Abrahae venerat, nec omnibus erat datus ut
exemplum imitabile nisi mediante semine, in quo omnes gentes benedictionem Abrahae consecuturae erant; et
ideo circumcisio, quae erat signum fidei Abrahae, non omnibus populis competebat.
RA3
Ad tertium dicendum, quod quantum ad promissionem factam Abrahae, separatus est per electionem Dei Isaac
ab Ismaele, et Jacob ab esau, ut patet Rom. 9, non autem aliqua segregatio facta est in filiis Israel; et ideo omnes
filii Israel pertinebant ad populum Dei peculiarem; et propter hoc illis solis circumcisio competebat, quasi
nunquam a familia Abrahae separatis. Ismael autem et esau tenebantur ad circumcisionem quamdiu erant in
familia parentum, non autem post recessum ab eis.
Articulus 2B
AG1
Ulterius. Videtur quod debuit hoc remedium etiam mulieribus communiter dari. Circumcisio enim data erat in
medicinam contra primam transgressionem.
Sed prima transgressio incepit a femina.
Ergo et feminis remedium dari debuit.
AG2
Praeterea, ubi eadem causa, et idem effectus.
Sed eadem causa in viris est, ut circumcisio eis daretur, et in mulieribus: quia et ipsae ad populum Dei pertinent,
et in eis corruptio originalis est. Ergo eis remedium dari debuit.
SC1

1366

