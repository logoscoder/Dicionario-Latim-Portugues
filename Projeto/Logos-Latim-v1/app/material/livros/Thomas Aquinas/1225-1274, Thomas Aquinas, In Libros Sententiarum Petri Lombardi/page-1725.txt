Praeterea, remissio culpae et infusio gratiae se habent in justificatione sicut introductio unius formae et expulsio
alterius in generatione naturali. Sed illa duo sunt in eodem instanti. Ergo et haec duo. Probatio mediae. Quia
terminus cujuslibet motus est in instanti. Sed utrumque praedictorum est terminus alterationis, ut in 6 physic.
Dicit Commentator. Ergo sunt in eodem instanti.
CO
Ad secundam quaestionem dicendum, quod expulsio formae dicit terminum motus illius qui est ad corruptionem
ordinatus; et introductio formae dicit similiter terminum motus illius qui praecedit generationem; quia tam
generatio quam corruptio sunt termini motus. Omne autem quod movetur, quando est in termino motus,
disponitur secundum illud ad quod motus ordinatur; et ideo, cum motus corruptionis tendat in non esse,
generationis vero ad esse; quando forma introducitur, forma est; quando autem expellitur, non est. Et quia
introduci dicitur forma quando primo est; expelli autem, quando primo non est; non potest esse materia sine
forma hac vel illa; et ideo simul est ibi expulsio unius formae et introductio alterius.
Cum ergo similiter anima non possit esse sine culpa vel gratia; simul est infusio gratiae et remissio culpae.
RA1
Ad primum ergo dicendum, quod sicut albedo nunquam est in non albo, quia sua praesentia facit album; ita
gratia nunquam est in indigno, quia sua praesentia facit dignum; et propter hoc non oportet quod prius sit dignus
quam gratiam habeat.
RA2
Ad secundum dicendum, quod gratia non agit ad destructionem culpae per modum causae efficientis, sed per
modum causae formalis, quae simul est cum suo effectu formali, qui est esse hoc, et non esse contrarium.
RA3
Ad tertium dicendum, quod quamvis anima secundum se sit supra tempus, ut dicitur in lib.
De causis; tamen actus ejus per accidens mensuratur tempore quod est mensura primi motus, inquantum scilicet
motus animae intellectivae habent connexionem cum motibus animae sensitivae, qui exercentur corporalibus
organis, et dependent quodammodo ex eis. Unde non videtur dicendum quod ejus alterationes secundum vitam
quam nunc agit, alio tempore mensurentur quam illo quod mensurat motum caeli, sicut dicebatur in 1 Lib. De
motu Angeli: et propter hoc inter quodlibet instans sui temporis et aliud instans est accipere tempus medium.
Et ideo dicendum est, quod non est assignare ultimum instans in quo est culpa, sed primum in quo non est; sed
est assignare primum instans in quod est gratia; et quomodo hoc sit verum, patet ex his quae dicta sunt supra,
dist. 11, qu. 1, art. 3, qu. 2, de transubstantiatione panis in corpus Christi.
Articulus 5C
AG1
Ulterius. Videtur quod sit successiva. Quia nullus motus est in instanti. Sed in ipsa justificatione est motus liberi
arbitrii. Ergo non est in instanti, sed successiva.
AG2
Praeterea, sicut intellectus est simplex, ita et liberum arbitrium est simplex. Sed propter simplicitatem intellectus
impossibile est simul plura intelligere. Ergo propter simplicitatem liberi arbitrii impossibile est liberum arbitrium
simul ferri ad diversa. Ergo cum in justificatione impii sit motus liberi arbitrii in Deum, et in peccatum, non erit
justificatio impii in instanti, sed successiva.
AG3
Praeterea, impossibile est idem simul esse et non esse. Sed quod fit, non est in permanentibus; quod autem est
factum, est in eisdem. Ergo impossibile est simul fieri et factum esse. Sed justificatio est quoddam fieri. Ergo
impossibile est simul justificari et justificatum esse: ergo justificatio est successiva: quia inter quodlibet prius et
posterius instans temporis, cadit tempus medium, ut dictum est.
AG4
Praeterea, formae quae suscipiunt magis et minus, non inducuntur subito in subjectum. Sed gratia suscipit magis
et minus. Ergo successive infunditur in subjecto; et sic justificatio est successiva.
SC1
Sed contra, efficacior est virtus divina ad agendum quam virtus naturae. Sed virtute naturae generatio, qua fit
ignis, est in instanti. Ergo multo fortius aliquis fit justus virtute divina in instanti.
CO
Ad tertiam quaestionem dicendum, quod duplex est modus formarum. Quaedam enim formae sunt quae recipiunt
magis et minus secundum elongationem a contrario, et secundum accessum ad causam propriam, sicut albedo; et
ideo talis forma etiam successive in subjecto recipitur; et postquam recepta est, intenditur et remittitur.
Quaedam autem forma est quae non recipit magis nec minus, neque sic neque sic: quia introductio ejus est in
indivisibili; sicut forma substantialis; et talis forma neque recipitur successive in subjecto, neque intenditur
neque remittitur postquam suscepta fuerit. Quaedam autem forma medio modo se habet; quia non recipit magis
aut minus secundum elongationem a contrario, eo quod nullo modo suo contrario commiscibilis est, et in hoc
convenit cum forma substantiali; sed tamen suscipit magis et minus secundum accessum ad suam causam; sicut
1725

