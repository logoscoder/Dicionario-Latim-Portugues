per actum meritorium caritate informatum meretur quis caritatem perfectam, qualis est caritas patriae, quae longe
major est caritate viae eliciente actum meritorium.
Cum enim dicitur, quod efficacia merendi in actu meritorio respondet quantitati gratiae, non intelligitur
commensuratio quantitatis praemii ad principium merendi secundum aequalitatem, sed proportionalitas quaedam
actus meritorii ad principium merendi: quia quanto caritas et gratia major est, tanto contingit per actum
meritorium majus praemium mereri.
RA2
Ad secundum dicendum, quod quando actus meritorius se habet ad praemium solum in ratione meriti, tunc
verum est quod sicut quis per unum actum ejusdem rationis meretur praemium, ita et per alium. Secus autem est
quando actus meritorius se habet ad praemium non solum ut meritum, sed quodammodo ut causa; et sic se habet
actus meritorius ad augmentum gratiae; unde non oportet quod quilibet actus meritorius augmentum gratiae
mereatur: quia non in quolibet actu meritorio invenitur illa conditio per quam ex actu consequitur augmentum
habitus; sed solum in illo actu quo quis utitur accepta gratia secundum proportiones suarum virium, ut in nullo
gratiae Dei desit per negligentiam, ut in 1 Lib., dist. 17, dictum est.
RA3
Ad tertium dicendum, quod tam augmentum gratiae quam etiam ipsius infusio est a Deo: sed tamen aliter se
habent actus nostri ad infusionem gratiae et augmentum ipsius: quia ante infusionem gratiae homo nondum est
particeps divini esse; unde actus sui sunt omnino improportionati ad merendum aliquod divinum, quod
facultatem naturae excedat: sed per gratiam infusam constituitur in esse divino; unde jam actus sui proportionati
efficiuntur ad promerendum augmentum vel perfectionem gratiae.
RA4
Ad quartum dicendum, quod homo habens gratiam non dicitur posse proficere in melius, quasi ipse gratiam sibi
augmentet, cum augmentum gratiae a Deo sit; sed quia homo potest per gratiam acceptam augmentum gratiae
mereri, disponendo se, ut majoris gratiae capacior fiat.
RA5
Ad quintum dicendum, quod praemium concomitans actum non excludit ulterius praemium quod per actum
redditur; sicut per hoc quod aliquis delectationem ex actu virtutis sentit, non amittit vitae aeternae praemium,
cum non sit eadem ratio praemii utrobique. Ita etiam per hoc quod actum meritorium sequitur augmentum
gratiae, non impeditur remuneratio quae consistit in adeptione gloriae.
|a6 Articulus 6: Utrum aliquis possit mereri alteri primam gratiam.
AG1
Ad sextum sic proceditur. Videtur quod unus non possit alteri primam gratiam promereri.
Accidens enim non extendit se ultra suum subjectum.
Sed gratia, quae principium merendi est, accidens est. Ergo efficacia merendi in alium non transit, ut scilicet
unus alteri gratiam mereri possit.
AG2
Praeterea, Christi meritum fuit perfectissimum.
Si ergo per alicujus meritum alicui gratia acquiratur, multo fortius hoc per meritum Christi continget. Cum ergo
meritum Christi sit sufficientissimum, videtur quod quibus per meritum Christi gratia non acquiritur, nullius
meritis gratia acquiratur, praecipue quia pro omnibus passus est, qui vult omnes homines salvos fieri.
AG3
Praeterea, inter alios actus maxime oratio meritoria videtur. Sed una conditio orationis quam Augustinus ponit,
est ut homo pro seipso oret.
Ergo videtur quod nullum meritum valeat nisi ei qui meretur.
AG4
Praeterea, actus hominis magis prodest operanti quam aliis. Sed homo sibi ipsi primam gratiam mereri non
potest. Ergo multo minus aliis.
AG5
Praeterea, illud quo posito vel remoto, nihilominus aliquid accideret, non est causa ejus.
Sed si iste paratus est ad gratiam, consequetur eam; et si non est paratus, non habebit, sive alius mereatur, sive
non. Ergo videtur quod bonus actus unius non sit causa meritoria gratiae alterius.
SC1
Sed contra est illud quod Augustinus dicit in 1 Lib. De praedestinatione sanctorum, quod unus alii primam
gratiam meretur.
SC2
Praeterea, jac. Ult. 16, dicit: orate pro invicem, ut salvemini. Sed salus non est sine gratia.
Cum igitur oratio ecclesiae causa esse non possit, videtur quod unus gratiam alteri mereri possit.
CO

655

