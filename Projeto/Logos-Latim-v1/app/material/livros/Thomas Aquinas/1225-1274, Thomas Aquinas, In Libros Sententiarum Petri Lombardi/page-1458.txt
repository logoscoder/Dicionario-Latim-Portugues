SC1
Sed contra, Gregorius super Ezech.: sacerdos dum per exorcismi gratiam manus imponit credentibus, et habitare
malignos spiritus in eorum mente contradicit, quid aliud facit, nisi quia Daemones ejicit? ergo habet aliquem
effectum.
SC2
Sed contra, exorcismi Salomonis habebant aliquem effectum ad pellendos Daemones. Ergo multo fortius
exorcismi ecclesiae.
CO
Ad secundam quaestionem dicendum, quod circa hoc est duplex opinio. Quidam enim dicunt quod ea quae in
exorcismo aguntur, sunt tantum signa eorum quae postea in baptismo complentur, in quo potestas Daemonis
totaliter evacuatur, ut Cyprianus dicit in auctoritate inducta. Sed hoc est contra auctoritatem Gregorii inductam,
et contra ea quae in exorcizando dicuntur, quae frustra dicerentur, nisi aliquem effectum haberent, praecipue cum
per modum imperii, et non solum per modum orationis dicantur in hoc quod dicitur: ergo, maledicte diabole, exi
ab eo etc.. Et ideo dicendum secundum alios, quod non tantum significant, sed etiam efficiunt aliquid, non
tantum in corpore, sed etiam in anima, quia in utroque est infectio fomitis. Effectus autem iste est debilitatio
potestatis Daemonis, ne tantum possit in homine sicut ante, ne baptismum et alia bona in ipso impediat; sed
potestas praedicta totaliter in baptismo aufertur: sicut etiam Pharao prius flagellatus est populo nondum de
Aegypto egresso, et postea totaliter in mari rubro, quod est figura baptismi, submersus.
RA1
Ad primum ergo dicendum, quod sacramenta novae legis habent effectum in conferendo gratiam qua perfecte
morbo subvenitur, contra quem sacramentum ordinatur; sed sacramentalia habent effectum in removendo
contrarias dispositiones, vel impedimenta gratiae; et ideo secundum diversa impedimenta multiplicantur, nec in
eis gratia confertur.
RA2
Ad secundum dicendum, quod non est simile de sacramentalibus quae sequuntur et quae praecedunt: quia ex quo
baptismus plene effectum suum habet, non oportet quod impedientia baptismum tollantur, quia jam impediri non
potest; tamen non est remotum quin unctio chrismatis post baptismum in vertice facta aliquem effectum ad
gratiam conferendam vel conservandam habeat.
RA3
Ad tertium dicendum, quod Praepositinus dixit, quod exorcizatus ante baptismum decedens, minores tenebras
patietur. Sed hoc nihil est: quia tenebrae illae in sola carentia divinae visionis consistunt, cum non habeant aliam
poenam sensibilem; et hoc in omnibus aequaliter erit. Et ideo dicendum aliter, quod non habet effectum in
collatione gratiae, sed solum in debilitatione potestatis Daemonis; et ideo hoc valet ei tantum in vita.
RA4
Ad quartum dicendum, quod ad hoc quod uniformitas baptismi observetur, oportet quod exorcismus si
praetermissus fuit, post baptismum suppleatur; et tunc tantum significat; vel forte additur etiam aliqua cohibitio
ab impugnatione diaboli.
Nec hoc est inconveniens, cum etiam per aquam benedictam, qua post baptismum aspergimur, aliqua potestas
Daemonis reprimatur.
Articulus 3C
AG1
Ulterius. Videtur quod exorcizare sit officium eorum qui in sacris ordinibus constituuntur. Quia operari in
immundis, secundum dionysium, ad diaconos pertinet. Sed inter immundos, secundum dionysium, locum tenent
energumeni.
Cum ergo exorcizatio sit ad eos sicut catechizatio ad catechumenos, videtur quod sit eorum qui sunt in sacris
ordinibus.
AG2
Praeterea, catechismus praecedit exorcismum.
Sed in artibus operativis ita est, quod operatio principalioris artis semper sequitur, sicut patet de arte quae secat
ligna, et quae compaginat navem.
Cum ergo catechismus per diaconos vel sacerdotes fiat, videtur quod exorcismus non possit fieri per illos qui
sunt in minoribus ordinibus.
AG3
Praeterea, ad hoc est consuetudo ecclesiae: quia exorcizatio solum per sacerdotes fit; quod etiam ex auctoritate
Gregorii inducta patet.
SC1
Sed contra est quod infra, dist. 24, dicit Magister quod ad exorcistas pertinet exorcismos memoriter tenere,
manus super energumenos imponere.

1458

