Sed actus baptismi potest effici ab uno et duobus et in unum et in duos. Ergo potest fieri mutatio formae, ut
dicatur: nos baptizamus vos.
AG3
Praeterea, ecclesia est ejusdem potestatis nunc cujus erat primitiva ecclesia quantum ad sacramentorum
dispensationem. Sed primitiva ecclesia mutavit formam baptismi: quia baptizabant in nomine Christi, sicut in
Act. Legitur.
Ergo et nunc ecclesia formam mutare posset.
AG4
Praeterea, tres personae in forma baptismi ponuntur ad exprimendum fidem trinitatis. Sed ita exprimeretur fides
trinitatis, si diceretur: in nomine trinitatis, sicut si dicitur: in nomine patris et filii et spiritus sancti. Ergo potest
ita mutatio fieri ut dicatur: in nomine trinitatis.
AG5
Praeterea, virtus sacramentaria non consistit in verbis, nisi secundum quod ad significationem referuntur: alias
non esset virtutis alicujus nisi in una lingua, quia voces non sunt eaedem apud omnes. Sed idem significat pater
quod genitor, et filius quod genitus, et spiritus sanctus quod ab utroque procedens. Ergo potest hoc modo fieri
mutatio, ut dicatur: in nomine genitoris, et geniti, et procedentis ab utroque.
AG6
Praeterea, qui corrumpit verba mutat litteras et syllabas, et per consequens dictiones. Sed infra, dist. 6, dicitur,
quod reputatur baptismus, quamvis aliquis verba corrupte proferat. Ergo potest fieri formae mutatio.
CO
Ad secundam quaestionem dicendum, quod quia sacramenta efficaciam habent ex institutione divina, et
principalius est in sacramentis forma quam etiam materia; ideo sicut nulli licet mutare sacramentum, vel aliquod
novum instituere, ita nulli licet mutare formam sacramenti quantum ad id quod est de essentia formae absque
speciali consilio spiritus sancti, qui virtutem suam illis verbis non alligavit: et si mutatur, nihil agitur; et praeter
hoc culpa incurritur. Si autem aliquid pertinet ad formam ex determinatione ecclesiae, si illud mutatur,
nihilominus est sacramentum, sed culpa incurritur. In forma autem baptismali essentialius est quod exprimit
causam agentem, a qua est tota efficacia, quam quod exprimit actum exercitum; et ideo quantum ad omnes
invocatio trinitatis est de essentia formae, nec aliqui quantum ad hoc formam mutare possunt. Quidam vero
dicebant, quod actus exercitus non est de essentia formae, et quod in illa invocatione trinitatis essentia formae
consistit; quos refellit auctoritas Alexandri Papae, qui dicit, quod non est baptismus illud lavacrum quo aliquis in
nomine patris et filii et spiritus sancti nihil addendo baptizatur.
RA1
Ad primum ergo dicendum, quod secundum opinionem Graecorum, de necessitate formae est actus baptismi
quantum ad significatum, sed non quantum ad consignificatum. Persona autem baptizans per ministerium non est
de necessitate formae, quia ex eo baptismus efficaciam non habet; sed persona recipiens est de necessitate
formae, quia actus ad suscipientem terminatur; et ideo differunt in forma a nobis quantum ad tria. Primo, quia
personam ministri in forma non exprimunt; et hoc dicunt ad removendum errorem qui fuit in primitiva ecclesia,
qui efficaciam baptismi baptizanti attribuebat, ut patet corinth. 3. Secundo in hoc quod significant actum sub alia
persona, scilicet tertia, et sub alio modo, scilicet subjunctivo vel optativo, ad significandum quod actus interior
expectatur ab extra. Tertio quia personam ponunt in nominativo casu, et in tertia persona; quia quandoque
baptizatus non habet intellectum ut ad eum possit dirigi sermo. Utrum autem ipsi mutent aliquid quod sit de
substantia formae, ut sic oporteat rebaptizari, quamvis quidam dicant hoc, non tamen est determinatum, sed
dubium apud quosdam, quibus videtur quod sufficiat actum baptismi significare ad perfectionem sacramenti, et
quod consignificationis determinatio sit ex ecclesiae institutione. Hoc autem certum quod forma qua nos utimur,
melior est: tum quia perfectior est, ut patet ex supradictis; tum quia magis consonat verbis evangelii quod
ministros baptizantes dicit; tum propter auctoritatem ecclesiae, quae hanc formam tradit, quae nunquam a vera
fide legitur declinasse, hanc formam ab apostolis retinens; et ideo non licet, praecipue Latinis, in forma
Graecorum baptizare: quod si praesumerent, secundum quosdam non esset baptismus, secundum quosdam autem
esset, sed graviter peccarent.
RA2
Ad secundum dicendum, quod unus actus qui uno agente expleri potest, non progreditur a pluribus agentibus
simul, et ideo unus baptizans, cum ipse solus baptizare possit, debet significare actum suum non ut a pluribus
exeuntem, sed ut a se solo; et ideo non potest dici, nos baptizamus; sed secundum quosdam dici potest, ego
baptizo vos, si necessitas adsit. Nec est aliqua mutatio formae, quantum ad significationem, quia plurale non est
nisi singulare geminatum. Potest et alia ratio assignari, quia baptizo vos, idem est quod baptizo te et te; et ideo
per hoc non fit mutatio formae quantum ad sensum, sed solum quantum ad vocem.
Sed nos baptizamus, idem est quod ego et ille; non autem ego et ego. Unde non omnino est idem; et ideo qui
dicit, nos baptizamus, nihil facit; qui autem dicit, baptizo vos, si simul plures baptizaret, baptizatum est; sed
peccat, nisi ex magna necessitate faciens.
RA3
1398

