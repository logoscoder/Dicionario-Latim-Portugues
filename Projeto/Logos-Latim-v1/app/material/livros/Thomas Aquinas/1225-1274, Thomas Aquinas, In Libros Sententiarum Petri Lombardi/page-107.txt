Respondeo dicendum, quod omne medium aliquo modo distinguitur ab his inter quae medium dicitur. Cum
autem in spiratione pater et filius sint duo spirantes, inquantum sunt unum in potentia spirativa, possumus loqui
de actu spirationis per comparationem ad ipsos spirantes, vel ad principium spirandi sicut virtute cujus fit
spiratio.
Si autem consideremus ipsum principium, scilicet potentiam spirativam, cum in hoc non distinguantur pater et
filius, non potest dici spiratio esse a patre mediante filio. Si autem consideremus ipsos spirantes qui distincti
sunt, et secundum hoc praebent suppositum spirationi, sic est ibi mediatio, secundum quod est ibi ordo naturae:
quia filius est ex patre, et spiritus sanctus simul a patre et filio.
Unde dicit Richardus, quod generatio in divinis est a patre immediate; sed processio spiritus sancti quodammodo
est mediate et quodammodo immediate. Immediate quantum ad virtutem spirativam, quae est una patris et filii, et
iterum quantum ad ipsum suppositum patris quod immediate est principium processionis, quia ipse simul et filius
spirant. Sed mediate, inquantum filius, qui spirat, est a patre.
RA1
Ad primum igitur dicendum, quod per hoc quod dicitur, spiritum sanctum procedere a patre per filium,
designatur auctoritas in patre respectu filii; quia filius habet a patre quod spiritum sanctum spiret. Ex hoc autem
non ponitur mediatio aliqua nisi ex parte suppositorum, quae distinguuntur per hoc quod unum est ab alio,
ratione cujus in uno est auctoritas respectu alterius.
RA2
Ad secundum dicendum, quod spiritus sanctus uno modo, ut dictum est, procedit a patre mediante filio: sed hoc
non excludit quin etiam immediate a patre procedat, ut dictum est, in corp.
Art. Praeced..
RA3
Ad tertium dicendum, quod imago quae est in anima, deficienter repraesentat trinitatem; notitia enim est omnino
distincta a mente; et ideo simpliciter amor a mente mediante notitia procedit.
Sed in divinis personis filius non quantum ad omnia distinguitur a patre; et ideo secundum aliquid non est ibi
mediatio.
RA4
Ad quartum dicendum, quod quando sunt multae causae agentes ordinatae, possunt dupliciter considerari,
secundum quod est duo invenire in agente, scilicet ipsum agens quod exercet actionem, et virtutem ipsius quae
est principium actionis impositio. Si igitur considerentur causae agentes ordinatae secundum rationem agentis
cujus est agere, sic quanto agens est posterius, tanto magis est proximum et immediatum ad actionem, et ad id
quod per actionem educitur. Si autem considerentur quantum ad virtutem quae est principium operationis, quanto
causa est magis prima, tanto est magis immediata, eo quod agens secundum non agit, nisi inquantum est motum
a primo, et secundum quod virtus primi est in ipso. Unde oportet ut semper resolvatur virtus ultimi agentis in
virtutem agentis primi. Verbi gratia, quod planta generat plantam hoc habet a virtute solis, et quod sol moveat ad
generationem plantae, habet a virtute motoris sui quicumque sit ille. Et inde est quod quia Deus est agens
primum, ipse immediatius se habet secundum virtutem suam ad quamlibet operationem naturae, quam aliquod
agens naturale. Et inde est etiam quod propositiones primae dicuntur immediatae, quia praedicatum non
conjungitur subjecto per virtutem alterius causae praecedentis. Inde est etiam quod haec praepositio per, quae
denotat causam mediam, quandoque notat auctoritatem in recto, quandoque in obliquo: in recto, ut cum dicitur:
rex facit hoc per balivum; tunc enim mediatio attenditur quantum ad ipsos operantes. In obliquo, cum dicitur:
praepositus facit hoc per regem. Hic enim consideratur mediatio quantum ad virtutem, quae est principium
operationis. Virtus enim superioris est quasi medium, per quod operans suae operationi conjungitur; in patre
autem et in filio non est accipere distinctionem quantum ad principium operationis, quia illud est idem in
utroque, scilicet divina potentia; sed solum quantum ad operantes, qui sunt ad invicem distincti.
Et ideo, cum in patre sit auctoritas, dicitur pater operari per filium, et nullo modo filius per patrem.
Inde est etiam quod secundum aliquem modum filius est medium in operatione patris, sed pater nullo modo in
operatione filii.
EX
Aut jam nato filio, aut non nato filio. Videtur quod necessarium sit alterum dare, quia differunt per
affirmationem et negationem. Et dicendum, quod utraque istarum est duplex, ex eo quod cum dicitur, spiritus
sanctus procedit a patre, jam nato filio, participium potest designare tempus praeteritum, et adverbium, nunc
proximum ante praesens tempus, et sic est falsa, quia significatur quod generatio filii duratione processionem
spiritus sancti praecedat; et in hoc sensu negativa est vera si negative sumatur, ut feratur negatio ad totum, et non
ad participium tantum. Si autem participium designat perfectionem nativitatis, et adverbium, nunc aeternitatis;
sic vera est; quia existente perfecta generatione filii est ab aeterno processio spiritus sancti; et in hoc sensu
negativa falsa est.
Aut plenius vel magis procedat spiritus sanctus a patre quam a filio. Haec duo differunt, ut plenius dicatur
procedere ab illo a quo plura recipit, sed magis ab illo qui de majori virtute ad ejus processionem operatur.
Principaliter procedit de patre. Videtur esse falsum; quia si a patre principaliter, ergo secundario a filio. Et
107

