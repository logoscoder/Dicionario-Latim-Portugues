Sed nihil ejusdem rationis est in Deo et creaturis.
Ergo cum non cognoscat creaturas nisi cognoscendo id quod in ipso est, videtur quod non habeat propriam et
certam cognitionem de eis.
AG2
Praeterea, per causam primam et remotam non potest haberi certa cognitio de re. Sed essentia divina est causa
prima et remotissima. Ergo cum Deus non cognoscat res nisi per essentiam suam, videtur quod certam
cognitionem de rebus habere non possit.
AG3
Praeterea, propria cognitio de re non est nisi per id quod est proprium sibi. Sed impossibile est idem esse
proprium pluribus inquantum plura sunt, etsi aliquid sit proprium pluribus inquantum unum sunt, sicut risibile
omnibus hominibus.
Ergo cum Deus cognoscat omnia per unum et idem, quod est sua essentia, videtur quod non habeat propriam et
certam cognitionem de rebus singulis.
AG4
Praeterea, illud per quod habetur certa cognitio de re, potest esse medium ad considerandum rem illam. Sed ex
essentia divina non potest concludi esse alicujus rei, cum Deus ab aeterno fuerit, quando res non erat. Ergo
videtur quod Deus per essentiam suam certam cognitionem de rebus habere non possit.
SC1
Sed contra illud est quod dicitur in principio metaphys.: scientia quam Deus habet, dea scientiarum est, et
honorabilissima. Sed Deus habet scientiam de rebus. Ergo nobilissime cognoscit res, et ita certissima et propria
cognitione.
SC2
Praeterea, quod est primum in quolibet genere est maximum in genere illo, ut in 2 metaph.
Dicitur; sicut ignis est calidissimus, in quo primo invenitur calor. Sed in Deo, primo est scientia. Ergo ipse
nobilissime cognoscit quidquid cognoscit, et ita videtur quod de omnibus rebus cognitis propriam et certam
cognitionem habeat.
CO
Respondeo dicendum, quod Deus certissime proprias naturas rerum cognoscit. Sciendum tamen, quod
Commentator in 2 metaph.
Dicit, quod Deus non habet cognitionem de rebus aliis a se, nisi inquantum sunt entia: quia enim esse suum est
causa essendi omnibus rebus, inquantum cognoscit esse suum, non ignorat naturam essentiae inventam in rebus
omnibus; sicut qui cognosceret calorem ignis, non ignoraret naturam caloris existentis in omnibus calidis: non
tamen sciret naturam hujus calidi et illius, inquantum est hoc et illud. Ita Deus per hoc quod cognoscit essentiam
suam, quamvis cognoscat esse omnium rerum inquantum sunt entia, non tamen cognoscit res inquantum est haec
et illa. Nec ex hoc sequitur, ut ipse dicit, quod sit ignorans: quia scientia sua non est de genere scientiae nostrae:
inde nec ignorantia opposita sibi potest convenire; sicut nec de lapide dicitur quod sit videns vel caecus. Sed
haec positio dupliciter apparet falsa: primo, quia ipse non est causa rerum quantum ad esse ipsorum solum
commune, sed quantum ad omne illud quod in re est. Cum enim per causas secundas determinetur unaquaeque
res ad proprium esse; omnes autem causae secundae sunt a prima, oportet quod quidquid est in re, vel proprium
vel commune, reducatur in Deum sicut in causam, cum res a seipsa non habeat nisi non esse: et ita cognoscet
propriam naturam uniuscujusque rei. Secundo improbatur per illud quod supra, in corp. Art. Praeced., tactum est,
quod impossibile est quod aliquod agens ordinet effectum suum in finem, nisi cognoscat proprium opus rei per
quod ordinatur in finem.
Unde si a Deo ordinatio est omnium rerum in finem suum, oportet quod cognoscat proprium opus cujuslibet rei,
et propriam naturam quae tali operationi convenit. Nec obstat, si etiam ponatur non immediate causare ordinem
in unaquaque re, sicut quidam Philosophi posuerunt, dicentes, a Deo immediate procedere unum primum, quod
est intelligentia prima, a quo procedat secunda intelligentia, et orbis, et anima ejus. Oportet enim secundum hoc,
quod cognoscat ad minus opus sui primi creati, quod est intelligentia; et ita cognoscet quae per illud opus
produci possunt, et sic deinceps usque ad ultima rerum; et sic oportet quod cognoscat omnes proprias naturas et
proprias operationes rerum.
RA1
Ad primum ergo dicendum, quod esse divinum non negatur ejusdem rationis esse cum esse nostro quia deficiat a
ratione nostri esse, sed quia excedit.
Quanto autem medium perfectius est, tanto in eo res perfectius cognoscitur: et ideo quanto esse suum excedit
nostrum, tanto scientia sua de esse rei, quod cognoscit per esse suum, excedit scientiam nostram, quae est de esse
rei accepta ab ipsa re.
RA2
Ad secundum dicendum, quod nullius scientiae certitudo potest esse nisi per reductionem in prima sui principia.
Sed quod primum principium in geometricis non sufficit ad certam cognitionem eorum quae consequuntur, hoc
est, quia ipsum non est tota causa eorum; unde oportet quod adjunctis omnibus aliis, in eorum notitiam veniatur.
290

