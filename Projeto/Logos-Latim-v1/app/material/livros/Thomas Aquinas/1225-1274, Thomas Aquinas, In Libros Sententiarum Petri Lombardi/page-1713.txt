quantum ad partes ipsius, prout scilicet aliqua pars animae suo superiori subditur, sive alii parti, sive ipsi Deo; et
hanc justitiam nominat Philosophus metaphoricam, eo quod diversae partes hominis computantur quasi diversae
personae. Haec autem rectitudo per quodlibet peccatum tollitur, et per gratiam reparatur: unde haec justitia
generalis etiam dicitur, inquantum omnes virtutes includit, non quidem per modum totius universalis, sicut
praecedens justitia; sed generalis dicitur per modum totius integralis: et ad hanc justitiam motus justificatio
dicitur. In quolibet autem motu est recessus a termino, et hoc in praedicta assignatione tangitur in hoc quod
dicitur: remissio peccatorum, et accessus ad terminum, qui tangitur in hoc quod dicitur: et consummatio
bonorum operum.
RA1
Ad primum ergo dicendum, quod tota ista rectitudo a voluntate originaliter est, quae est principium merendi et
demerendi; sed etiam est in aliis partibus animae quasi rectificatis, sicut in subjecto.
RA2
Ad secundum dicendum, quod revelatio sumitur ibi materialiter, pro eo scilicet in quo consilium revelatur.
Consilium autem divinae praedestinationis fuit de justificatione; unde hoc consilium revelatur per ipsam
justificationem, sicut effectus per causam; et sic objectio cessat.
RA3
Ad tertium dicendum, quod justificatio potest sumi dupliciter: vel secundum quod respondet ad justificari; et sic
dicit motum ad justitiam praedictam: vel secundum quod sumitur ad justificatum esse; et sic est effectus formalis
justitiae praedictae, quia ea aliquid formaliter justificatum est, sicut albedine albatum. Sicut autem ab essentia
animae potentiae fluunt, ita rectitudo potentiarum a gratia, quae est essentiae perfectio; et inter ipsas potentias
voluntas quae alias movet, et eis rectitudinem quodammodo largitur; et ideo praedictae justitiae causa prima est
gratia, et consequenter caritas, quae voluntatem ad finem perficit, a quo est rectitudo praedicta; et propter hoc
ipsa justificatio et peccatorum remissio est effectus justitiae generalis sicut causae formalis proximae; sed
caritatis et gratiae sicut causarum causae proximae; sicut aliquis aequatus dicitur et aequalitate, et quantitate quae
est aequalitatis causa. Et quia a proximis causis vel terminis aliquid denominari debet; ideo praedictus motus vel
terminatio motus magis denominatur a justitia quam a caritate vel gratia.
RA4
Ad quartum dicendum, quod consummatio bonorum operum potest accipi vel in executione ipsorum, et sic
procedit objectio, et sic non accipitur hic; vel in infusione habituum, a quibus opera bona perfectionem habent; et
sic dicitur hic consummatio bonorum operum justificatio.
Articulus 1B
AG1
Ulterius. Videtur quod justificatio sit aliud quam vocatio. Quia, Rom. 8, quatuor per ordinem recitantur: scilicet
praedestinatio, vocatio, justificatio, magnificatio. Sed secundum horum distat a primo. Ergo et tertium differt a
secundo.
AG2
Praeterea, vocatio etiam est in peccato existentium.
Prov. 1, 24: vocavi et renuistis. Sed justificatio non, cum sit peccatorum remissio. Ergo justificatio non est
vocatio.
AG3
Praeterea, vocatio importat distantiam in eo qui vocatur. Sed justificatio importat approximationem ad Deum in
eo qui justificatur. Ergo justificatio non est vocatio.
SC1
Sed contra, Glossa, Rom. 8, dicit, quod vocare est cognitionem de fide adjuvare. Sed istud adjutorium non est
per gratiam gratis datam; quia sic esset etiam malorum; quod est contra intentionem Glossae, ibidem. Ergo est
per gratiam gratum facientem.
Sed infusio gratiae gratum facientis est justificatio. Ergo vocatio est idem quod justificatio.
SC2
Praeterea, idem per essentiam est motus a termino et ad terminum oppositum, sicut de albedine ad nigredinem.
Sed vocatio dicit motum a termino, scilicet a peccato; justificatio dicit accessum ad terminum, scilicet justitiam.
Ergo justificatio et vocatio sunt idem.
CO
Ad secundam quaestionem dicendum, quod vocatio est duplex: quaedam exterior, ut quae fit per praedicatorem;
et haec non est justificatio, sed disponit ad eam: quaedam vero interior: et haec quandoque quidem non pertingit
ad finem suum ex vocati defectu; et haec vocatio nihil aliud est quam aliquis instinctus, vel motus ad bonum, a
Deo immissus; et haec etiam vocatio non est idem quod justificatio, sed via ad illam: quandoque autem pertingit
ad finem, quando scilicet aliquis audit vocantem, et venit ad Christum, ut dicitur joan. 6, 45: omnis qui audivit a
patre et didicit, venit ad me: et haec vocatio idem est quod justificatio secundum substantiam, sed differt ratione:
quia vocatio dicitur secundum quod per infusionem gratiae et auxilium homo a peccato retrahitur; sed justificatio
1713

