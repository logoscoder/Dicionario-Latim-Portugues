Sed naturalis modus quo homo oritur, est generatio ejus ex simili in specie; quod non erit in resurrectione: quare
non est naturalis.
CO
Ad tertiam quaestionem dicendum, quod motus sive actio aliqua se habet ad naturam tripliciter. Est enim aliquis
motus sive actio, cujus natura nec est principium nec terminus; et alius motus quandoque est a principio supra
naturam, ut patet de glorificatione corporis, quandoque autem a principio alio quocumque, sicut patet de motu
violento lapidis sursum, qui terminatur ad quietem violentam. Est etiam aliquis motus cujus principium et
terminus est natura, ut patet in motu lapidis deorsum. Est etiam aliquis motus cujus terminus est natura, sed non
principium, sed quandoque aliquid supra naturam, sicut patet in illuminatione caeci; quia visus naturalis est, sed
illuminationis principium est supra naturam; quandoque autem aliud, ut patet in acceleratione florum vel
fructuum per artificium facta. Quod autem principium sit natura, et non terminus, esse non potest; quia principia
naturalia sunt ad determinatos effectus definita, ultra quos se extendere non possunt. Operatio ergo vel motus
primo modo se habens ad naturam nullo modo potest dici naturalis; sed vel est miraculosa, si sit a principio supra
naturam; vel violenta, si sit ab alio quocumque principio. Operatio autem vel motus secundo modo se habens ad
naturam, est simpliciter naturalis. Sed operatio quae tertio modo se habet ad naturam, non potest dici simpliciter
naturalis, sed secundum quid; inquantum scilicet perducit ad id quod secundum naturam est; sed vel dicitur
miraculosa, vel artificialis, vel violenta.
Naturale enim proprie dicitur quod secundum naturam est; secundum naturam autem esse dicitur habens
naturam, et quae consequuntur naturam, ut patet in 2 physic.. Unde motus, simpliciter loquendo, non potest dici
naturalis, nisi ejus principium sit natura. Resurrectionis autem principium natura esse non potest, quamvis ad
vitam naturae resurrectio terminetur. Natura enim est principium motus in eo in quo est, vel activum, ut patet in
motu gravium et levium, et in alterationibus naturalibus animalium; vel passivum, ut patet in generatione
simplicium corporum. Passivum autem principium naturalis generationis est potentia passiva naturalis, quae
semper habet aliquam potentiam activam sibi respondentem in natura, ut dicitur 9 metaph..
Nec differt, quantum ad hoc, sive respondeat passivo principio activum principium in natura respectu ultimae
perfectionis, scilicet formae; sive respectu dispositionis quae est necessitas ad formam ultimam, sicut est in
generatione hominis secundum positionem fidei; vel etiam de omnibus aliis secundum opinionem Platonis et
Avicennae. Nullum autem activum principium resurrectionis est in natura neque respectu conjunctionis animae
ad corpus, neque respectu dispositionis quae est necessitas ad talem conjunctionem; quia talis dispositio non
potest a natura induci nisi determinato modo per viam generationis ex semine. Unde etsi ponatur esse aliqua
potentia passiva ex parte corporis, seu etiam inclinatio quaecumque ad animae conjunctionem, non est talis quod
sufficiat ad rationem motus naturalis; unde resurrectio, simpliciter loquendo, est miraculosa, non naturalis, nisi
secundum quid, ut ex dictis patet.
RA1
Ad primum ergo dicendum, quod Damascenus loquitur de illis quae inveniuntur in omnibus individuis ex
principiis naturae creatis; non enim si divina operatione omnes homines dealbarentur, vel in uno loco
congregarentur, sicut tempore diluvii factum est, propter hoc albedo esset proprietas naturalis hominis, vel esse
in tali loco.
RA2
Ad secundum dicendum, quod ex rebus naturalibus non cognoscitur aliquid non naturale ratione demonstrante;
sed ratione persuadente potest cognosci aliquid supra naturam; quia eorum quae supra naturam sunt, ea quae sunt
in natura, aliquam similitudinem repraesentant; sicut unio corporis et animae repraesentat unionem spiritus ad
Deum per gloriam fruitionis, ut Magister in 2, dist. 1, dixit; et simili modo exempla quae apostolus et Gregorius
inducunt, fidei resurrectionis persuasive adminiculantur.
RA3
Ad tertium dicendum, quod ratio illa procedit de operatione illa quae determinatur ad id quod non est per
naturam, sed naturae contrarium; hoc autem non est in resurrectione; et ideo non est ad propositum.
RA4
Ad quartum dicendum, quod tota operatio naturae est sub operatione divina, sicut operatio inferioris artis sub
operatione superioris; unde sicut omnis operatio inferioris artis expectat aliquem finem ad quem non pervenitur
nisi operatione artis superioris inducentis formam, vel utentis artificio facto; ita ad ultimum finem, ad quem tota
naturae expectatio tendit, non potest perveniri operatione naturae; et propter hoc consecutio ejus non est
naturalis.
RA5
Ad quintum dicendum, quod quamvis non possit esse motus naturalis qui terminatur ad quietem violentam,
tamen potest esse motus non naturalis qui terminatur ad quietem naturalem, ut ex dictis patet.
|a2 Articulus 2: Utrum Christi resurrectio sit causa nostrae resurrectionis.
Articulus 2A
2055

