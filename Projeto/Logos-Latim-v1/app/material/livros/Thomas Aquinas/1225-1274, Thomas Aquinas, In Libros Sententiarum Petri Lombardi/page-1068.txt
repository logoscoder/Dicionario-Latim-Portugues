Praeterea, apostoli, debebant esse testes resurrectionis.
Sed nullus potest esse testis idoneus eorum de quibus certitudinem per visum et auditum non habet. Ergo videtur
quod ipse eis argumenta praebere debuit, quibus certificarentur de sua resurrectione.
SC3
Praeterea, magis necessarium erat quod apostoli haberent fidem de resurrectione quam alii homines: quia ipsi
erant qui fidem praedicare debebant.
Sed aliis hominibus facta est fides de resurrectione Christi per argumenta miraculorum: Marc. Ultim., 20:
sermonem confirmante sequentibus signis. Ergo apostolis per argumenta aliqua fides de resurrectione fieri
debuit.
CO
Respondeo dicendum, quod, sicut dicit dionysius, lumen divinum non recipitur in nobis nisi secundum nostram
proportionem; fides autem causatur in nobis ex influentia divini luminis; et ideo oportet quod istud divinum
lumen secundum nostram proportionem in nobis recipiatur. Cognitio autem nostra naturaliter ex sensu oritur, et
per principia rationis procedit; unde licet illa quae fides tenet, sint supra rationem et sensum, inquantum sunt
fidei subjecta, ratione cujus exigitur ad eorum cognitionem quod infundatur altius lumen, fidei scilicet; tamen ex
parte nostra fuerunt aliqua adminicula fidei exhibenda.
Attenditur autem triplex gradus in credendo. Primus est ut aliquis rationem transcendens his quae non videntur
nec sensu nec ratione, assentire paratus sit; et sic adminiculantur fidei miracula, quae ex eo quod humana ratione
non comprehenduntur, ostendunt aliquid supra rationem esse ei incomprehensibile.
Secundus gradus est ut homini ea quae credenda sunt, determinentur. Et quia fides non innititur nisi veritati
primae, inde est quod quantum ad hoc adminiculatur fidei auctoritas, per quam ostenditur divinitus esse dictum.
Tertius gradus est ut fidem quam habet, aliis testificetur; et quantum ad hoc requiritur sensibilis cognitio eorum
quae testificanda sunt; alias non esset idoneum testimonium. Primum gradum ascendunt qui de novo ad fidem
convertuntur; et ideo signa infidelibus data sunt, 1 corinth. 14. Secundum autem gradum ascendunt qui in fide
instruendi sunt; et ideo eis ex auctoritate fides confirmatur. Sed apostoli testes fuerunt fidei; et ideo prius inducti
sunt ad credendum per miracula, sicut dicitur joan. 2, 11: hoc fecit initium signorum Jesus in cana Galileae;
postea instructi sunt per auctoritatem, ut patet in discipulis euntibus in emaus, Luc. Ult., et deinde per visibiles
apparitiones idonei testes effecti sunt; 1 joan. 1, 3: quod vidimus et audivimus.
Sed quia ad resurrectionem, cum sit quaedam mutatio, exigitur quod idem sit quod de uno extremo ad aliud
transivit, ideo Dominus duo per apparitiones probare voluit, idest identitatem resurgentis, et conditionem
resurrectionis. Conditionem autem resurrectionis probavit quantum ad tria: scilicet quantum ad veritatem vitae
per hoc quod cum eis comitatus est; similiter quantum ad veritatem corporis per hoc quod eis se palpabilem
praebuit: et quantum ad gloriam per hoc quod januis clausis intravit. Identitatem etiam probavit et quantum ad
naturam per hoc quod comedit, et quantum ad personam per hoc quod se eis visibilem praebuit in eadem effigie
in qua prius eum soliti erant videre, et quantum ad accidentia per hoc quod eis cicatrices ostendit.
RA1
Ad primum ergo dicendum, quod intentio Ambrosii est dicere, quod fides non assentit alicui vel dissentit propter
argumenta, sed propter veritatem primam; non autem quin possint induci adminiculantia fidei argumenta.
RA2
Ad secundum dicendum, quod argumenta illa sufficienter probabant illud ad quod probandum inducebantur, ut
dictum est. Sed fides non est directe de illo quod probabatur sicut de objecto, sed de divinitate, quae probari non
potest homini in via: unde thomas, de quo dictum est, joan. 20, 29, quia vidisti, credidisti: vidit hominem, et
Deum confessus est; et propter hoc argumenta illa ex suppositione fidei procedebant, quod scilicet homo ille, in
quo naturae veritas, vel aliquid hujusmodi ostendebatur, esset Deus; unde non tollebatur neque meritum neque
ratio fidei.
RA3
Ad tertium dicendum, quod articuli fidei quidam sunt de divinitate tantum; et isti non possunt ad sensum probari,
sed vel per miracula, vel per auctoritates; et sic probata sunt. Quidam autem sunt de humanitate unita divinitati;
et isti etiam ad sensum omnes probati sunt. Sed quia passio et ascensio in seipsa visa est, resurrectio autem non;
ideo signa resurrectionis visibiliter ostendi oportuit, ex quibus conferendo ad veritatem resurrectionis
perveniretur: et propter hoc ista probatio dicta est argumentativa, non autem probatio ascensionis vel passionis.
RA4
Ad quartum dicendum, quod non erant in argumentis aliquae contrarietates: quia comestio referebatur ad
naturam, et introire januis clausis referebatur ad gloriam; et non erat respectu ejusdem.
RA5
Ad quintum dicendum, quod in aliis corporibus etiam secundum naturam invenitur claritas et impassibilitas,
sicut in corporibus caelestibus; sed subtilitas in nullo naturali corpore invenitur. Agilitas autem ostendi visibiliter
non potest: quia sensus particularium est; agilitas autem est ut possit undecumque velit moveri; et praeterea loca
multum distantia videri non possunt; et iterum quia simile agilitati in radio solis invenitur. Unde dicendum, quod
discipulis euntibus in emaus agilitatem demonstravit in hoc quod ab oculis eorum statim evanuit; Luc. Ult..
1068

