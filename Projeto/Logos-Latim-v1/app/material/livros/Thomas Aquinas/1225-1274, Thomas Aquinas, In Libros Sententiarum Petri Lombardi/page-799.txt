Ad secundum sic proceditur. Videtur quod peccatum in spiritum sanctum non sit determinatum genus peccati.
Sicut enim peccatum quod ex industria geritur, est peccatum in spiritum sanctum; ita peccatum quod est ex
infirmitate, est in patrem, et quod ex ignorantia est in filium. Sed peccatum ex infirmitate non nominat
determinate aliquod genus peccati, sed peccati circumstantiam.
Ergo nec peccatum in spiritum sanctum est determinatum genus peccati.
AG2
Praeterea, peccare ex industria vel certa malitia, est peccare ex electione, ut dictum est.
Sed unusquisque habens habitum vitiosum, ex electione peccat, ut ex 7 ethic. Patet, ubi distinguit intemperatum
contra incontinentem: quorum primus habens habitum per electionem peccat, secundus per passionem. Ergo
peccare ex habitu est peccare ex certa malitia, quod est peccatum in spiritum sanctum. Sed peccatum ex habitu
procedens non nominat determinatum genus peccati. Ergo nec peccatum in spiritum sanctum.
AG3
Praeterea, in littera assignantur diversae species peccati in spiritum sanctum, ut desperatio, obstinatio, et multa
hujusmodi. Sed ista se habent ad omne genus peccati: quia nullum genus peccati est quod interdum ex
desperatione oriri non possit, et sic de aliis. Ergo peccatum in spiritum sanctum non est determinatum genus
peccati.
AG4
Praeterea, peccatum in spiritum sanctum dicitur quod est contra appropriatum spiritui sancto.
Sed omne peccatum mortale contrariatur gratiae, quae appropriatur spiritui sancto. Ergo omne peccatum mortale
debet dici in spiritum sanctum.
AG5
Praeterea, mors animae est, ut Augustinus dicit separatio animae a Deo. Sed quodlibet peccatum mortale separat
animam a Deo. Ergo quodlibet mortale est ducens ad mortem. Sed peccatum ad mortem est peccatum in spiritum
sanctum, ut Magister dicit. Ergo quodlibet mortale est peccatum in spiritum sanctum.
SC1
Sed contra, quodlibet genus peccati distinguitur ab aliis generibus. Sed peccatum in spiritum sanctum, est
quoddam genus peccati gravius ceteris, ut Magister dicit. Ergo est determinatum et distinctum ab aliis.
SC2
Praeterea, peccatum in spiritum sanctum, cum sit irremissibile, distinguitur ab aliis quae remissibilia sunt,
secundum remissibile et irremissibile.
Sed istae differentiae sunt maxime distantes. Ergo multo magis distincta genera peccatorum facient quam aliquae
aliae peccatorum differentiae.
CO
Respondeo dicendum, quod, ut supra dictum est, peccatum in spiritum sanctum dicitur quod est ex certa malitia
vel industria sive electione, quod idem est.
Quod autem aliquis ex certa deliberatione actum peccati eligat, non impulsus aliqua passione, potest contingere
dupliciter. Aut per positionem alicujus in eligente, per quod inclinatur in talem actum, sicut in sibi similem; sic
enim omnis habens habitum vel peccati vel virtutis inclinatur in actus similes suis habitibus, quia naturalis
appetitus rei est in id quod sibi simile est; et hoc modo quicumque habet habitum intemperantiae, eligit actum
intemperantiae, et sic de aliis peccatis. Alio autem modo ex certa deliberatione peccatum eligitur, quando
voluntas rejicit illud per quod homo a peccato retrahi posset; verbi gratia, aliquis propter expectationem futuri
praemii abstinet a peccato. Si ergo aliquis spem futuri praemii abjiciat voluntarie, vel aliquid hujusmodi, quod a
peccato retrahebat; eliget hoc quod sibi erit delectabile secundum carnem, quasi per se bonum; et ita ex certa
malitia peccabit. Sumendo ergo primo modo peccatum ex electione, non nominatur aliquod genus peccati
determinatum, sed quaedam peccati circumstantia, ut scilicet actus ex habitu procedat; quod in omnibus
generibus peccatorum contingit. Sed secundo modo speciale peccatum dicitur, quod ex electione contingit. Quia
speciale peccatum dicitur ex speciali objecto; hoc autem est speciale objectum voluntatis, in quo peccatur,
scilicet hoc quod a peccato natum erat retrahere, cui voluntas dissentit, ab eo sponte recedens. Peccatum autem
in spiritum sanctum non proprie dicitur illud quod ex electione procedit primo modo; sed quod secundo modo ex
electione procedit; quia peccata et specificantur et nominantur ab objectis: objectum autem in hoc peccato est
hoc quod a peccato retrahebat, et istud est bonitas quaedam, vel aliquis effectus spiritui sancto appropriabilis; et
ideo peccatum in spiritum sanctum determinatum genus peccati nominat.
RA1
Ad primum ergo dicendum, quod cum aliquis hoc secundo modo ex electione peccat, quod proprie peccatum in
spiritum sanctum dicitur, considerantur ibi duo actus, quorum uterque peccatum est, et primus est causa secundi.
Verbi gratia, aliquis uno actu voluntatis praemia aeterna contemnit, eorum spem a se abjiciens; et in hoc ipso
peccat: et quia desperat de praemio, incidit in actum fornicationis; et hic actus in eo ex certa electione provenit
propter praecedentem actum. Unde patet quod cum dicitur peccatum ex industria, ipsa industria, quae notatur
esse causa peccati, est quoddam peccatum, et est determinatum peccati genus: et hoc proprie est peccatum in
spiritum sanctum.
799

