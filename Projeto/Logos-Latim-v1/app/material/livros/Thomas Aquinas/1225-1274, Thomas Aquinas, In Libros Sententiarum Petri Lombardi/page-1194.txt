Illud vero quod sequitur, magis nos movet. Hic tria facit: primo ponit dubitationem; secundo ponit quamdam
falsam solutionem, ibi: quidam quod hic dicitur, simpliciter tenere volentes, illud praeceptum determinant; tertio
ponit opinionem propriam, ibi: sed melius est ut intelligatur omnibus illo mandato praecipi cunctos diligere,
etiam inimicos.
Hic quaeruntur quinque: 1 utrum omnes diligere teneantur inimicos; 2 utrum teneantur eis signa dilectionis
exhibere; 3 quid majoris meriti sit, diligere inimicum, vel diligere amicum; 4 quid sit majoris meriti, diligere
Deum, vel proximum; 5 utrum tota virtus merendi penes caritatem consistat.
|a1 Articulus 1: Utrum omnes teneantur diligere inimicos.
AG1
Ad primum sic proceditur. Videtur quod non omnes teneantur ad diligendum inimicos. Matth. 5: diligite
inimicos vestros; dicit Glossa: hoc perfectorum est. Sed ad ea quae sunt perfectionis non omnes tenentur, ut
supra dictum est. Ergo non tenentur omnes inimicos diligere.
AG2
Praeterea, non tenentur ad plura homines in nova lege quam in veteri, ut patet Matth. 14, ubi super illud: acceptis
quinque panibus etc., dicit Glossa: non alia quam quae scripta erant praedicat, sed legem et prophetas gravia esse
demonstrat. Sed in veteri lege non tenebantur homines ad diligendum inimicos; Matth. 5, 43: dictum est antiquis:
diliges amicum tuum, et odio habebis inimicum tuum. Ergo non tenemur ad dilectionem inimicorum.
AG3
Praeterea, natura non inclinat in aliquid contrarium caritati. Sed omnis natura inclinat in detestationem contrarii.
Cum ergo inimicus, inquantum hujusmodi, sit contrarius nobis, videtur quod non teneamur ex caritate inimicos
diligere.
AG4
Praeterea, illos quibus optamus, et de quorum malis gaudemus, non diligimus. Sed licet optare mala inimicis, et
de eorum malis gaudere; unde in Scriptura sacra frequenter ponuntur imprecationes contra inimicos; et in
consolationem fidelium inducitur hostium destructio. Ergo non tenemur inimicos diligere.
AG5
Praeterea, caritas facit voluntatem hominis voluntati divinae conformari. Sed Deus odit aliquos, sicut dicitur
Malach. 1, 2: esau odio habui. Ergo licet inimicos odio habere.
AG6
Praeterea, hoc videtur expresse in psalm. 138, 22: perfecto odio oderam illos. Sed omnis perfectio ex caritate est.
Ergo caritas facit inimicos odire, non solum quod non faciat eos diligere.
SC1
Sed contra, Levit. 19, 18: non quaeras ultionem, nec memor eris injuriae civium tuorum.
SC2
Praeterea, Prov. 24, 17: si ceciderit inimicus tuus, ne gaudeas.
SC3
Praeterea, caritas attendit in homine imaginem Dei, secundum quam possibiles sunt ad communicandum
nobiscum in vita gratiae, ut supra dictum est. Sed hoc invenitur in inimicis. Ergo tenemur diligere inimicos ex
caritate.
CO
Respondeo dicendum, quod secundum hoc tenemur aliquem diligere secundum quod nobiscum aliquam
communicationem habet. Inimicus autem noster habet quamdam nobiscum communicationem in natura,
secundum quam est possibilis ad communicandum nobiscum in divina vita; et ideo in his quae pertinent ad
naturam suam et ad gratiam habendam, debemus eum diligere; sed inimicitiam suam quam adversus nos habet,
non debemus diligere: quia secundum eam nobiscum non communicat, nec etiam sibi ipsi, sed magis
contrariatur; sicut etiam de aliis peccatis dictum est.
RA1
Ad primum ergo dicendum, quod diligere inimicos quantum ad ostensionem signorum benevolentiae, hoc
perfectionis est, et ad hoc non omnes tenentur; sed quod homo inimico suo optet gratiam Dei et vitam aeternam,
quod specialiter caritas respicit, hoc necessitatis est.
RA2
Ad secundum dicendum, quod in veteri lege etiam homines tenebantur ad dilectionem inimicorum, sicut patet
per auctoritatem levitici inductam.
Unde quod dicitur: odio habebis inimicum tuum, non est ex lege sumptum, quia nusquam hoc in littera invenitur;
sed est additum ex prava interpretatione Judaeorum, qui ex quo praecipiebatur dilectio proximi, concludebant
quod inimici essent odiendi. Additum autem est consilium in nova lege de ostensione signorum benevolentiae ad
inimicum.
RA3

1194

