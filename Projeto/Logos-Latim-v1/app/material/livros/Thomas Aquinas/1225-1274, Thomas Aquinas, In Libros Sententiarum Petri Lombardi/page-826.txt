praesentis ecclesiae: et ideo dicit dionysius, 3 cap. Caelest. Hierar., quod sicut se habet hierarchia legis ad
nostram hierarchiam, ita se habet nostra ad caelestem.
RA1
Ad primum ergo dicendum, quod est triplex perfectio, scilicet naturae, gratiae, et gloriae. Perfectio autem
naturae est quae fuit in principio saeculorum; perfectio vero gloriae erit in fine saeculorum: et quia perfectio
gratiae media est inter utramque, ideo Christus, per quem gratia facta est, circa medium saeculorum venit: unde
dicitur Habac. 3, 2: in medio annorum notum facies.
RA2
Ad secundum dicendum, quod amor discretioni conjunctus non facit accelerare donum, antequam expediat ei cui
datur. Non autem expediebat humano generi hoc donum accipere, antequam experimento disceret quantum eo
indigebat, ut sic acceptum carius haberet.
RA3
Ad tertium dicendum, quod aliter est in morbo spirituali quam corporali: ad sanationem enim corporalis morbi
non exigitur ut infirmus vim medicinae et periculum morbi cognoscat; quod tamen maxime est necessarium in
morbi spiritualis sanatione, quia per humilitatem et contritionem spiritus sanatur: et ideo quamvis medicina
corporalis non differatur, medicina tamen spiritualis differri potest. Nec tamen ita dilata est ut a principio penitus
deesset: quia quamdiu fuit morbus, fuit medicina morbi, ut Hugo de s. Victore dicit, quamvis illa medicina non
sit omnino sufficiens: sic enim et medicus corporali aegroto praeparatoria quaedam medicamenta praebet,
antequam perfectam medicinam det: et hic etiam fuit processus Dei in sanatione humani generis.
RA4
Ad quartum dicendum, quod nullus eorum qui praeordinati erant ab aeterno, etiam ante Christi incarnationem
periit, nec etiam aliquis non praedestinatus, quandocumque incarnatio fuisset, salvatus esset. Si tamen aliquod
remedium praeberetur non praedestinato, quod praedestinato datur, scilicet finalis gratia; ille etiam salvaretur.
Sed tamen hoc antecedens est incompossibile ei quod est eum non esse praedestinatum: unde sic est vera ista: si
Christus praedicasset alicui praescito, ille poenitentiam egisset, sicut ista: si gratia sibi daretur, poenitentiam
ageret. Sed utriusque antecedens est incompossibile praescientiae condemnationis: et ideo quaerere quare
Christus illi non praedicavit, vel quare gratiam illi non apposuit, est idem quod quaerere praedestinationis
causam, quae nulla est nisi voluntas Dei.
RA5
Ad quintum dicendum, quod perfectum simpliciter praecedit imperfectum; sed accipiendo perfectum et
imperfectum circa idem, imperfectum praecedit perfectum: quia motus est de imperfecto ad perfectum; et hoc fit
aliquo perfecto agente, quod oportet prius esse: et ideo in humano genere prius fuit adhibita imperfecta medicina
quam perfecta ab ipso perfecto Deo, qui est perfectionis princeps, ut dicit dionysius.

|+d1.q2 Distinctio 1, Quaestio 2
|a0 Prologus
Deinde quaeritur de assumente carnem; et circa hoc quaeruntur quinque; 1 utrum una persona possit assumere
carnem alia non assumente; 2 si sic, quare magis filius carnem assumpsit; 3 utrum pater vel spiritus sanctus
potuerunt vel possint carnem assumere; 4 si sic, utrum potuerunt eamdem numero humanam naturam assumere;
5 utrum una persona possit duas numero humanas naturas assumere.
|a1 Articulus 1: Utrum una persona sine alia possit carnem assumere.
AG1
Ad primum sic proceditur. Videtur quod una persona sine alia non possit carnem assumere.
Damascenus enim dicit quod in divinis omnia sunt unum praeter ingenerationem, generationem, et
processionem.
Sed incarnatio nullum horum est. Ergo incarnatio communis est tribus.
AG2
Item, sicut est una essentia trium personarum, ita una operatio divina. Sed assumere carnem est quaedam
operatio divina. Ergo est communis tribus personis.
AG3
Item, Damascenus dicit, quod tota natura divina in una suarum hypostasum incarnata est. Sed quidquid dicitur de
natura, commune est tribus. Ergo incarnatio communis est tribus personis.
AG4
Item, quaecumque sunt unum secundum substantiam simplicem, cuicumque unitur unum, et reliquum. Sed tres
personae sunt unum secundum substantiam, quae est communis, et simplex. Ergo si carni unitur filius,
necessario et carni unitur pater.
826

