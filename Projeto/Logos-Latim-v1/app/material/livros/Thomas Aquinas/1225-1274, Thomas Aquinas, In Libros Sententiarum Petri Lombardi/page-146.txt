autem modum non discernitur utrum sit ab habitu caritatis infuso, vel ab habitu acquisito. Effectus autem
proprius dilectionis, secundum quod est ex caritate, est in virtute merendi. Hoc autem nullo modo cadit in
cognitionem nostram nisi per revelationem. Et ideo nullus certitudinaliter potest scire se habere caritatem; sed
potest ex aliquibus signis probabilibus conjicere. Caritatem etiam increatam, quae Deus est, quamdiu vivimus,
per speciem non videmus, ut dicitur 1 corinth. 13. Quamvis quidam aliter dicant, quod ipsam caritatem, quae
Deus est, in nobis videmus, sed visio est adeo tenuis, scilicet quod nec visio potest dici, nec aliquis percipit se
videre; eo quod visio ipsius Dei quasi confunditur et admiscetur in cognitione aliorum. Sicut etiam dicunt, quod
anima semper se intelligit, sed tamen non semper de se cogitat. Hoc autem quomodo intelligendum est, supra,
dist. 3, qu. 1, art. 2, dictum est.
RA1
Ad primum igitur dicendum, quod auctoritates Augustini in littera positae loquuntur de cognitione ex parte ipsius
cognoscibilis, et non ex parte cognoscentis.
RA2
Ad secundum dicendum, quod Philosophus ibi loquitur de habitibus nobilissimis partis cognitivae.
Sed istorum habituum actus perfecte exprimunt suos habitus quantum ad id quod est proprium eis; sicut in actu
scientiae est certitudo per causam, in qua expresse scientia demonstratur; et multo plus est hoc in intellectu
principiorum. Et ideo qui habet scientiam, scit se habere, quamvis non e converso: quia aliqui se credunt habere,
qui non habent. Semper enim ad rectum mensuratur obliquum; et ideo, secundum Philosophum, virtuosus est
mensura in operibus humanis; quia illud est bonum, quod virtuosus appetit; et similiter etiam est de rectitudine
intellectus; quia illud est verum quod videtur habenti rectum intellectum; non autem quod videtur cuilibet.
RA3
Et per hoc patet etiam solutio ad tertium. Quia actus fidei per ipsum objectum, quod est creditum, distinguitur ab
actibus aliorum habituum vel potentiae imperfectae, quae non potest per se in tale objectum; et ideo habens
fidem scit se illam habere.
RA4
Ad quartum dicendum, quod ad hoc quod aliquid cognoscatur ab anima, non sufficit quod sit sibi praesens
quocumque modo, sed in ratione objecti. Intellectui autem nostro nihil est secundum statum viae praesens ut
objectum, nisi per aliquam similitudinem ipsius, vel ab ipso effectu acceptam: quia per effectus devenimus in
causas. Et ideo ipsam animam et potentias ejus et habitus ejus non cognoscimus nisi per actus, qui cognoscuntur
per objecta.
Nisi largo modo velimus loqui de cognitione, ut Augustinus loquitur, secundum quod intelligere nihil aliud est
quam praesentialiter intellectui quocumque modo adesse.
RA5
Ad quintum dicendum, quod per hoc quod caritas creata vel increata est lux, ostenditur quod in se cognoscibilis
sit, sed non cognoscitur, ab intellectu nostro in se nisi per effectum suum, ratione jam dicta, in corp. Art..
|a5 Articulus 5: Utrum caritas sit ex caritate diligenda.
AG1
Ad quintum sic proceditur. Videtur quod caritas non sit ex caritate diligenda. Quatuor enim tantum sunt
diligenda ex caritate, ut in 3, dist. 27, qu. Unica, art. 5, dicetur: scilicet, Deus, proximus, anima, corpus. Sed
caritas nullum horum est. Ergo etc..
AG2
Item, nulla res denominat seipsam, quia albedo non dicitur alba. Sed dilectum denominatur a dilectione. Ergo
dilectio non diligitur, nec caritas caritate amatur.
AG3
Praeterea, sicut se habet sensus ad sentire, ita se habet affectus ad diligere. Sed sensus proprius non sentit se
sentire. Ergo nec affectus diligit suam dilectionem. Caritas autem est in affectu.
Ergo caritas ex caritate non diligitur.
AG4
Praeterea, omne quod diligitur, aliqua dilectione diligitur. Si igitur actus caritatis amatur, oportet quod aliquo alio
actu ametur, et ille eadem ratione erit diligendus. Ergo hoc modo ducitur in infinitum, quod non est ponendum.
Ergo videtur quod caritas non sit ex caritate diligenda.
SC1
Contra est quod habetur in littera ex verbis Augustini: qui proximum diligit, consequens est ut ipsam praecipue
dilectionem diligat. Sed proximus diligendus est ex caritate. Ergo et caritas.
SC2
Item, proximus non est diligendus ex caritate, nisi inquantum habet imaginem Dei. Sed expressius repraesentat
Deum caritas, quam imago naturalis quae est in anima. Ergo videtur quod ipsa sit magis ex caritate diligenda.
CO

146

