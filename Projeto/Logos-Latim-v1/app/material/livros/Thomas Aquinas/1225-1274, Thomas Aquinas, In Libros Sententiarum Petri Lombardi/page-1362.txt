sacrum; et sic dicebantur sacramenta, et quasi sanctificantia, quia per ea fiebat quaedam idoneitas ad sacros usus
et in templo et in vasis et in ministris et in populo. Et per hunc etiam modum apud gentiles dicebantur
sacramenta militaria, quibus homo mancipabatur officio militari, quod sacramentum reputabant, sicut et omnia
quae ad communitatem pertinebant.
RA2
Ad secundum dicendum, quod illa oratio in canone Missae non attenditur quantum ad ipsa operata, quia hoc
sacrificium magis placet quam illa; sed petitur ut devotio istius offerentis placeat, sicut illorum placuit: et
similiter Daniel comparat sacrificium, quale tunc poterat offerre, ad devotionem illorum qui sacrificia in lege
praecepta in hierusalem cum magna devotione obtulerant.
RA3
Ad tertium dicendum, quod sacramenta veteris legis dicebantur medicinae quantum ad significationem, et non
quantum ad collationem gratiae.
RA4
Ad quartum dicendum, quod homo tempore legis naturae relictus est sibi quantum ad cognitionem; et per
ignorantiam erravit in idolatriam lapsus: unde ut quantum ad omnia se infirmum inveniret, oportebat ut
instructus per legem et sacramentorum ejus significationem, se impotentem cognosceret sine auxilio gratiae; et
ideo congruum fuit ut illa sacramenta gratiam non conferrent, ut sic salus a solo Christo expectaretur.
RA5
Ad quintum dicendum, quod quamvis illa sacramenta peccata non diluerent quantum ad maculam, quia gratiam
non conferebant, diminuebant tamen reatum, inquantum onerosa erant; et ideo satisfactoria esse poterant,
praesupposita gratia ex fide mediatoris ei collata.
Articulus 5B
AG1
Ulterius. Videtur quod eorum usus non erat meritorius. Nihil enim est meritorium nisi sit Deo acceptum. Sed
sacramenta illa non erant Deo accepta; super illud enim Isaiae 1: sanguinem hircorum nolui, dicit Glossa:
praeterito utens tempore, ostendit se nunquam sacrificia Judaeorum amasse. Ergo eorum usus non erat
meritorius.
AG2
Praeterea, nullum opus inutile est meritorium.
Sed occisio tot animalium erat omnino inutilis.
Ergo non erat meritoria.
AG3
Praeterea, nihil efficit nisi hoc quod a Deo institutum est. Sed illa sacramenta imposuit Deus in onus; sicut in
littera dicitur. Ergo eorum exercitium meritorium non erat.
AG4
Praeterea, Origenes dicit quod illa ratione permisit Deus hoc sibi fieri qua permisit libellum repudii. Sed libellus
repudii semper malus fuit, et nunquam meritorius. Ergo nec praedictorum sacramentorum usus.
SC1
Sed contra, dicit beda, quod sacramenta veteris legis suo tempore custodita vitam conferebant aeternam. Sed
nihil perducit ad vitam aeternam, nisi sit meritorium. Ergo erant meritoria.
SC2
Praeterea, omnis actus virtutis formatae est meritorius. Sed usus sacramentorum veteris legis erat actus latriae,
quae in sanctis viris caritate formata erat. Ergo erat meritorius.
CO
Ad secundam quaestionem dicendum, quod de usu sacramentorum, qui opus operans a quibusdam dicitur, est
etiam duplex opinio. Quidam enim dixerunt, quod usus ipse non erat meritorius, etiamsi in fide et caritate fierent:
et hoc videtur Magister in littera dicere. Sed hoc videtur absurdum, quod labores sanctorum patrum in hujusmodi
sacramentis Deo accepti non fuerint, et quod opus virtutis possit esse non meritorium. Et ideo communiter
tenetur, quod usus eorum meritorius esse poterat, si ex caritate fieret. Aliqui tamen excusant Magistrum,
dicentes, quod ipse intellexerit ipsa opera operata non justificare quantumcumque in caritate fierent, quamvis
ipsa operatio ex caritate facta possit esse meritoria in eo qui est in statu merendi.
RA1
Ad primum ergo dicendum, quod sacrificia illa per se loquendo nunquam fuerunt Deo accepta, quia gratiam non
continebant, per quam Deo aliquid est acceptum; sed per accidens erant et accepta et non accepta. Accepta
quidem propter significationem et devotionem offerentium; sed non accepta et abominabilia propter peccata et
abusum offerentium, et quia eadem idolis immolabantur, et sic inquantum erant Deo accepta, poterant esse
meritoria.
RA2

1362

