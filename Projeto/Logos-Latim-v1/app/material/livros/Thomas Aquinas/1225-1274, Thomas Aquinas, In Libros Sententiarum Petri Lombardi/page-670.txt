|a4 Articulus 4: Utrum opera hominis sint magis efficacia ad merendum gratiam post peccatum quam ante
peccatum.
AG1
Ad quartum sic proceditur. Videtur quod post peccatum opera hominis fuissent magis efficacia ad merendum
quam ante peccatum. In primo enim statu homo sicut nec ad malum impellens aliquid habebat, ita nec a bono
retrahens. Sed Sup., 24 dist., Magister dixit, quod primus homo resistendo tentationi non meruisset; quia nihil
erat quod ad malum impelleret. Ergo similiter faciendo bonum, vel nihil vel minus meruisset: quia nihil erat
quod a bono impediret.
AG2
Praeterea, dicit apostolus, 2 timoth. 2, 5: non coronabitur nisi qui legitime certaverit. Sed homo in primo statu
non ita impugnabatur sicut post peccatum. Ergo nec ita coronam efficaciter merebatur.
AG3
Praeterea, ut Philosophus dicit in 2 ethic., virtus est circa difficilia. Sed difficilius est homini post peccatum
bonum operari quam ante. Cum ergo ex virtute procedat efficacia meriti, videtur quod ante peccatum actus
hominis fuerint minus efficaces ad merendum quam post.
AG4
Praeterea, homo in primo statu fuit quasi medius inter statum Angelorum et statum nostrum, ut ex his quae 23
dist. Dicta sunt patet. Sed operationes Angeli non sunt ita efficaces ad merendum sicut operationes hominis;
quod patet ex hoc quod inferior Angelus mereri gradum superioris non potest; sed homo potest mereri ut
ascendat ad supremum ordinem Angelorum, ut ex dictis Gregorii patet, in homil. De centum ovibus.
Ergo et homo in primo statu habuit opera minus efficacia ad merendum quam post peccatum.
AG5
Praeterea, ut in 1 Lib., distinct. 2, Magister dixit, homo factus est ad reparationem ruinae angelicae.
Sed de quolibet ordine Angelorum aliqui ceciderunt, ut supra, 6 distinct., dictum est. Ergo oportet quod
qualitercumque vadat humana natura, sive in statu innocentiae, sive in statu peccati, ad singulos ordines
Angelorum aliqui homines transferantur.
Cum ergo hoc non fiat nisi ex virtute meriti, videtur quod saltem non majoris efficaciae ad merendum fuerint
opera hominis in statu innocentiae, quam post peccatum.
SC1
Sed contra, quanto aliquid est magis purum in genere aliquo, tanto magis habet virtutem illius generis, sicut ignis
purus quam ignis commixtus.
Sed merita nostra sunt admixta alicui demerito: quod patet ex hoc quod dicitur isa. 64, 6: quasi pannus
menstruatae omnes justitiae nostrae. Cum igitur in primo statu absque omni permixtione demeriti fuissent,
videtur quod tunc fuissent efficaciora ad merendum.
SC2
Praeterea, quanto voluntas promptior est ad operandum, tanto homo magis meretur; 2 corinth. 8, 12: si voluntas
prompta est, secundum id quod habet, accepta est, non secundum id quod non habet.
Sed in primo statu voluntas promptior erat ad bene agendum, quia minus impediebatur. Ergo opera hominis
magis erant efficacia ad merendum.
CO
Respondeo dicendum, quod cum meritum non consistat in habitu, sed in actu, nec in actu quolibet, sed in eo qui
per habitum gratiae informatur, actus autem omnis meritorius ex voluntate procedat; oportet quod meritum
aliquid habeat a gratia, et aliquid a voluntate, et aliquid etiam ab objecto actus, unde species actus trahitur: et
ideo ex his tribus efficacia merendi mensurari potest ex gratia, voluntate, et objecto. Quanto enim majori caritate
et gratia actus informatur, tanto magis est meritorius: similiter etiam quanto magis est voluntarium, plus habet de
ratione meriti et laudabilis: similiter etiam quanto magis objectum est arduum, tanto magis est actus meritorius,
cum semper intelligatur comparatio de uno ceteris paribus. Quod autem aliquod arduum augmentet rationem
meriti, non habet ex difficultate laboris, sed ex bonitate; quia quanto aliquid melius est, tanto supra vires hominis
operantis est magis elevatum. Quia igitur homo in primo statu, ut dictum est, majorem gratiam communiter
habuisset quam post peccatum, et promptior fuisset voluntas ad operandum, quae resistentiam non habebat;
sequitur quod opera hominis in primo statu simpliciter magis erant efficacia ad merendum quam post, dummodo
circa idem objectum operatio consideretur utrobique; quamvis majori difficultate circa illud operetur homo post
peccatum quam ante. Non enim arduum opus auget rationem meriti nisi ratione bonitatis, et non ratione
difficultatis, nisi per accidens, inquantum videlicet in id quod difficile est, majori attentione aliquis consurgit, et
cum majori conatu voluntatis.
RA1
Ad primum ergo dicendum, quod non consentire tentationi in primo statu, si homo in naturalibus tantum
consideretur, ut Magister hic loquitur, non fuisset homini meritorium. Sed hoc contingit ex hoc quod gratiam non
habebat sicut ex causa per se, et non ex hoc quod nihil ad malum impellebat nisi per accidens, inquantum
670

