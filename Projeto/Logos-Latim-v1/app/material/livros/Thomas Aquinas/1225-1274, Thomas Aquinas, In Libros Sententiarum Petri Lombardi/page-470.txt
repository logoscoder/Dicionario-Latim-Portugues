RA4
Ad quartum dicendum, quod formae quae videntur in istis praestigiis, non sunt nisi in sensu.
Hoc autem potest dupliciter contingere per Daemonum operationem. Uno modo ut species quae sunt in
imaginatione servatae operatione Daemonum ad organa sensuum fluant, sicut contingit in somno; et ideo quando
illae species contingunt organa sensus exterioris, videntur ac si essent res praesentes extra, et actu sentirentur.
Alius modus potest esse ex immutatione organorum, quibus immutatis, fallitur sensus judicium, sicut in eo qui
habet gustum corruptum, cui omnia videntur amara. Hoc autem facere possunt virtute quarumdam rerum
naturalium, sicut ad vaporationem cujusdam fumi trabes domus videntur serpentes, et multa experimenta
hujusmodi inveniuntur.
RA5
Ad quintum dicendum, quod cogitationes cordium scire solius Dei est. Possunt tamen Angeli aliquas earum
conjicere ex signis corporalibus exterioribus, scilicet ex immutatione vultus, sicut dicitur: in vultu legitur
hominis secreta voluntas: et ex motu cordis, sicut per qualitatem pulsus etiam a medicis passiones animae
cognoscuntur.
RA6
Ad sextum dicendum, quod mali Angeli cogitationes immittunt, ut prius dictum est, illustrando phantasmata, ut
secundum diversas eorum compositiones possint novae intentiones ab eis accipi. Non tamen intellectus cogitur
eas accipere: quia praeter objectum et potentiam cognoscentem, exigitur ad actualem cognitionem intentio
cognoscentis vel per sensum vel per intellectum. Sed boni Angeli etiam directe in intellectum imprimere
possunt: quia, secundum Augustinum, operantur in intelligentias nostras miris quibusdam modis. Hoc autem est
inquantum lumen intellectus agentis nostri confortatur per intellectuale lumen ipsorum. Sed hoc Daemonibus
non competit: quia quamvis naturale lumen eorum sit efficacius quam lumen intellectus nostri, tamen lumine
gratiae non sunt perfecti, sed tenebris culpae obumbrati; et ideo non intendunt judicium rationis nostrae
rectificare per conformationem intellectualis luminis, sed aliqua nobis ostendere ex quibus decipiamur, quod
faciunt phantasmata illustrando.
RA7
Ad septimum dicendum, quod Daemones dicuntur incentores, inquantum faciunt fervere sanguinem; et sic anima
ad concupiscendum disponitur, sicut etiam quidam cibi libidinem provocant. In voluntatem autem imprimere
solius Dei est, quod est propter libertatem voluntatis, quae est domina sui actus, et non cogitur ab objecto, sicut
intellectus cogitur demonstratione. Unde patet ex praedictis quod Daemones imprimunt in phantasiam, sed
Angeli etiam in intellectum; Deus autem solus in voluntatem.
|a6 Articulus 6: Utrum Deus apparuerit in figuris corporalibus.
AG1
Ad sextum sic proceditur. Videtur quod ipse Deus in corporalibus figuris non apparuerit. Hujusmodi enim
apparitiones factae patribus in prophetis, factae sunt mediantibus Angelis, quorum etiam dispositione lex tradita
est, ut dicitur Act. 7, et ad Hebr. 2. Sed ille apparet qui immediate revelationem facit. Ergo videtur quod in
hujusmodi formis corporalibus Deus non apparuerit.
AG2
Praeterea, Angelus apparens visibiliter assumit corpus in quo videtur. Sed Deus nunquam assumpsit corpus, nisi
in unitate personae. Ergo videtur, quod ipse in corporalibus figuris non videatur.
AG3
Praeterea, Angelus qui apparet in aliquo corpore, est in eo in quo prius non fuerat. Sed in illis creaturis in quibus
apparere dicitur Deus non est nisi sicut prius fuerat, scilicet per essentiam, praesentiam; et potentiam. Ergo
videtur quod ipse non apparebat.
AG4
Praeterea, si ipse Deus apparuerit, ergo videtur quod missio visibilis facta fuerit in veteri testamento, sicut etiam
in novo, quod a sanctis negatur.
SC1
Sed contra est, quod dicitur Exod. 20, 3, ubi Dominus loquitur ad populum dicens: non erunt tibi alii dii praeter
me; et frequenter etiam invenitur: ego Dominus. Ergo videtur quod ipsemet Deus apparuerit.
SC2
Praeterea, Isai. 6, 1, dicitur: vidi Dominum sedentem super solium excelsum et elevatum, quod non potest
convenire nisi ipsi Deo. Ergo videtur, quod ipsum Deum viderit.
CO
Respondeo dicendum, quod Deus secundum essentiam suam corporalibus oculis nunquam videri potest nec
etiam intellectu nisi a beatis, sed in corporalibus formis hominibus apparuit.
Haec autem apparitio facta est ministerio Angelorum, ut dicit Augustinus in Lib. De trinitate: quia divinae
illuminationes non veniunt in nos nisi mediante caelesti hierarchia, ut dicit dionysius. Unde in omnibus illis
apparitionibus corporalibus corpus formatum est et assumptum et motum ab Angelo; sed tamen in corpore
470

