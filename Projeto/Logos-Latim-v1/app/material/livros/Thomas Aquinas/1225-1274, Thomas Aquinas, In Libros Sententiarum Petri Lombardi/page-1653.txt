Ad secundum dicendum, quod in tali casu, si sine periculo pauperis esse potest, debet ille qui alienum habet,
significare ei cui debet; et sive ille licentiam dederit, sive non, debet pauperi in ultima necessitate existenti
providere. Nec providet sibi de alieno, quia necessitas talis omnia facit communia.
Unde non tenetur ad restitutionem, nisi ille cui debet, in simili necessitate esset: quia etiam tunc teneretur sibi
providere, si nihil habuisset ab eo.
Articulus 4C
AG1
Ulterius. Videtur quod de turpi lucro non possit fieri eleemosyna, sicut de meretricio, et aleato, et quod per
simoniam acquiritur. Quia secundum Philosophum, dona habent aliquid simile Deo sacratis. Sed ex hujusmodi
non licet sacrificium vel oblationem Deo offerre; deuter. 23, 18: non offeres mercedem prostibuli nec pretium
canis in domum Dei tui. Ergo nec eleemosynae ex hujusmodi fieri debent.
AG2
Praeterea, aleatorum lucrum est turpe lucrum.
Acceptiones enim eorum illiberales sunt, ut Philosophus dicit in 4 ethic.. Sed ex aleato non potest fieri
eleemosyna, ut videtur: quia tenetur ad restitutionem ejus. Ergo non potest fieri eleemosyna de turpi lucro.
SC1
Sed contra est quod Augustinus dicit: qui habetis aliquid de malo, facite inde bonum. Ergo qui acquisivit aliquid
de turpi lucro, potest illud in bonum usum eleemosynae expendere.
CO
Ad tertiam quaestionem dicendum, quod quando lucrum ipsum est lege prohibitum, ut rapina, usura et simonia,
non solum dicitur turpe lucrum, sed iniquum; et de hoc dictum est qualiter eleemosyna fieri possit vel non possit.
Sed quando actus quo quis lucratus est, lege prohibitus est, non autem ipsum lucrum, tunc vocatur turpe lucrum,
sicut est in meretricio, vel in similibus; et tunc de tali eleemosyna fieri potest, quia non tenetur ad restitutionem.
RA1
Ad primum ergo dicendum, quod de tali lucro non debet fieri oblatio ad altare, praecipue manifeste, propter
scandalum et reverentiam sacrorum, vel sceleris abominationem; sed hae causae non prohibent quin ex tali
eleemosyna fieri posset.
RA2
Ad secundum dicendum, quod ipsum lucrum aleatorum est lege prohibitum. Sed in hoc distinguendum est; quia
aliquid circa ludum justum est prohibitum lege naturali aut divina, ut quod aliquis lucretur ab his qui rem suam
alienare non possunt, sicut sunt minores, et furiosi, et similes; et iterum quod aliquis alterum trahat ex cupiditate
lucrandi; sed secundum jus positivum, omne tale lucrum est interdictum. Quia autem jus positivum per
dissuetudinem abrogatur, non autem jus divinum; ideo dicendum videtur, quod si lucratus est ab eo qui non
habuit potestatem alienandi, tenetur ad restitutionem ei, et sic non potest facere eleemosynam inde. Si autem lusit
cum eo qui habet potestatem alienandi quae sua sunt, si tractus lusit et amisit, potest repetere; si lucratus est, non
tenetur restituere; quia ille qui amisit, non est dignus recipere, nec potest licite retinere; nisi jus positivum per
contrariam consuetudinem esset alicubi abrogatum.
Si autem alium traxerit, si amisit, non competit ei repetitio; si autem lucratus est, tenetur ad restituendum illi a
quo lucratus est, et non potest inde facere eleemosynam.
|a5 Articulus 5: Utrum uxor possit de rebus mariti facere eleemosynam.
Articulus 5A
AG1
Ad quintum sic proceditur. Videtur quod uxor possit de rebus mariti facere eleemosynam.
Quia, sicut dicit Augustinus, uxor in societatem matrimonii assumitur, propter quod non de capite neque de
pedibus femina formata est, sed de latere. Si ergo vir potest facere eleemosynas de rebus domus, quae sunt ei
communes ratione praedictae societatis, et uxor poterit facere.
AG2
Praeterea, de Lucia legitur, quod dabat eleemosynas ignorante sponso; nec ex hoc reprehenditur, sed laudatur.
Ergo uxor potest sine consilio mariti eleemosynas dare.
SC1
Sed contra, 1 corinth. 11, 3: vir caput est mulieris. Sed membrum non potest aliquid sine capite facere. Ergo nec
uxor potest sine viro eleemosynas dare.
CO
Respondeo dicendum ad primam quaestionem, quod in extrema necessitate existenti, quae facit omnia
communia, quilibet praedictorum potest eleemosynam facere; quia debet praesumere quod suo superiori placeat,
cum ipse dare teneretur, si praesens esset; et si etiam prohiberetur, idem dicendum videtur sicut de illicito lucro
dictum est prius, ad cujus restitutionem aliquis tenetur.
1653

