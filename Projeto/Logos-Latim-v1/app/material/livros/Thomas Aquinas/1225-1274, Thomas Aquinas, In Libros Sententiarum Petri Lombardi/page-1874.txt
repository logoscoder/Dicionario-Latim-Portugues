Sumpsit ergo sacerdotalis potestas ab ipso exordium, inquantum fuit sacerdos sacrificia offerens, quod etiam
minoribus sacerdotibus licebat; sed non ab eo inquantum fuit pontifex, per quam potestatem poterat aliqua
facere, ut ingredi semel in anno in sancta sanctorum, quod aliis non licebat.
RA2
Ad secundum dicendum, quod quantum ad illum actum non est aliqua potestas superior, sed quantum ad alium,
ut dictum est.
RA3
Ad tertium dicendum, quod sicut omnium rerum naturalium perfectiones praeexistunt exemplariter in Deo, ita
Christus fuit exemplar officiorum ecclesiasticorum. Unde unusquisque minister ecclesiae quantum ad aliquid
gerit typum Christi, ut ex littera patet; et tamen ille est superior qui secundum majorem perfectionem Christum
repraesentat.
Sacerdos autem repraesentat Christum in hoc quod per se ipsum aliquod ministerium implevit; sed episcopus in
hoc quod alios ministros instituit, et ecclesiam fundavit. Unde ad episcopum pertinet mancipare aliquid divinis
obsequiis, quasi cultum divinum ad similitudinem Christi statuens; et propter hoc etiam episcopus specialiter
sponsus ecclesiae dicitur, sicut Christus.
Articulus 2B
AG1
Ulterius. Videtur quod episcopatus sit ordo.
Primo per hoc quod dionysius assignat hos tres ordines ecclesiasticae hierarchiae, episcopum, sacerdotem, et
ministrum. In littera etiam dicitur, quod est ordo episcoporum quadripartitus.
AG2
Praeterea, ordo nihil aliud est quam quidam potestatis gradus in spiritualibus dispensandis. Sed episcopi possunt
dispensare aliqua sacramenta quae non possunt dispensare sacerdotes, sicut confirmationem et ordinem. Ergo
episcopatus est ordo.
AG3
Praeterea, in ecclesia non est aliqua spiritualis potestas nisi ordinis vel jurisdictionis. Sed ea quae pertinent ad
potestatem episcopalem, non sunt jurisdictionis; alias possent committi non episcopo, quod est falsum. Ergo sunt
potestatis ordinis: ergo episcopus habet aliquem ordinem quem non habet sacerdos simplex; et sic episcopatus
est ordo.
SC1
Sed contra, quia unus ordo non dependet a praecedenti quantum ad necessitatem sacramenti.
Sed episcopalis potestas dependet a sacerdotali: quia nullus potest recipere episcopalem, nisi prius habeat
sacerdotalem. Ergo episcopatus non est ordo.
SC2
Praeterea, majores ordines non conferuntur nisi in sabbatis. Sed episcopalis potestas traditur in dominicis.
Ergo non est ordo.
CO
Ad secundam quaestionem dicendum, quod ordo potest accipi dupliciter. Uno modo secundum quod est
sacramentum; et sic, ut prius dictum est, ordinatur omnis ordo ad eucharistiae sacramentum; unde, cum
episcopus non habeat potestatem superiorem sacerdote quantum ad hoc, non erit episcopatus ordo. Alio modo
potest considerari ordo secundum quod est officium quoddam respectu quarumdam actionum sacrarum; et sic,
cum episcopus habeat potestatem in actionibus hierarchicis respectu corporis mystici supra sacerdotem,
episcopatus erit ordo; et secundum hoc loquuntur auctoritates inductae.
RA1
Unde patet solutio ad primum.
RA2
Ad secundum dicendum, quod ordo, secundum quod est sacramentum imprimens characterem, ordinatur
specialiter ad sacramentum eucharistiae, in quo ipse Christus continetur, quia per characterem ipsi Christo
configuramur; et ideo licet detur aliqua potestas spiritualis episcopo in sui promotione respectu aliquorum
sacramentorum, non tamen illa potestas habet rationem characteris; et propter hoc episcopatus non est ordo,
secundum quod ordo est quoddam sacramentum.
RA3
Ad tertium dicendum, quod potestas episcopalis non est tantum jurisdictionis, sed etiam ordinis, ut ex dictis
patet, secundum quod ordo communiter accipitur.
Articulus 2C
AG1

1874

