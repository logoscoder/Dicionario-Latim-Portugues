RA2
Ad secundum dicendum, quod aliquando essentialia cognoscuntur per accidentalia; et ideo etiam per accidentalia
aliqua nominari possunt, cum nomen detur causa rei innotescendae.
RA3
Ad tertium dicendum, quod aliquando species nominatur ab eo quod est generis, propter imperfectionem speciei,
quando scilicet habet complete generis rationem; nec tamen aliquid addit quod ad dignitatem pertineat; sicut
proprium accidentale retinet nomen proprii communis. Aliquando autem propter perfectionem, quando in una
specie complete invenitur ratio generis, et non in alia; sicut animal denominatur ab anima, quae competit
animato corpori, quod est genus animalis; sed animatio non invenitur perfecte in animatis quae non sunt
animalia; et similiter est in proposito: quia conjunctio viri ad mulierem per matrimonium est maxima, cum sit et
animarum et corporum; et ideo conjugium nominatur.
Articulus 1C
AG1
Ulterius. Videtur quod inconvenienter definiatur in littera. Quia in mariti definitione oportet quod matrimonium
ponatur: quia maritus est qui est mulieri matrimonio junctus. Sed ipse ponit matrimonialem conjunctionem in
definitione matrimonii.
Ergo videtur quod sit circulatio in definitionibus istis.
AG2
Praeterea, per matrimonium sicut vir efficitur maritus mulieris, ita mulier uxor viri. Ergo non magis deberet dici
conjunctio maritalis quam uxoria.
AG3
Praeterea, consuetudo ad genus moris pertinet.
Sed frequenter matrimonio juncti sunt valde moribus diversi. Ergo non debet poni in definitione matrimonii:
individuam vitae consuetudinem retinens.
AG4
Praeterea, inveniuntur aliae definitiones de matrimonio datae. Quia secundum Hugonem, matrimonium est
duarum idonearum personarum legitimus de conjunctione consensus. Secundum quosdam autem matrimonium
est consortium communis vitae, et communicatio divini et humani juris. Et quaeritur qualiter hae definitiones
differant.
CO
Ad tertiam quaestionem dicendum, quod, sicut supra dictum est, in matrimonio tria possunt considerari; scilicet
causa ipsius, et essentia ejus, et effectus; et secundum hoc tres definitiones inveniuntur de matrimonio datae.
Nam definitio Hugonis tangit causam, scilicet consensum, et per se non est. Definitio autem in littera posita
tangit essentiam matrimonii, scilicet conjunctionem, et addit determinatum subjectum in hoc quod dicit: inter
legitimas personas. Ponit etiam differentiam contrahentem ad speciem in hoc quod dicit, maritalis: quia cum
matrimonium sit conjunctio in ordine ad aliquod unum, talis conjunctio in speciem trahitur per illud ad quod
ordinatur; et hoc est quod ad maritum pertinet. Ponit etiam virtutem hujus conjunctionis, quia indissolubilis est,
in hoc quod dicit: individuam vitae consuetudinem retinens.
Sed alia definitio tangit effectum ad quem ordinatur matrimonium; scilicet vitam communem in rebus
domesticis. Et quia omnis communicatio aliqua lege ordinatur; ideo ponitur ordinativum istius communionis,
scilicet jus divinum et humanum: aliae enim communicationes, ut negotiatorum et commilitantium, solo jure
humano institutae sunt.
RA1
Ad primum ergo dicendum, quod priora aliquando, ex quibus debet dari definitio, non sunt nominata; et ideo in
definitione aliquorum ponuntur aliqua posteriora simpliciter, quae sunt priora quo ad nos, sicut in definitione
qualitatis ponitur quale a Philosopho, cum dicit: qualitas est secundum quam quales dicimur; et ita etiam hic in
definitione matrimonii ponitur conjunctio maritalis; ut sit sensus, quod matrimonium est conjunctio ad ea quae
mariti officium requirit, quae non poterant uno nominari nomine.
RA2
Ad secundum dicendum, quod per hanc differentiam tangitur finis conjunctionis, ut dictum est; et quia, ut dicit
apostolus, 1 corinth. 7, vir non est propter mulierem, sed mulier propter virum; ideo haec differentia potius debet
sumi a viro quam a muliere.
RA3
Ad tertium dicendum, quod sicut vita civilis non importat actum singularem hujus vel illius, sed ea quae ad
communicationem civilem pertinent; ita vita conjugalis nihil est aliud quam conversatio ad communicationem
talem pertinens; et ideo quantum ad hanc vitam semper consuetudo est individua, quamvis sit diversa quantum
ad actus singulares utriusque.
RA4
Ad quartum patet solutio ex dictis.
1903

