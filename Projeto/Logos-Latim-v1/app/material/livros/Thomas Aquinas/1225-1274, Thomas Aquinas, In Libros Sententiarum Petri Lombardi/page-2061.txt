quiescere jubet. Quod enim apostolis quaerentibus noluit indicare, nec aliis revelabit. Unde illi omnes qui tempus
praedictum numerare voluerunt, hactenus falsiloqui sunt inventi. Quidam enim, ut Augustinus dixit ibidem,
dixerunt ab ascensione Domini usque ad ultimum ejus adventum quadringentos annos posse compleri, alii
quingentos, alii mille: quorum falsitas patet; et similiter patebit eorum qui adhuc computare non cessant.
RA1
Ad primum ergo dicendum, quod eorum quorum finis cognoscitur principio noto, oportet mensuram nobis esse
cognitam; et ideo cognito principio alicujus rei, cujus duratio mensuratur motu caeli, possumus cognoscere ejus
finem, eo quod motus caeli est nobis notus. Sed mensura durationis motus caeli est sola divina dispositio, quae
est nobis occulta; et ideo quantumcumque sciamus principium ejus, finem scire non possumus.
RA2
Ad secundum dicendum, quod per mille ducentos sexaginta dies, de quibus fit mentio Apoc. 12, significatur
omne tempus in quo ecclesia durat, et non aliquis determinatus numerus annorum; et hoc ideo, quia praedicatio
Christi, super quam fundatur ecclesia, duravit tribus annis cum dimidio; quod tempus vere continet aequalem
numerum dierum numero praedicto. Similiter etiam numerus eorum qui in Daniele ponitur, non est referendus ad
numerum annorum aliquorum qui sint usque ad finem mundi, vel usque ad praedicationem Antichristi; sed debet
referri ad tempus quo praedicabit Antichristus, et quo persecutio ejus durabit.
RA3
Ad tertium dicendum, quod quamvis status novi testamenti in generali sit praefiguratus per statum veteris
testamenti; non tamen oportet quod singula respondeant singulis, praecipue cum in Christo omnes figurae veteris
testamenti fuerint completae; et ideo Augustinus, 18 de CIV. Dei, respondet quibusdam, qui volebant accipere
numerum persecutionum quae ecclesia passa est et passura secundum numerum plagarum Aegypti, dicens: ego
per illas res gestas in Aegypto istas persecutiones prophetice significatas esse non arbitror; quamvis ab eis qui
hoc putant, exquisite et ingeniose illa singula his singulis comparata videantur, non prophetico spiritu, sed
conjectura mentis humanae, quae aliquando ad verum pervenit, aliquando fallitur.
Et similiter videtur esse de dictis abbatis joachim, qui per tales conjecturas de futuris aliqua vera praedixit, et in
aliquibus deceptus fuit.
Articulus 3C
AG1
Ulterius. Videtur quod resurrectio non fiet subito, sed successive. Quia Ezech. 37, 7, praenuntiatur resurrectio
mortuorum, ubi dicitur: accesserunt ossa ad ossa; et vidi, et ecce super ea nervi et carnes ascenderunt, et extenta
est in eis cutis desuper; et spiritum non habebant. Ergo reparatio corporum tempore praecedit conjunctionem
animarum; et sic resurrectio non erit subita.
AG2
Praeterea, illud ad quod exiguntur plures actiones se consequentes, non potest subito fieri.
Sed ad resurrectionem exiguntur plures actiones se consequentes, scilicet collectio cinerum, reformatio corporis,
et infusio animae. Ergo resurrectio non fiet subito.
AG3
Praeterea, omnis sonus tempore mensuratur.
Sed sonus tubae causa erit resurrectionis, ut dictum est. Ergo resurrectio fiet in tempore, et non subito.
AG4
Praeterea, nullus motus localis potest esse subito, ut dicitur in Lib. De sensato.
Sed ad resurrectionem exigitur aliquis motus localis in collectione cinerum.
Ergo non fiet subito.
SC1
Sed contra est quod dicitur 1 corinth. 15, 51: omnes quidem resurgemus... In momento, in ictu oculi. Ergo
resurrectio erit subito.
SC2
Praeterea, virtus infinita subito operatur. Sed, sicut Damascenus dicit, crede resurrectionem futuram divina
virtute; de qua constat quod infinita est. Ergo resurrectio fiet subito.
CO
Ad tertiam quaestionem dicendum, quod in resurrectione aliquid fiet ministerio Angelorum, et aliquid virtute
divina immediate, ut dictum est. Illud ergo quod Angelorum ministerio fiet, non erit in instanti, si instans dicatur
indivisibile temporis; erit tamen in instanti, si instans accipiatur pro tempore imperceptibili. Illud autem quod fiet
virtute divina immediate, fiet subito, scilicet in termino temporis quo Angelorum opus complebitur: quia virtus
superior inferiorem ad perfectionem adducit.
RA1
Ad primum ergo dicendum, quod ezechiel loquebatur populo rudi, sicut et Moyses; unde sicut Moyses distinxit
opera sex dierum per dies, ut rudis populus capere posset, quamvis omnia simul sint facta, secundum

2061

