AG1
Ad quartum sic proceditur. Videtur quod hoc sacramentum a non jejunis licite sumi possit.
Hoc enim sacramentum a Domino in coena institutum est. Sed ecclesia observat ea quae Dominus servavit in
sacramentorum traditione, sicut formam et materiam. Ergo et ritum deberet servare, ut jam pransis hoc
sacramentum traderetur.
AG2
Praeterea, 1 corinth. 11, 33, dicitur: dum convenitis ad manducandum, invicem expectate. Si quis autem esurit,
domi manducet. Loquitur autem de manducatione corporis Christi. Ergo postquam aliquis domi manducaverit,
potest in ecclesia corpus Christi manducare licite.
AG3
Praeterea, de consecratione, dist. 1 dicitur: sacramenta altaris non nisi a jejunis hominibus celebrantur, excepto
uno die anniversario, quo coena Domini celebratur. Ergo ad minus illo die potest aliquis post alios cibos corpus
Christi sumere.
SC1
Sed contra est quod dicitur de consecr., dist. 2: placuit spiritui sancto in honorem tanti sacramenti prius in os
christiani dominicum corpus intrare.
SC2
Praeterea, hoc sacramentum cum magna reverentia sumendum est. Sed post cibum non est aliquis ita sobrius et
modestus sicut ante. Ergo non debet post cibum sumi.
CO
Respondeo dicendum ad primam quaestionem, quod hoc sacramentum a jejunis tantum percipi debet, nisi
propter necessitatem imminentis mortis, ne contingat sine viatico ex hac vita transire: quod oportet in
reverentiam tanti sacramenti, praecipue propter tria institutum esse.
Primo propter ipsam sanctitatem sacramenti; ut os christiani, quo sumendum est, non sit alio cibo prius imbutum,
sed quasi novum et purum ad perceptionem ejus reservetur. Secundo propter devotionem quae exigitur ex parte
recipientis, et attentionem quae ex cibis acceptis impediri posset, fumis a stomacho ad caput ascendentibus.
Tertio propter periculum vomitus, vel alicujus hujusmodi.
RA1
Ad primum ergo dicendum, quod forma et materia sunt servata a Domino instituente hoc sacramentum quasi
essentialia sacramento; et ideo oportuit quod ecclesia haec retineret. Sed ordinem sumendi servavit Dominus
quasi convenientem institutioni sacramenti; unde non oportet quod ecclesia servet: quia non oportet quod illud
quod convenit principio vel generationi alicujus rei competat ei quando jam est in esse perfecto; et similiter quod
competit sacramento quantum ad sui institutionem, non oportet quod competat ei quantum ad suum usum.
RA2
Ad secundum dicendum, quod apostolus non intendit quod fideles post cibos sumptos domi in ecclesia corpus
Christi sumant; sed illos redarguit quia hunc cibum volebant aliis cibis commiscere, quos in ecclesia sumebant.
RA3
Ad tertium dicendum, quod forte ecclesia aliquo tempore sustinuit in die coenae sumi corpus Christi post alios
cibos in repraesentationem dominicae coenae; sed nunc abrogatum est decretum illud per communem
consuetudinem: vel loquitur quantum ad astantes qui non sumunt.
Articulus 4B
AG1
Ulterius. Videtur quod non quaelibet cibi sumptio perceptionem hujus sacramenti impediat.
Quia sumptio cibi et potus in parva quantitate in nullo sobrietatem diminuit, immo magis auget naturam
confortando. Sed ideo oportet a jejunis sumi, ut cum reverentia sumatur et sobrietate. Ergo non quaelibet sumptio
cibi impedit perceptionem hujus sacramenti.
AG2
Praeterea, ad perceptionem hujus sacramenti exigitur quod homo sit jejunus. Sed quaedam sunt quae non
frangunt jejunium, sicut aqua, et medicinae quaedam. Ergo videtur quod post earum sumptionem homo possit
hoc sacramentum percipere.
AG3
Praeterea, corpus Christi sicut in os intrat, ita in ventrem trajicitur. Sed si aliquae cibi reliquiae in ore remaneant,
et postmodum de mane in ventrem trajiciantur, non impeditur quis a sumptione corporis Christi: quia hoc posset
sacerdoti accidere etiam dum est in ipsa celebratione sacramenti, quando non deberet a sumptione corporis
Christi desistere. Ergo nec cibus in os missus debet perceptionem hujus sacramenti impedire, in parva quantitate
sumptus.
SC1

1488

