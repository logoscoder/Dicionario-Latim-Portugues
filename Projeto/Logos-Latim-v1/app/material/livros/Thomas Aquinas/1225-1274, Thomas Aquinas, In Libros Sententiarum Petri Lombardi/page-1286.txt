principium ejus. Et dicendum, quod non est principium sicut creans essentiam ejus, sed sicut dispositio ad ipsam,
a quo incipit motus in sapientiam perveniens.

|+d35.q1 Distinctio 35, Quaestio 1
|a0 Prologus
Postquam determinavit Magister de donis, hic ostendit differentiam quorumdam donorum ad invicem, quae
maxime convenire videntur, idest sapientiae, scientiae, et intellectus; et dividitur in partes duas: in prima assignat
differentiam; in secunda removet quaedam dubia, ibi: et notandum quod intellectus et scientia quae dicuntur
dona spiritus sancti alia sunt ab intellectu et scientia quae naturaliter sunt in hominis anima. Circa primum duo
facit: primo assignat differentiam inter scientiam et sapientiam; secundo inter sapientiam et intellectum, ibi:
ostensa differentia inter sapientiam et scientiam.
Et notandum etc.. Hic removet quaedam dubia; et primo circa scientiam et intellectum; secundo circa sapientiam,
ibi: illud etiam sciendum, quod sapientia de qua nunc disserimus, non est illa Dei sapientia quae Deus est.
Hic est duplex quaestio. Primo de vita activa et contemplativa. Secundo de donis perficientibus in utraque vita.
Circa primum quaeruntur quatuor: 1 de divisione vitae in activam et contemplativam; 2 de vita contemplativa; 3
de activa; 4 de comparatione unius ad aliam.
|a1 Articulus 1: Utrum vita convenienter dividatur per activam et contemplativam.
AG1
Ad primum sic proceditur. Videtur quod vita inconvenienter dividatur per activam et contemplativam.
Vivere enim, ut dicit Philosophus in 2 de anima, viventibus est esse. Sed contemplativum et activum non
ostendunt differentiam in essendo, sed magis in operando. Ergo non sunt differentiae vitae.
AG2
Praeterea, Philosophus, in 2 de anima, dicit: vivere secundum hoc principium, scilicet animam vegetabilem, inest
viventibus. Sed anima vegetabilis nullo modo participat contemplationem, neque etiam agere ipsius est, sicut
dicitur in 6 ethic.. Ergo vita inconvenienter dividitur per activam et contemplativam.
AG3
Praeterea, in Lib. De causis dicitur, quod vita est continuus motus ab ente sempiterno. Sed motus operationem
importat. Cum ergo omnis operatio sit actio quaedam, videtur quod omnis vita sit activa; et ita non erit
differentia vitae activum.
AG4
Dividit vivere in quatuor, scilicet nutriri, sentire, et moveri secundum locum, et intelligere.
Ergo insufficienter dividitur per has duas differentias, activum et contemplativum.
AG5
Praeterea, Augustinus, in Lib. De CIV. Dei, apponit tertium membrum, scilicet compositum ex utroque. Ergo
videtur quod insufficienter dividatur per activum et contemplativum.
SC1
Sed in contrarium sunt multae auctoritates sanctorum, quae dicunt per martham et mariam, Luc. 10, signari duas
vitas, activam et contemplativam.
SC2
Praeterea, vita hominis est secundum id a quo homo est homo. Hoc autem est intellectus. Cum ergo intellectus
dividatur in activum et contemplativum, idest speculativum et practicum, videtur quod humana vita in haec duo
dividi debeat.
SC3
Praeterea, secundum Philosophum in 9 ethic.
Illud dicitur esse uniuscujusque vita in quo maxime studet, sicut militis in pugnando, et ebriosi in potando; unde
et in talibus ad amicos convivere volunt. Sed hoc in quo maxime studet quis, est illud quod finem suae vitae
ponit.
Cum igitur finis humanae vitae felicitas ponatur, quae secundum Philosophos in civilem et contemplativam
dividitur, ut patet in 10 ethic., videtur etiam quod humana vita in activam et contemplativam dividi debeat.
CO
Respondeo dicendum, quod nomen vitae ex hoc sumptum videtur quod aliquid a seipso potest moveri; et ideo ex
hoc dicta sunt primo aliqua vivere, quia visa sunt a seipsis moveri, sicut plantae per motum augmenti, et animalia
per motum insuper localem; ea vero quae visa sunt non moveri nisi ab aliis mota, dicta sunt mortua, vel vita
carentia, sicut lapides et ligna. Unde etiam per quamdam transumptionem ea quorum principium motus in ipsis
est dicuntur viventia, quamvis non seipsa moveant, sicut aquae scaturientes impetu sui motus a terra dicuntur
vivae: aquae autem immobiles congregatae in lacunis dicuntur aquae mortuae. Ulterius, nomen vitae attributum
1286

