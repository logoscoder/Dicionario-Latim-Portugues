Sed hunc motum diabolus extorquere non potest.
|a3 Articulus 3: Utrum tentatio sit appetenda.
AG1
Ad tertium sic proceditur. Videtur quod tentatio sit appetenda. Primo per hoc quod dicitur Jacob. 1, 2: omne
gaudium existimate, fratres mei, cum in tentationes varias incideritis. Sed illud de quo gaudendum est quando
habetur, est appetendum quando non habetur. Ergo tentatio est appetenda.
AG2
Praeterea, illud in quo manifestatur bonum alicujus est appetendum. Sed virtus mentis in tentationibus
ostenditur, et ibi quodammodo refloret.
Ergo idem quod prius.
AG3
Praeterea, illud quod est materia et organum virtutis, est appetendum. Sed sicut dicit Augustinus, tentatio cui non
consentitur est materia exercendae virtutis. Ergo est appetenda.
AG4
Praeterea, illud sine quo non potest perveniri ad regnum, est studio appetendum. Sed tentatio est hujusmodi: quia
non coronabitur nisi qui legitime certaverit: 2 Tim., 2. Certamen autem spirituale sine tentatione non est. Ergo
tentatio est appetenda.
AG5
Praeterea, ut scribitur 2 corinth., 12, Paulus petivit stimulum carnis a se removeri, per quem carnis tentatio
intelligitur. Sed ibi dicit Glossa, quod ipse hoc petens nescivit quid peteret. Ergo videtur quod non est
desiderandum extra tentationem esse.
SC1
Sed contra illud quod debemus orare, debemus desiderare. Sed Dominus Matth. 6, 13, docet nos orare, dicens: et
ne nos inducas in tentationem.
Ergo debemus desiderare tentationes a nobis removeri.
SC2
Praeterea, sicut voluntas nostra debet divinae voluntati esse conformis, ita a voluntate hostis debet esse
discordans. Sed hostis vult et petit nos tentare, ut habetur Lucae 22, 31: ecce Satan expetivit vos, ut cribraret
sicut triticum. Ergo tentationem velle non debemus.
CO
Respondeo dicendum, quod cum bonum sit objectum voluntatis et desiderii, eo modo aliquid est adamandum
quo est bonum. Inter bona autem invenitur aliquod quod est bonum simpliciter et per se, sicut bona honesta, quae
tamquam fines appetuntur sui gratia, etsi in aliud ducant: quia in omnibus honestis utilitas honestati coincidit,
nisi in ultimo, quod est finis finium, quod propter se tantum appetendum est. Aliquid tamen est quod in se
bonitatem habet, non tamen appetitur, si absolute consideretur, sed ex ordine ad finem bonitatem quamdam
sortitur quae utilitas nominatur: et haec sunt tantum propter aliud appetenda, ut sectio membri propter sanitatem,
et hujusmodi. Sed sciendum, quod ad finem aliquem consequendum contingit aliquid dupliciter ordinari; per se
scilicet, et per accidens. Per se dico quod, quantum est in se, in finem debitum ductivum est; per accidens autem
quod, quantum in se est, in aliud duceret, sed ex concursu alterius causae ducit ad finem ipsum; sicut qui comedit
venenum ut moriatur, et contingit ex hoc sanitas. Cum ergo causa per accidens non sit proportionata ad effectum,
sed solum causa per se; ex ordine ad finem qui est per accidens, non erit dicendum aliquid bonum vel appetibile
simpliciter acceptum, sed solum concurrentibus omnibus quae ad hunc effectum determinant.
Dico ergo, quod tentatio per se ordinata est ad hominis perditionem; ad salutem vero non ordinatur nisi per
accidens, scilicet ex hoc quod vincitur per auxilium gratiae divinae: et ideo tentari simpliciter non est
appetendum; sed tentari et vincere simul acceptum appetendum est. Sed quia propter nostram fragilitatem
victoria nimis dubia est, ideo securius fugitur quam quaeratur.
RA1
Ad primum ergo dicendum, quod beatus Jacobus loquitur de tentatione tribulationum, ad quarum patientiam
hortatur, ut inter eas aequanimitatem et gaudium mentis servent: non enim aliter eas vincere possunt nisi per
patientiam. Unde ipsum gaudium victoria quaedam est: quod quidem est non de tentationibus secundum se, sed
de patientia, quae tentationem vincit.
RA2
Ad secundum dicendum, quod in tentationibus non lucet bonum hominis nisi praesupposito quodam alio, scilicet
earum victoria, cum qua appetendae sunt.
RA3
Ad tertium dicendum, quod non sunt materia virtutis tamquam per se ad virtutem ordinatae, sed per accidens
tantum.
RA4

589

