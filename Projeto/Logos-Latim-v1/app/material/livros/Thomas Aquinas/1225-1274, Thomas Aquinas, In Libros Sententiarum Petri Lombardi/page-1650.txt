AG2
Praeterea, quicumque determinat aliquam quaestionem, docet quaerentem. Sed ille qui dat consilium,
quaestionem determinat; quia consilium quaestio est, ut dicitur in 3 ethic..
Ergo non debet alia eleemosyna poni consilium quam doctrina.
AG3
Praeterea, eleemosyna ad liberalitatem reducitur, ut dictum est. Sed severitas contra liberalitatem dividitur, ut in
3 Lib., dist. 33, qu. 3, art. 4, dictum est de partibus justitiae. Ergo cum castigare delinquentem pertineat ad
severitatem, non videtur quod debeat inter eleemosynas poni.
AG4
Praeterea, eleemosyna non computatur inter partes caritatis, sed inter partes justitiae, cum sit opus satisfactorium.
Cum ergo remittere delinquenti et ferre molestias aliorum sit caritatis perfectae, videtur quod non sint partes
eleemosynae, quae est actus misericordiae.
CO
Ad secundam quaestionem dicendum quod eleemosynae spirituales dicuntur quibus defectibus proximi in
spiritualibus subvenitur: quod quidem fit dupliciter. Uno modo quando aliquis impetrat proximo subventionem a
Deo, et hoc facit oratio; alio modo quando aliquis subvenit proximo per seipsum, et hoc vel contra defectum
poenae, vel contra defectum culpae. Si primo modo, hoc est dupliciter; quia poena spiritualis vel est in intellectu
secundum ignorantiam, et contra hunc defectum est doctrina respectu intellectus speculativi, et consilium
respectu intellectus practici; vel est in affectu, scilicet tristitia, et contra hunc defectum est consolatio. Si autem
secundo modo, scilicet contra defectum culpae; hoc dupliciter. Uno modo ex parte ipsius peccantis, cujus
inordinationi subvenit castigatio; alio modo ex parte alterius qui ex culpa peccantis laeditur; et sic contra culpam
est duplex remedium: scilicet remissio ex parte ejus in quem directe culpa committitur, et supportatio ex parte
ejus cui peccantis societas est onerosa.
Vel aliter. Defectus cui subvenitur per eleemosynas spirituales, aut est defectus poenae in intellectu practico, vel
speculativo; et sic est doctrina et consilium, ut dictum est, vel in affectu; et sic est consolatio; aut est defectus
culpae, et sic vel in seipsum cum spe emendationis, et sic est castigatio; aut sine spe emendationis, et sic non
restat nisi per orationem divinum subsidium implorare; vel in proximum, et sic quantum ad culpam indiget
remissione; quantum ad poenam quam infert, supportatione.
RA1
Ad primum ergo dicendum, quod sicut dare eleemosynam corporalem non cadit sub praecepto obligante nisi ad
tempus necessitatis, et ut alicui in necessariis vitae subveniatur; ita ad doctrinam alterius non obligatur homo
propter debitum officium nisi in his quae sunt de necessitate salutis, et quando non esset qui instrueret, vel
quando aliquis alium errantem videret; nisi esset alius qui ex officio id facere teneretur; alias autem docere est
consilium, et supererogatio quaedam, sicut et de eleemosynis corporalibus dictum est.
RA2
Ad secundum dicendum, quod non omnis quaestio est consilium, sed quaestio quae est de rebus agendis a nobis.
Et quia dubitatio sive ignorantia talis habet rationem specialem defectus, inquantum deficit scientia, quae debet
esse regitiva in opere; ideo specialis eleemosyna ponitur consilium praeter doctrinam.
RA3
Ad tertium dicendum, quod poenam castigando infligere contingit dupliciter; aut inquantum est afflictiva illius
cui infertur; et sic ad severitatem pertinet, quae aequalitatem justitiae servat, secundum quod poenam culpae
recompensat; aut secundum quod cedit in bonum ejus in quem poena infertur; et sic largo modo ad liberalitatem
reducitur, prout omne beneficium impensum quodammodo liberalitas est.
RA4
Ad quartum dicendum, quod caritas est mater omnium virtutum; et ideo non est inconveniens, si actus qui sunt
aliarum virtutum quasi elicientium, sint etiam caritatis quasi imperantis.
Articulus 3C
AG1
Ulterius. Videtur quod eleemosynae corporales praeemineant spiritualibus. Eleemosyna enim ordinatur ad
subveniendum indigentiae. Sed magis indiget corpus quam spiritus. Ergo potior est eleemosyna corporalis quam
spiritualis.
AG2
Praeterea, quanto minus recompensatur eleemosyna danti, tanto eleemosyna est acceptior; unde dicitur Matth. 5,
5, quia receperunt mercedem suam qui laudem suam per eleemosynas quaerunt. Sed in corporalibus eleemosynis
minor fit recompensatio, quia bona spiritualia aliis communicata in possidente crescunt. Ergo eleemosynae
corporales sunt potiores.
AG3

1650

