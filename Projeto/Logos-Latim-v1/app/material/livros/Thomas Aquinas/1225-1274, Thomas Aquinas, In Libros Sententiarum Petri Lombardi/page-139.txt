Praeterea, corpori quod per Angelum formatur, unitur Angelus, sicut motor mobili. Si igitur illae species per
Angelos formatae sunt, tunc sunt corpora assumpta ab Angelis. Ergo in eis non dicetur mitti divina persona, sed
Angelus.
AG3
Item, sicut visibilis missio filii facta est per corpus assumptum, ita missio visibilis spiritus sancti per hujusmodi
species. Sed corpus Christi assumptum, Angeli nullo modo formaverunt. Ergo nec species illas visibiles.
AG4
Contra, Gregorius 3 Moral. Loquens de illa voce, qua pater respondit filio: et clarificavi, et clarificabo, joan. 12,
28, ita dicit: nimirum de caelestibus loquens verba sua, quae ab hominibus audiri voluit, rationali administrante
creatura formavit; et eadem ratio est de aliis. Ergo videtur quod omnes administratae sunt per Angelos.
AG5
Item, secundum dionysium, haec est lex divinitatis, ut ultima a primis per media perficiantur. Sed Angeli sunt
medii inter Deum et creaturam corporalem. Ergo videtur quod operationes quae fiunt in corporales creaturas,
fiant ministerio Angelorum.
CO
Respondeo dicendum, quod in hoc est duplex opinio. Quidam dicunt, quod in hoc differunt missiones novi
testamenti ab apparitionibus veteris testamenti, quod apparitiones veteris testamenti factae sunt per Angelos, ut
sancti communiter volunt; missiones autem novi testamenti factae sunt immediate per divinas personas.
Quapropter in illis speciebus divinae personae mitti dicuntur, et non Angeli. Alii dicunt e contrario, quod
utrumque Angelorum ministerio perfectum est. Videtur autem quod utrique quantum ad aliquid verum dicant. In
utroque enim, scilicet apparitione veteris testamenti et missione visibili, est duo considerare: scilicet illud quod
exterius apparet, et aliquid quod interius efficitur vel factum signatur. Sed tamen diversimode, quia in
apparitione veteris testamenti illud exterius apparens non refertur ut signum ad illud quod interius est, sed ad
aliquid aliud, sicut ad significandum trinitatem, vel aliquid hujusmodi; unde illud quod interius est, nihil aliud est
quam ipsa cognitio vel illuminatio animae de rebus quae per signa exteriora significantur. Et quia illuminationes
divinae descendunt in nos, secundum dionysium per Angelos, ideo ministerio Angelorum in illis apparitionibus
utrumque factum est, scilicet et quod exterius est, et quod interius; et ideo nullo modo est ibi missio divinae
personae, quae tantum attenditur secundum immediatum effectum ipsius personae divinae. In missione autem
visibili, illud quod exterius apparet, est signum ejus quod interius est factum, vel tunc, vel prius; unde interius
non ponitur tantum aliqua cognitio, sed aliquis effectus gratiae gratum facientis, qui est immediate a divina
persona, ratione cujus divina persona mitti dicitur. Unde in missione visibili illud quod est interius, immediate
sine ministerio Angelorum effectum est, propter quod ratione illius effectus persona divina mitti dicitur; sed
quantum ad id quod est exterius, Angeli ministerium habent, ut Gregorius dicit.
RA1
Ad primum igitur dicendum, quod Augustinus loquitur de sermone quem filius Dei in corpore assumpto protulit,
quem constat immediate a Deo esse prolatum.
RA2
Ad secundum dicendum, quod quamvis Angelus habeat operationem in creatura exterius apparente, non tamen
habet in effectu interiori; et ideo ratione ejus persona divina mitti dicitur. Nec est inconveniens ut persona divina
simul, et Angelus mittatur.
RA3
Ad tertium dicendum, quod corpus assumptum est unitum ipsi personae divinae, unione ad unum esse personale.
Unde non decuit propter suam dignitatem ut non a Deo formaretur. Non autem similis ratio est in aliis.
RA4
Ad quartum dicendum, quod dictum Gregorii referendum est tantum ad illud quod exterius est, et non quantum
ad interius significatum.
RA5
Ad quintum dicendum, quod dictum dionysii habebat veritatem in effectibus qui a creatura possunt esse; non
autem talis effectus est, gratia; et ideo quantum ad interius, quod est in missione visibili, Angeli non habent
operationem, sed solum quantum ad exterius.
EX
Sed etiam minoratus est Paulo minus ab Angelis.
Sed contra est quod dicitur in Glossa Hebr., 5: natura humana, quam filius Dei assumpsit, nihil melius est, nisi
solus Deus. Sed dicendum, quod dicitur minoratus secundum quid, scilicet propter corporis passionem; non
autem propter naturae assumptae inferioritatem, quantum ad illud individuum in quo est assumpta. Quamvis non
universaliter sit verum de humana natura, quod Angelis non sit inferior.
Hilarius aliter dicere videtur. Videtur hoc esse impossibile; quia magis et minus relative dicuntur.
Ergo si pater est major, filius est minor. Ad quod quidam dicunt, quod pater dicitur esse major filio, quia plures
habet notiones; nec tamen filius est minor, quia una notio patris, scilicet innascibilitas, non habet
correspondentem notionem in filio, ex qua filius minor dici possit. Sed hoc nec proprietas locutionis admittit.
139

