quis inconfessus moreretur post recidivum, sed damnaretur solum pro peccato quo recidivavit. Et si etiam pro
peccatis prioribus non satisfecisset, non videtur necessarium quod ea post recidivum confiteatur in speciali; quia
per recidivum eorum reatus non est immutatus; unde eadem satisfactio nunc pro eis debetur quae et prius. Unde
poenitens tenetur post recidivum poenitentiam sibi prius injunctam peragere, non autem aliam satisfactionem pro
eis accipere. Similiter etiam non oportet ut denuo confiteatur, ut cognoscatur ingratitudinis quantitas.
Sicut enim quantitas peccati augetur per ingratitudinem de peccatis dimissis, ita etiam augetur per ingratitudinem
de beneficiis acceptis; unde pari ratione teneretur confitens omnia beneficia Dei sibi exhibita exponere sacerdoti;
quod nullus dicit. Similiter etiam non oportet ut sacerdoti aliquis confiteatur totum statum suum, ut sacerdos
cognoscat vultum pecoris sui, sed solum ea de quibus debet ab eo judicari; alias oporteret innocentem sacerdoti
cui venialia confitetur, exponere omnes pronitates suas ad peccandum, et totam conditionem suam; quod nullus
dicit.
Unde aliorum opinio est, quod post recidivum non tenetur aliquis priora peccata confiteri nec in generali nec in
speciali; quia ingratitudo, ratione cujus peccata redire dicuntur, est quaedam peccati circumstantia, nec trahit in
aliud genus peccati.
Hujusmodi autem circumstantiae non sunt necessario confitendae, ut supra, dist. 14, qu. 3, art. 2, qu. 5, dictum
est. Sed ex hac opinione videtur relinqui, quod non possit plenarie recidivantis morbo remedium adhiberi. Multa
enim expediunt ad spiritualem salutem recidivanti, quae non sunt necessaria innocenti, ut scilicet circa eum
major cautela adhibeatur.
Et ideo videtur distinguendum esse, quod in confessione est aliquid exponendum dupliciter. Uno modo directe;
et sic illud exponi dicitur cujus abolitio per confessionem quaeritur; et sic peccata dimissa recidivans nullo modo
confiteri tenetur nec in generali nec in speciali, cuicumque confiteatur.
Alio modo indirecte, sicut illud sine quo sciri non potest debitus satisfaciendi modus. Cum enim contritio,
secundum quod est de necessitate salutis, votum confessionis et satisfactionis debitae includat, tenetur ille qui
confitetur, sacerdoti exponere ea quibus sacerdos possit scire quae satisfactio sit congrue injungenda; sicut
confitens confitetur sacerdoti interdum se esse infirmum, ut ei jejunium non imponat; et per hunc modum tenetur
recidivans notificare peccata dimissa quantum sufficit ad hoc quod sciatur quae satisfactio est ei injungenda, ut si
ipse frequenter lapsum carnis passus est ex aliqua occasione, illa occasio praescindatur per satisfactionem, et sic
de aliis peccatis; et ad hoc videtur sufficere confessio dimissorum peccatorum in generali. Tamen quandoque ad
aliqua specialia oportet descendere, secundum quod confitens viderit opportunum; non enim potest in his aliqua
certa mensura praefigi.
RA1
Ad primum ergo dicendum, quod ingratitudo secundum quod hic accipitur, non est peccatum, sed circumstantia
peccati, ut dictum est, nec est circumstantia addens novam speciem, dum quilibet peccans ingratitudinem
incurrat, saltem de beneficiis a Deo acceptis.
RA2
Ad secundum dicendum, quod quantitas culpae, quae est ex specie peccati, debet innotescere sacerdoti per
confessionem; non tamen oportet de quantitate quae est ex circumstantiis quibuscumque, ut supra, loc. Cit.,
dictum est.
RA3
Ad tertium dicendum, quod auctoritas Gregorii non est ad propositum. Gregorius enim loquitur de peccatis, quae
per poenitentiam non delentur; illa enim suo pondere mox ad aliud trahunt. Et praeterea non est necessarium
omnes occasiones peccati confiteri, sed solum illas sine quarum abscissione sufficiens remedium adhiberi non
potest.
RA4
Ad quartum dicendum, quod etiam in illo casu non tenetur peccata prius dimissa confiteri; sed sufficit sibi
explere prius injunctam satisfactionem, ut dictum est in corp..

|+d22.q2 Distinctio 22, Quaestio 2
|a0 Prologus
Deinde quaeritur de eo quod est res et sacramentum in poenitentia; et circa hoc quaeruntur tria: 1 quid sit ibi res,
et quid sacramentum; 2 de unitate hujus sacramenti; 3 de institutione ipsius.
|a1 Articulus 1: Utrum exterior poenitentiae sit sacramentale signum.
Articulus 1A
AG1
Ad primum sic proceditur. Videtur quod exterior poenitentia non sit sacramentale signum.
1832

