intelligentiis, ponunt quod motores orbium causent ipsos motus voluntatis, praeter ordinem motus; ut Avicenna
dicit in fine metaph. Suae, quod varietas operum voluntatis reducitur sicut in causam in conceptiones uniformes
motorum caelestium. Nec tamen ponunt quod tollatur libertas electionis, cum impressio recipiatur per modum
recipientis. Haec etiam positio falsa est et contra fidem, quae immediate animas humanas a Deo creari ponit.
Unde relinquitur quod electionis humanae non sit causa, per se loquendo, neque corpus caeleste, neque anima
ejus vel intelligentia movens ipsum; sed solus Deus, qui operatur omnia in omnibus.
RA1
Ad primum ergo dicendum, quod actus liberi arbitrii non sunt temporales nisi per accidens, inquantum scilicet
habent ordinem ad virtutes corporales, a quibus ratio scientiam accipit, et voluntas earum passionibus inclinatur.
RA2
Ad secundum dicendum, quod motus voluntatum reducitur in unam causam uniformem; sed illa causa non est
motus caelestis, aut aliqua virtus creata, sed ipsa voluntas divina, a qua est omnis voluntas.
RA3
Ad tertium dicendum, quod actuum qui dependent ex libero arbitrio quidam in sola electione consistunt, sicut
interiores actus; et in hos non habent causalitatem caelestia corpora, nisi forte per modum dispositionis,
secundum quod ex qualitate corporis inclinatur anima ad hanc vel ad illam electionem; et si etiam poneretur
quod essent ex impressione superiorum motorum, hoc esset praeter ordinem motus: quod tamen falsum est, nisi
Deum immediate caelos movere dicamus. Alii vero motus sunt per organa corporalia completi, ut ambulare, et
hujusmodi: et super hos actus non est dubium motus corporum caelestium causalitatem habere, non quidem a
parte illa qua sunt a voluntate imperati, sed secundum quod consistunt in executione corporis; cum omnis motus
inferiorum reducatur in superiores motus sicut in causas.
RA4
Ad quartum dicendum, quod, sicut dictum est, electio animae multum inclinatur ex complexione corporis; unde
etiam medici judicant aliquem esse invidum vel tristem vel lascivum vel aliquid hujusmodi: quorum judicia
frequenter vera sunt, eo quod ut in pluribus ratio passionibus succumbit, et ab eis deducitur; quamvis non de
necessitate, eo quod ratio imperium super passiones habet; et per hunc etiam modum ex motibus corporum
caelestium aliqua possunt de operibus humanis praesciri, cum non sit dubium dispositiones corporis humani
impressiones corporum caelestium sequi. Quamvis talibus praedictionibus non sit tutum nimis intendere, ut dicit
Augustinus, 2 super Gen., cum plerumque astrologi de futuris vera praenuntient, non tam ex signis caelestibus,
quam ex occulto Daemonis instinctu, quem humanae mentes interdum nescientes patiuntur; et sic cum
hujusmodi divinationibus quodammodo foedus initur.

|+d15.q2 Distinctio 15, Quaestio 2
|a0 Prologus
Deinde quaeritur de productione animalium quae ad quintam et sextam diem pertinet; et circa hoc quaeruntur
duo: 1 de materia ipsorum; 2 de locis quae eis ornari dicuntur.
|a1 Articulus 1: Utrum quaedam animalia sumpserint materiam ex aquis, quaedam ex terra.
AG1
Ad primum sic proceditur. Videtur falsum esse quod dicitur, quaedam animalia ex aquis, quaedam ex terris
materiam suscepisse. Corpus enim cujuslibet animalis oportet esse sensibile. Sed nihil est sensitivum sine calore,
ut Philosophus dicit, 2 de anima. Ergo in corporibus animalium praecipue debet ignis dominari, qui est fons
caloris.
AG2
Praeterea, inter omnia corpora inferiora sunt nobilissima corpora animalium: quod patet ex hoc quod
nobilissimam perfectionem sortiuntur, scilicet animam. Cum ergo corpora rariora, scilicet ignis et aer, sint
nobiliora, quasi plus habentia de specie, et minus de materia; videtur quod ex ipsis praecipue animalium corpora
constare debeant.
AG3
Praeterea, ut dicit Philosophus, quaecumque ex calido condensantur, terrae sunt magis; quae vero ex frigido,
aquae. Sed corpora omnium animalium condensantur ex calore digerente, et humores in membra convertente.
Ergo non videtur esse aliquod animal in quo dominetur aqua.
AG4
Praeterea, unicuique corpori mixto debetur locus secundum elementum praedominans in ipso, ut dicitur in 1 caeli
et mundi. Sed locus avium est aer, ut in littera dicitur. Ergo videtur quod non aqua, sed aer praecipue in avibus
dominetur.
SC1
531

