Ad primum ergo dicendum, quod posse peccare dicitur non esse pars libertatis, quia non requiritur ad libertatem
voluntatis ut in peccatum possit; sed sufficit ad rationem libertatis ut in utrumque contradictoriorum possit;
quamvis in his qui peccare possunt, per liberum voluntatis arbitrium peccetur: quia voluntas est qua peccatur et
recte vivitur, ut Augustinus dicit Lib. 1 retract., cap. 9.
RA2
Ad secundum dicendum, quod semper actus perfectior est potentia, perfectione proprii generis; unde actus bonus
perfectior est in bonitate quam potentia bona; et similiter actus malus perfectior est in malitia quam potentia
mala: quia in actu malo est malitia simpliciter, sed in potentia ad malum est malum secundum quid: et ideo actus
malus simpliciter non dicitur a Deo esse, sed secundum quid; potentia autem ad malum dicitur simpliciter a Deo
esse, et secundum quid a Deo non esse: perfectio enim in malitia non est perfectio proprie et simpliciter dicta,
sed quasi transumptive, sicut dicimus perfectum latronem, et perfectionem caecitatis, ut in 5 metaph.
Dicitur.
RA3
Ad tertium dicendum, quod voluntas potest dupliciter sumi: vel pro ipsa potentia voluntatis vel pro actu ejus: et
primo modo voluntas qua peccatur, a Deo est; secundo autem modo a Deo non est. Potentia autem nunquam
nominat actum; sed usus potentiae est ipse actus: et ideo objectio ex aequivocatione voluntatis procedit.
RA4
Ad quartum dicendum, quod est quoddam bonum perfectum et quoddam imperfectum. Si ergo aliquod nomen
bonitatem in nobis, quae a Deo est, secundum quam sumus ei similes, sine imperfectione nominet, invenietur
Deo et nobis convenire, ut sapientia, bonitas, et hujusmodi. Sed potentia peccandi nominat bonum cum
imperfectione: et ideo Deo, in quo nulla imperfectio est, convenire non potest.
RA5
Ad quintum dicendum, quod usus rei dicitur ad quem res principaliter ordinatur. Potentia autem qua in peccatum
possumus, non ordinatur ad malum, sed ad bonum; et ita peccare non est usus ejus; unde non sequitur quod si
peccatum est malum, potentia sit mala; sed magis quod sit bona: quia deficere ab eo quod bonum est, malum est.
|a2 Articulus 2: Utrum omnis praelatio sit a Deo.
AG1
Ad secundum sic proceditur. Videtur quod non omnis praelatio a Deo sit. Primo per id quod dicitur Oseae 8, 4:
ipsi regnaverunt, sed non ex me.
AG2
Praeterea, illud quod perverse fit, a Deo non est. Sed quaedam praelationes perverse acquiruntur, ut patet in
simoniacis, et in aliquibus hujusmodi.
Ergo non omnis praelatio a Deo est.
AG3
Praeterea, praelatio concessa a summo rege non potest dici usurpata. Sed boetius dicit in 3 de consolatione
philosophiae, quod mali habent potestatem usurpatam. Ergo eorum praelatio non est a Deo.
AG4
Praeterea, quod Deus dedit, homo non debet auferre; sicut quod Deus conjunxit, homo non separet, Matth. 19, 6.
Sed quibusdam juste aufertur praelationis potestas. Ergo eorum praelationes non sunt a Deo.
AG5
Praeterea, omne quod a Deo est, ordinatum est, Roman. 13. Sed in quibusdam praelationibus videtur magna
inordinatio esse, ut quod stultus sapienti, puer seni, peccator justo praeponatur, ut plerumque contingit. Ergo non
omnis praelatio est a Deo.
SC1
Sed contra, magis videtur quod praelatio bonorum sit a Deo quam malorum. Sed praelationes malorum a Deo
sunt. Job 34, 30: qui regnare facit hominem hypocritam propter peccata populi.
Ergo et omnes praelationes sunt a Deo.
SC2
Praeterea, omne quod est ordinatum, est a Deo, quia ex hoc ipso bonum est. Sed in omni praelatione invenitur
ordo quidam superioris ad inferiorem. Ergo omnis praelatio a Deo est.
CO
Respondeo dicendum, quod cum Deus dicatur esse auctor omnium bonorum, et non sit auctor mali; oportet, si in
praelationibus aliquid boni et aliquid mali inveniatur, quod praelatio illa a Deo sit quantum ad id boni quod est in
ea; quantum vero ad id mali quod sibi adjungitur, a Deo non sit. Est autem in praelatione considerare tria; scilicet
praelationis principium, modum, et usum. In quibusdam igitur quodlibet horum bonum est, qui scilicet debite ad
praelationem perveniunt, et debite praelationis actum exercent. In quibusdam vero principium est malum, sed
usus bonus; sicut qui non digne ad praelationem perveniunt, vel propter eorum insufficientiam, vel propter
modum perveniendi ad ipsam; et tamen actum praelationis quam indebite consecuti sunt, debito modo exercent.

808

