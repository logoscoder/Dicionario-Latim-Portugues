vel res naturae, vel supposita: natura enim humana in Christo non est res naturae vel suppositum, sed ipsa natura:
nulla enim natura composita est res vel suppositum sui ipsius: similiter non est hypostasis, sed usia. Nihilominus
tamen sicut dicimus unionem factam in persona, sic dicimus in hypostasi, supposito, re naturae, individuo,
singulari, vel particulari; quia quamvis haec ultima tria possint dici de non per se subsistentibus, nihilominus
dicuntur etiam de per se subsistentibus: dicimus enim hypostasim esse individuum; unde inquantum est unio
facta in hypostasi, est etiam facta in individuo: et sic possumus dicere Christum unum individuum, et tamen in
eo duo vel plura individua, sicut etiam et de quolibet alio homine contingit: et eadem est ratio de singulari et
particulari.
RA1
Ad primum ergo dicendum, quod substantia, secundum quod est genus, non proprie praedicatur de parte: manus
enim si esset substantia, cum sit animata, esset animal; nihil enim est in genere quasi directe contentum sub ipso,
nisi quod habet naturam aliquam complete: tamen dicitur manus esse substantia, secundum quod substantia
dividitur contra accidens: et similiter dico de natura humana in Christo. Cum igitur dicitur, quod omnis
substantia particularis est hypostasis, intelligendum est de illis quae directe recipiunt praedicationem generis; et
haec sunt quae significantur ut res completae per se subsistentes.
RA2
Ad secundum dicendum, quod hypostasis verbi, quamvis non sit in genere substantiae simpliciter, inquantum est
hypostasis verbi; tamen inquantum est hypostasis humanae naturae, est in genere substantiae, sicut in specie
hominis: non enim hypostasis ordinatur ad genus vel speciem, nisi per naturam quam habet.
RA3
Ad tertium dicendum, quod genus quodammodo est pars speciei similis materiae: unde sicut in natura ex
pluribus materiis sufficientibus non ordinatis non fit aliquid unum; ita etiam plura genera non possunt venire ad
constitutionem unius speciei.
Sed natura hypostasis non est pars: unde non est similis ratio: dicitur enim hypostasis alicujus naturae,
inquantum subsistit in ea.
RC
Et quae in contrarium objiciuntur, concedimus.
Sciendum tamen est, quod prima opinio quamvis poneret duas hypostases, non tamen diversas personas posuit:
ex hoc enim quod persona est individuum rationalis naturae, quae est completissima, et ubi stat tota intentio
naturae, habet quod significet completissimum ultima completione, post quam non est alia: unde cum poneret
hominem assumptum unum verbo, non dabat ei rationem personae; dabat ei tamen rationem hypostasis,
inquantum erat subsistens: nec tamen ponebat quod homo ille uniretur divinae personae in accidente: quia sic
non diceret quod praedicaret quid, sed quod esset accidentaliter unitum, sicut dicit tertia opinio; sed ponebat
quod persona verbi erat illa hypostasis; quod tamen non est intelligibile, ut duorum distinctorum unum de altero
praedicetur, ut prius dictum est.
Articulus 1B
AG1
Ulterius. Quaeritur, utrum in Christo sint duo supposita. Videtur quod sic. Suppositum enim dicit respectum ad
naturam communem. Sed in Christo sunt duae naturae. Ergo duo supposita.
AG2
Praeterea, suppositum dicitur, quasi sub alio positum. Sed inconveniens est dicere, quod divina persona ponatur
sub humana. Ergo oportet aliud esse humanae naturae suppositum quam persona divina. Sed persona divina est
suppositum naturae divinae. Ergo in Christo sunt duo supposita.
AG3
Praeterea, unio ad alterum non tollit alicui rationem suppositi: quia etiam pars, ut manus, alicui naturae communi
supponitur, cum sit in specie manus. Sed nihil aliud potest impedire ne humana natura in Christo habeat
proprium suppositum, nisi unio. Ergo habet proprium suppositum praeter suppositum divinae naturae; et sic
idem quod prius.
SC1
Sed contra, quod est unitum alteri digniori, non habet rationem suppositi: alias in Christo essent tria supposita
secundum tres substantias, vel etiam plura secundum omnes partes corporis. Si ergo in Christo sunt duo
supposita, non erit aliqua unio divinitatis ad carnem.
CO
Ad secundam quaestionem dicendum, quod in Christo tantum unum est suppositum ratione jam dicta; nisi
dicatur suppositum locutionis: quia sic de quocumque potest fieri sermo est suppositum.
RA1
Ad primum autem contra hoc objectum dicendum, quod quamvis sint ibi duae naturae, tamen est unum habens
respectum ad duas naturas: et ideo est ibi suppositum unum.
RA2
901

