Sed contra, quaelibet gratia gratum faciens delet omnem culpam mortalem, quia simul cum ea stare non potest.
Sed quaelibet contritio est gratia gratum faciente informata. Ergo quantumcumque sit parva, delet omnem
culpam.
CO
Ad tertiam quaestionem dicendum, quod contritio, ut saepe dictum est, habet duplicem dolorem. Unum rationis,
qui est displicentia peccati commissi; et hic potest esse adeo parvus quod non sufficiet ad rationem contritionis,
ut si minus displiceret ei peccatum quam debeat displicere separatio a fine; sicut etiam amor potest esse ita
remissus, quod non sufficiat ad rationem caritatis.
Alium dolorem habet in sensu; et parvitas hujus non impedit rationem contritionis: quia non se habet essentialiter
ad contritionem, sed quasi ex accidenti ei adjungitur; et iterum non est in potestate nostra. Sic ergo dicendum,
quod quantumcumque parvus sit dolor, dummodo ad contritionis rationem sufficiat, omnem culpam delet.
RA1
Ad primum ergo dicendum, quod medicinae spirituales habent efficaciam infinitam ex virtute infinita quae in eis
operatur; et ideo illa medicina quae sufficit ad curationem parvi peccati, sufficit etiam ad curationem magni;
sicut patet de baptismo, quo et magna et parva peccata solvuntur; et similiter est de contritione, dummodo ad
rationem contritionis pertingat.
RA2
Ad secundum dicendum, quod hoc sequitur ex necessitate, quod unus homo plus doleat de peccato majori quam
de minori, secundum quod magis repugnat amori qui dolorem causat. Sed tamen si unus alius haberet tantum de
dolore pro majori quantum ipse habet pro minori, sufficeret ad remissionem culpae.

|+d17.q3 Distinctio 17, Quaestio 3
|a0 Prologus
Deinde quaeritur de confessione; et circa hoc quaeruntur quinque: 1 de necessitate confessionis; 2 quid sit
confessio; 3 cui sit facienda; 4 qualis esse debeat; 5 de effectu confessionis.
|a1 Articulus 1: Utrum confessio sit necessaria ad salutem.
Articulus 1A
AG1
Ad primum sic proceditur. Videtur quod confessio non sit necessaria ad salutem. Sacramentum enim
poenitentiae contra remissionem culpae ordinatum est. Sed culpa per gratiae infusionem sufficienter remittitur.
Ergo ad poenitentiam de peccato agendam non est necessaria confessio.
AG2
Praeterea, aliquibus est peccatum remissum sine hoc quod confessi legantur, sicut patet de Petro, et de
Magdalena, et etiam de Paulo. Sed non est minoris efficaciae gratia remittens peccatum nunc quam tunc fuit.
Ergo nec nunc de necessitate salutis est quod homo confiteatur.
AG3
Praeterea, peccatum quod ex alio contractum est, ex alio debet habere medicinam. Ergo peccatum actuale, quod
ex proprio motu quilibet commisit, debet ex seipso tantum habere medicinam. Sed contra tale peccatum
ordinatur poenitentia. Ergo confessio non est de necessitate poenitentiae.
AG4
Praeterea, confessio ad hoc desideratur in judicio, ut secundum quantitatem culpae poena infligatur. Sed homo
potest sibi ipsi poenam infligere majorem quam etiam ab alio sibi infligatur.
Ergo videtur quod non sit confessio de necessitate salutis.
SC1
Sed contra, boetius in Lib. De consolat.: si medicinam expectas, oportet quod morbum detegas. Sed de
necessitate salutis est quod homo de peccatis medicinam accipiat. Ergo et de necessitate salutis est quod morbum
per confessionem detegat.
SC2
Praeterea, in judicio saeculari non est idem judex et reus. Sed judicium spirituale est ordinarius.
Ergo peccator, qui est reus, non habet esse sui ipsius judex, sed ab alio judicari; et ita oportet quod ei confiteatur.
CO
Respondeo dicendum ad primam quaestionem, quod passio Christi, sine cujus virtute nec actuale nec originale
peccatum dimittitur, in nobis operatur per sacramentorum susceptionem, quae ex ipsa efficaciam habent: ideo ad
culpae remissionem et actualis et originalis requiritur sacramentum ecclesiae, vel actu susceptum, vel saltem
voto, quando articulus necessitatis, non contemptus, sacramentum excludit; et per consequens illa sacramenta
1741

