Praeterea, in illo accipiendum est medium virtutis quod per virtutem rectificatur et perficitur.
Sed finis virtutum non est rectificatio rei exterioris, sed operantis secundum rationem: quia eupraxia, idest bona
operatio, est finis in omnibus virtutibus, ut dicit Philosophus in 6 eth.. Ergo non est ibi rei medium, sed rationis
tantum.
SC1
Sed contra, medium quod accipitur secundum proportionem rei ad rem, est medium rei. Sed medium justitiae
accipitur secundum proportionem rei ad rem, ut geometricam in justitia distributiva, vel arithmeticam in
commutativa, ut dicit Philosophus in 5 ethic.. Ergo est ibi medium rei.
SC2
Praeterea, justitia est aequalitas quaedam. Sed aequalitas est etiam secundum rem medium inter plus et minus.
Ergo etiam in justitia est medium rei.
CO
Ad secundam quaestionem dicendum, quod in justitia oportet esse non solum medium rationis, sed etiam rei:
cujus ratio est, quia justitia est circa operationes, et secundum ordinem ad alterum; unde illum ad quem sunt
operationes justitiae, accipiunt quasi regulam. Et ideo sicut passiones circa quas sunt aliae virtutes oportet quod
aequentur rationi; ita oportet quod operationes circa quas est justitia, adaequentur illi ad quem est justitia; quod
non potest esse, nisi secundum rem tantum reddatur quantum ei debetur; et ideo ibi est medium rei. Sed inter
aliquos duos potest constitui aequalitas dupliciter. Uno modo secundum quod utrisque aliquid reddendum est; et
in hoc constituit ei aequalitatem justitia distributiva, quae non dat aequale utrique secundum quantitatem, sed
secundum proportionem, quia utrique dat quantum sibi debetur; et ideo medium in justitia distributiva dicitur
esse secundum proportionabilitatem geometricam, in qua salvatur eadem proportio, sed non eadem quantitas;
sicut sex est medium inter quatuor et novem: quia in qua proportione se habet ad quatuor, scilicet in sesquialtera,
in ipsa se habet novem ad ipsum; quamvis novem excedant sex in tribus, et sex quatuor in duobus. Alio modo
constituitur aequalitas justitiae inter aliquos, inquantum unus debet recipere ab alio propter hoc quod ille prius
recipit ab isto: et ad hoc est justitia commutativa. Et quia tantum debet secundum quantitatem aliquis ab altero
recipere quantum ei tribuit, ideo in hac specie justitiae salvatur medium secundum proportionem arithmeticam,
in qua salvatur eadem quantitas; sicut tria est medium inter quatuor et duo, quia utrinque est excessus in unitate.
RA1
Ad primum igitur dicendum, quod in justitia est medium rationis, quod et idem est medium rei.
RA2
Ad secundum dicendum, quod in justitia non consideratur conditio personae, nisi inquantum ex conditionibus
personae variatur quantitas rei. Qui enim percutit principem, majorem offensam facit; et ideo plus debet puniri.
Et similiter etiam patet in justitia distributiva, quod diversitas personarum in diversitatem rei redundat.
RA3
Ad tertium dicendum, quod in justitia incidit in idem rectificatio operationis et rectificatio rerum, ut dictum est.
Articulus 3C
AG1
Ulterius. Videtur quod in virtutibus intellectualibus non sit medium. Medium enim accipitur in passionibus,
secundum quod mensuratur ad rationem.
Sed in virtutibus intellectualibus non est accipere aliquid superius ad quod mensurentur.
Ergo in eis non est accipere medium.
AG2
Praeterea, medium virtutis est inter contrarias passiones. Sed in intellectualibus non sunt contrariae passiones:
quia rationes contrariorum in intellectu non sunt contrariae. Ergo in intellectualibus virtutibus non est accipere
medium.
AG3
Praeterea, ubicumque est accipere medium, est accipere extrema, quae corrumpunt medium.
Sed in intellectu non est accipere extrema corrumpentia medium: quia intellectus non corrumpitur neque ex
magno intelligibili neque ex parvo, ut dicitur in 3 de anima. Ergo in virtutibus intellectualibus non est medium.
SC1
Sed contra, in virtutibus moralibus non invenitur medium nisi secundum quod participant rationem rectam. Sed
ratio recta per prius invenitur in intellectualibus quam in moralibus. Ergo verius est medium in intellectualibus
quam in moralibus.
SC2
Praeterea, ars est intellectualis virtus, ut patet in 6 ethic.. Sed Philosophus in 2 ethic., per medium artis probat
medium virtutis. Ergo virtus intellectualis habet medium.
CO
Ad tertiam quaestionem dicendum, quod bonum virtutum intellectualium consistit in hoc quod verum dicatur.
Veritas autem consistit in quadam adaequatione intellectus et vocis ad rem. Et quia aequalitas est medium inter
1230

