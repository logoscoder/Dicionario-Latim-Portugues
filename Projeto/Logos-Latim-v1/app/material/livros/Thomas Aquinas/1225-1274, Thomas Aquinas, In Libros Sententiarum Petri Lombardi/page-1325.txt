Praeterea, videtur quod in illis octo sit etiam aliqua superfluitas. Mendacium enim quod fit in doctrina religionis,
non distinguitur ab aliis nisi secundum materiam. Sed materialis multiplicatio relinquenda est. Ergo non debuit
hoc mendacium contra alia distingui.
AG6
Praeterea, Philosophus, in 4 eth., dividit mendacium in jactantiam et ironiam. Cum ergo haec membra hic
praetermittantur, videtur divisio insufficiens.
CO
Respondeo dicendum, quod mendacium hic dividitur, ut cognoscatur quomodo diversimode contingit mendacio
peccare; et ideo non assignantur hic modi mendacii facientes diversitatem in ipso secundum quod est hujusmodi,
sed magis secundum quod est peccatum. Et propter hoc assignantur tres modi mendacii, secundum quod fallacia,
quae est mendacii complementum, in tribus gradibus consistere potest. Primus gradus est ut sit tantum in fallente
qui fallit, quamvis nullus ab ipso fallatur; et hoc contingit in mendacio jocoso. Secundus gradus est ut fallacia
tantum ad opinionem audientis perveniat, ut scilicet verum aestimet quod falsum est sibi a dicente prolatum; et in
hoc gradu consistit mendacium officiosum, in quo non pervenitur ad plus mali, nisi quod audiens falsam
intentionem concipiat quantum ad intentionem dicentis.
Tertius gradus est ut secundum ejusdem intentionem fallacia perducatur ulterius usque ad damnum in rebus vel
persona alicujus; et hoc est perniciosum mendacium.
RA1
Et per hoc patet solutio ad primum: quia quamvis hujusmodi accidant mendacio inquantum hujusmodi, non
tamen accidunt ei inquantum peccatum.
RA2
Ad secundum dicendum, quod quamvis ludus aliquis sit utilis, non tamen ludus ille talis qualis est ludus
mentientis.
RA3
Ad tertium dicendum, quod ille qui nullius gratia mentitur, ad mendacium jocosum reducitur, maxime si
mentiatur de indifferentibus, et quae ad nullius damnum pertinere possunt: operationes enim ludicrae nullius
gratia fiunt, ut dicitur in 10 eth..
RA4
Ad quartum dicendum, quod illa octo genera mendacii sub tribus primis continentur; sed ideo magis particulatim
dividuntur quia in diversis materiis contingit esse majus vel minus peccatum; unde tria membra secundae
divisionis reducuntur ad mendacium perniciosum. Potest enim alicui inferri nocumentum vel in spirituali vita (et
sic est primum quod fit in doctrina religionis), vel in aliis; sive nocumentum alicui illatum in nullius profectum
cedat, quod est secundus modus; sive cedat in profectum alicujus, quod est tertius modus.
Duo vero alii modi reducuntur ad mendacium jocosum. Quia aliquando aliquis mentitur propter suam
delectationem quam habet in mentiendo, et sic est quartus modus; aliquando autem propter delectationem
alterius, cui ex mendacio placet, et sic est quintus modus. Tres vero ultimi modi reducuntur ad officiosum
mendacium. Aliquando enim aliquis mentitur ad vitandum damnum alterius in pecunia, et sic est sextus modus;
aliquando in persona quantum ad vitam corporalem, et sic est septimus modus; aliquando vero quantum ad ea
quae virtutis sunt, et sic est octavus.
RA5
Ad quintum dicendum, quod materialis multiplicatio debuit hic tangi, inquantum diversa quantitas culpae per
eam insinuatur.
RA6
Ad ultimum dicendum, quod Philosophus assignat duas species mendacii secundum quod opponitur virtuti; et
ideo divisit mendacium in superfluum, quod est jactantia, et diminutum, quod est ironia. Jactator enim est qui
majora de se fingit quam sint; ironia autem quae minora. Hic autem dividitur mendacium ad cognoscendum
quantitatem in ipso; et ideo oportuit aliter dividere.
|a3 Articulus 3: Utrum omne mendacium sit peccatum.
AG1
Ad tertium sic proceditur. Videtur quod non omne mendacium sit peccatum. Nullum enim peccatum fit instinctu
spiritus sancti. Sed Jacob, ut in littera dicitur, propter familiare consilium spiritus sancti, quod a matre acceperat,
dixit se esse primogenitum, cum non esset, genes. 27: et ita mentitus est. Ergo aliquod mendacium non est
peccatum.
AG2
Praeterea, nullum peccatum remuneratur a Deo. Sed obstetrices Aegypti sunt remuneratae a Deo pro mendacio
quod Pharaoni dixerunt, ut dicitur Exod. 1. Ergo aliquod mendacium non est peccatum.
AG3
Praeterea, nullus virtuosus, inquantum hujusmodi, peccat. Sed secundum Philosophum in 4 ethic., ad virtutem
veritatis pertinet declinare ad minus, in quo aliquod mendacium est. Ergo non omne mendacium est peccatum.
1325

