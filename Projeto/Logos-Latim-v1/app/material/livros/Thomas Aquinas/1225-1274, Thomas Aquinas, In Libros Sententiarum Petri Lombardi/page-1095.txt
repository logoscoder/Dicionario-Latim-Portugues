AG1
Ulterius. Videtur quod virtutes theologicae non debeant distingui ab utrisque. Ad ea enim ad quae potentia est
naturaliter determinata, non indiget aliquo habitu superinducto. Sed cognitio Dei omnibus naturaliter est inserta,
ut dicit Damascenus; et similiter desiderium summi boni, ut dicit boetius 4 de consolat..
Ergo non indigemus aliquibus virtutibus quae Deum habeant pro objecto, quod dicitur ad virtutes theologicas
pertinere.
AG2
Praeterea, sicut nos ponimus fruitionem divinam finem omnium actuum humanorum, ita Philosophi posuerunt
felicitatem. Sed ipsi non posuerunt aliquas virtutes quae haberent felicitatem pro objecto. Ergo nec nos
indigemus aliquibus virtutibus quae Deum habeant pro objecto.
AG3
Praeterea, ad eumdem habitum pertinet cognoscere principia, et quae ex principiis cognoscuntur.
Sed finis est principium in operabilibus, ut dicit Philosophus in 7 ethic., et 2 physic.. Ergo virtutes theologicae
quae habent finem pro objecto, non debent distingui a cardinalibus, quae dirigunt nos in his quae sunt ad finem.
AG4
Praeterea, perfectiones perfectibilibus proportionantur.
Sed in nobis non est aliqua potentia perfectibilis per virtutem humanam nisi rationale per essentiam, quod
perficitur virtute intellectuali, et rationale per participationem, quod perficitur virtute morali. Ergo nec potest
esse aliud genus virtutum praeter duo praedicta genera.
SC1
Sed contra est quod apostolus, 1 corinth., 13, ponit has virtutes, fidem, spem et caritatem, quae nec sunt
intellectuales nec morales, ut patet discurrendo per singulas virtutes quae a sanctis et philosophis numerantur.
Ergo oportet ponere tertium genus virtutum quae theologicae dicuntur.
SC2
Praeterea, magis distat Deus a creaturis quam quaevis creaturae ab invicem. Sed diversitas aliquarum
creaturarum requirit diversitatem habituum.
Ergo virtutes quae habent Deum pro objecto, ab aliis distinguuntur.
CO
Ad tertiam quaestionem dicendum, quod in omnibus quae agunt propter finem oportet esse inclinationem ad
finem, et quamdam inchoationem finis: alias nunquam operarentur propter finem. Finis autem ad quem divina
largitas hominem ordinavit vel praedestinavit, scilicet fruitio sui ipsius, est omnino supra facultatem naturae
creatae elevatus: quia nec oculus vidit, nec auris audivit, nec in cor hominis ascendit, quae praeparavit Deus
diligentibus se, ut dicitur 1 corinth., 2, 9. Unde per naturalia tantum homo non habet sufficienter inclinationem
ad illum finem; et ideo oportet quod superaddatur homini aliquid per quod habeat inclinationem in finem illum,
sicut per naturalia habet inclinationem in finem sibi connaturalem: et ista superaddita dicuntur virtutes
theologicae ex tribus. Primo quantum ad objectum: quia cum finis ad quem ordinati sumus, sit ipse Deus,
inclinatio quae praeexigitur, consistit in operatione quae est circa ipsum Deum. Secundo quantum ad causam:
quia sicut ille finis est a Deo nobis ordinatus non per naturam nostram, ita inclinationem in finem operatur in
nobis solus Deus: et sic dicuntur virtutes theologicae, quasi a solo Deo in nobis creatae. Tertio quantum ad
cognitionem, inclinatio in finem non potest per naturalem rationem cognosci, sed per revelationem divinam: et
ideo dicuntur theologicae, quia divino sermone sunt nobis manifestatae: unde Philosophi nihil de eis
cognoverunt.
RA1
Ad primum ergo dicendum, quod quamvis homo naturaliter ordinetur ad Deum et per cognitionem et per
affectionem, inquantum est naturaliter ejus particeps, tamen quia est quaedam ejus participatio supra naturam,
ideo quaeritur quaedam cognitio et affectio supra naturam: et ad hanc exiguntur virtutes theologicae.
RA2
Ad secundum dicendum, quod felicitas illa quam Philosophi posuerunt, est ad quam per vires naturales homo
pervenire potest; et ideo ex seipso habet inclinationem naturalem in finem illum: unde non praeexiguntur aliquae
virtutes inclinantes in finem, sed solum dirigentes in operibus quae sunt ad finem. Non sic autem est in
proposito.
RA3
Ad tertium dicendum, quod principia speculativa cognoscuntur per alium habitum naturalem quam conclusiones,
scilicet per intellectum; conclusiones vero per scientiam. Sed in affectu non praecedit aliquis habitus naturalis,
sed ex ipsa natura potentiae est inclinatio ad finem ultimum naturae proportionatum, ut dictum est. Sed ad finem
supra naturam elevatum oportet habitum gratuitum praecedere alios habitus et in intellectuali, ut fidem, et in
affectu, ut caritatem et spem ad quam naturalis inclinatio non pertingit.
RA4
Ad quartum dicendum, quod non solum habitus distinguuntur ex subjectis, sed etiam ex objectis.

1095

