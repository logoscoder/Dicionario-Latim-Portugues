Ad quartum dicendum, quod malum, idest ipsa privatio quae est in subjecto aliquo, non corrumpit aliquid
effective in subjecto illo, ut fiat consumptio continua, sicut humidum per calidum consumitur; sed corrumpit
formaliter loquendo; idest, est ipsa corruptio qua corruptum est; et ideo ratio non procedit.
RA5
Ad quintum dicendum, quod illud bonum naturae quod per peccatum diminuitur, est medium inter animam, quae
est subjectum culpae, et gratiam, quae est oppositum culpae, scilicet ipsa habilitas; quae quidem radicatur in
anima, et perficitur per gratiam; et ideo ex parte illa qua accedit ad gratiam, opponitur culpae, ratione cujus per
culpam diminuitur, ut semper elongatior a gratia fiat; sed ex parte illa qua in substantia animae radicatur non
opponitur culpae, sed est subjectum ejus; et ideo semper manet in anima, quamdiu manet natura.
EX
Manifestum est ex voluntate mala, tamquam ex arbore mala, fieri omnia opera mala. Hoc dicit ad excludendum
quamdam objectionem ex verbis Domini exortam, Matth. 7, 18: non potest arbor bona malos fructus facere; ex
quo videtur sequi quod res bona causa mali esse non possit. Sed dicendum, quod arbor est causa proxima fructus;
causa vero prima in genere illo est vel sol vel terra; et causa prima est communis et bonis et malis arboribus, et
bonis et malis fructibus; ideo ipsa natura voluntatis, sicut causa prima, est principium bonarum et malarum
voluntatum, et bonorum et malorum exteriorum actuum, una et eadem; sed voluntas mala, quae comparatur
arbori, est causa mali actus exterioris proxima, qui comparatur fructui.
Ecce habes primam voluntatem boni mutabilis.
Hoc non dicit, si Angelus primus et homo non peccasset, quin alii sequentes peccare potuissent; sed quia ex illis
primis peccatis sequentia consecuta sunt.
Ubi autem bonum non est, non potest esse corruptio.
Hoc non est intelligendum de bono quod per malum privatur, quia sic ratio sua non valeret: hoc enim bonum
ante adventum mali est; sed post adventum mali non remanet: sed intelligitur de bono quod est subjectum mali,
quod quidem corrumpitur, inquantum debita perfectione privatur.
Quod si esse desisteret, privari non posset; et ita nec corrumpi.
Naturalium sunt privationes bonorum. Hoc intelligendum est de bono naturali, vel ad quod natura est ordinata,
sicut gratia vel virtus; vel de ipsis habilitatibus ad haec bona. Si enim intelligeretur de bonis naturalibus quae
sunt de esse naturae, vel naturam consequentes; sic falsum esset; quia talia bona post peccatum integra manent,
ut dionysius dicit.
Illa dialecticorum regula deficit qua dicunt, nulli rei duo simul inesse contraria. Quomodo deficiat, et quomodo
non, dictum est. Sed secundum intellectum quo proponitur ut regula, nunquam deficit; quamvis aliquo modo
deficiat in bono et malo, quo non deficit in aliis contrariis quae speciales formas designant, ut dictum est.
De ipsis rebus quibus homines mali sunt; idest de peccatis, quae etiam, inquantum res sunt, bonitatem quamdam
habent; sed inquantum deficiunt, mala sunt.

|+d35.q1 Distinctio 35, Quaestio 1
|a0 Prologus
Quia in peccato actuali duo considerantur, scilicet defectus, ex quo rationem mali habet, et substantia actus,
secundum quam actuale peccatum dicitur; determinato de peccato actuali, secundum quod habet rationem mali,
hic incipit determinare de eo quantum ad substantiam actus, in qua defectus fundatur, secundum quem malum
dicitur; et dividitur in partes duas: in prima determinat de peccato quantum ad actum; in secunda de potentia,
quae est ad actum peccati, 44 distinct.: post praedicta consideratione dignum occurrit, utrum peccandi potentia
sit nobis a Deo. Prima dividitur in duas: in prima determinat de peccato in generali; in secunda descendit ad
peccatorum differentias, 42 distinct.: cum autem voluntas mala et operatio sint peccatum, quaeritur, utrum in
eodem homine et circa eamdem rem haec duo unum sint peccatum. Prima dividitur in duas: in prima determinat
de actu peccati in generali. Sed quia actus peccati vel est interior voluntatis, vel est exterior operis; ideo in
secunda parte descendit ad utrosque actus, 38 dist.: post praedicta, de voluntate ejusque fine disserendum est.
Prima dividitur in duas: in prima prosequitur opinionem quorumdam dicentium, actus peccatorum a Deo esse; in
secunda ponit opinionem contrariam, 37 dist.: sunt autem alii plurimi aliter longe de peccato et de actu
sentientes. Prima dividitur in duas: in prima prosequitur opinionem eorum qui dicunt omnes actus ex Deo esse;
in secunda ex incidenti, quia hoc disputatio mota exigebat, interponitur de comparatione peccati ad poenam,
utrum peccatum poena esse possit, 36 distinct.: sciendum est tamen quaedam sic esse peccata ut sint etiam poena
peccatorum.
Prima dividitur in tres: in prima ponit definitionem peccati; in secunda inducit diversas opiniones, ex datis
descriptionibus occasionatas, ibi: quocirca diversitatis hujusmodi verborum occasione de peccato plurimi diversa
senserunt; in tertia prosequitur illam opinionem quod omnes actus a Deo sunt, ibi: quidam diligenter attendentes
verba Augustini...
721

