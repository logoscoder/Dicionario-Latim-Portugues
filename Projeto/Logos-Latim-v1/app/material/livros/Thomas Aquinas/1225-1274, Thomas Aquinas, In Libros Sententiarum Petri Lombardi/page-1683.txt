Ad primum ergo dicendum, quod acceptio illa qua una persona accipit ab alia, est per naturalem fecunditatem, et
non per gratuitam collationem, pro qua impetranda oratio funditur.
RA2
Ad secundum dicendum, quod hoc filius dicit de seipso, non ratione personae, sed ratione naturae assumptae.
RA3
Ad tertium dicendum, quod spiritus dicitur postulare, inquantum nos postulare facit.
Articulus 6B
AG1
Ulterius. Videtur quod nec sanctis qui sunt in patria, competat orare. Quia sancti qui sunt in patria, sunt Christo
conformes, inquantum est homo.
Sed Christo, inquantum est homo, non competit orare; alias diceremus: Christe ora pro nobis.
Ergo nec aliis sanctis competit orare.
AG2
Praeterea, sancti in patria aequales sunt Angelis Dei, Matth. 22. Sed Angelis non competit orare: quia oratio, ut
dictum est, est actus rationis, qui in Angelis non est, cum in umbra intelligentiae oriatur, ut Isaac dicit. Ergo nec
aliis sanctis qui sunt in patria, oratio competit.
AG3
Praeterea, quicumque orat pro alio, alteri meretur. Sed sancti qui sunt in patria, non sunt in statu merendi. Ergo
nec in statu orandi.
SC1
Sed contra est quod dicimus: sancte Petre, ora pro nobis.
SC2
Praeterea, sancti in patria magis fervent caritate quam in via. Sed caritas facit ut sancti in via pro aliis orent. Ergo
multo magis in patria pro nobis orant.
CO
Ad secundam quaestionem dicendum, quod quidam haeretici dixerunt, quod sancti non possunt juvare orando
pro nobis, quia unusquisque recipit secundum ea quae gerit; sed hoc est contra articulum fidei, qui est sanctorum
communio, quae per caritatem fit; et ideo cum etiam in sanctis qui sunt in patria, sit perfectissima caritas,
competit eis pro nobis orare; non autem pro se, quia omnia eis ad votum succedunt.
RA1
Ad primum ergo dicendum, quod Christus, inquantum homo, orat pro nobis; sed ideo non dicimus Christe ora
pro nobis, quia Christus supponit suppositum aeternum, cujus non est orare, sed adjuvare; et ideo dicimus,
Christe audi nos, vel miserere nostri: et in hoc etiam evitamus haeresim Arii et Nestorii.
RA2
Ad secundum dicendum, quod illud quod est rationis, est etiam multo nobilius in intellectu: quia quod potest
virtus inferior, potest superior; et ideo Angeli orare possunt, in quibus intellectus est.
RA3
Ad tertium dicendum, quod quidam dicit, quod non sunt in statu merendi quantum ad praemium essentiale, sed
quantum ad praemium accidentale; et ideo etiam aliis mereri possunt. Sed quia meritum tantum viatorum est;
ideo dicendum, quod aliud est impetrare, et aliud mereri, ut dicetur, et ideo sancti si non possint mereri, possunt
tamen nobis suis orationibus aliquid impetrare.
Articulus 6C
AG1
Ulterius. Videtur quod etiam brutorum animalium sit orare. Quia in Psal. 146, 9, dicitur: qui dat jumentis escam
ipsorum, et pullis corvorum invocantibus eum. Sed invocare Deum est ipsum orare. Ergo etiam animalia orant.
AG2
Praeterea, oratio est denuntiativus appetitus.
Sed animalia bruta appetunt bonum divinum suo modo. Ergo orant.
SC1
Sed contra, oratio non fit nisi ad Deum. Sed Deus non potest cognosci nisi intellectu, quo bruta carent. Ergo
orare non competit eis.
CO
Ad tertiam quaestionem dicendum, quod brutis nullo modo competit orare: tum quia non sunt participes beatae
vitae, quae principaliter in oratione petitur: tum quia etiam Deum, cui oratio offertur, non apprehendunt: tum
etiam quia petere est actus rationis, cum importet ordinationem quamdam, ut ex dictis patet.
RA1
Ad primum ergo dicendum, quod sicut animalia bruta, secundum Augustinum, 10 super gen.

1683

