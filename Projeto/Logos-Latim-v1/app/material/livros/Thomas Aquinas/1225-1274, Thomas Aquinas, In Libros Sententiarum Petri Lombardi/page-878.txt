RA2
Ad secundum dicendum, quod commixtio illa illorum trium, ordinationem signat unionis ipsorum: non enim ibi
proprie commixtio est. Haec autem ordinatio praesupponit divinam acceptationem, qua hoc donum creaturae
dare voluit, ut per unionem personae aeternae coordinaretur: et ideo quamvis commixtio sapientiae possit
attribui, tamen ipsa incarnatio principaliter spiritui sancto approprianda est.
RA3
Tertium concedimus.
Articulus 1D
AG1
Ulterius. Videtur quod non debet etiam appropriari spiritui sancto, ut dicatur de spiritu sancto conceptus. Spiritus
enim sanctus caritas est, et donum Dei, ut in 1 Lib., dist. 1, habitum est.
Sed non convenienter dicitur Christus conceptus de caritate vel dono Dei. Ergo nec de spiritu sancto conceptus
dici debet.
AG2
Praeterea, ut ex verbis Augustini habitum est 36 dist., 1 Lib., haec praepositio de denotat consubstantialitatem:
unde non dicimus aliquid de aliquo fieri, nisi de ejus substantia sit: dicimus enim esse filium de patre; non autem
caelum et terram de Deo. Sed Christus secundum hominem non est consubstantialis spiritui sancto. Ergo non
debet dici de spiritu sancto natus.
AG3
Sed contra est quod dicitur Matth. 1, 20: quod enim in ea natum est, de spiritu sancto est.
CO
Ad quartam quaestionem dicendum, quod ratione jam dicta efficientia incarnationis spiritui sancto appropriatur:
et ideo potest dici Christus conceptus de spiritu sancto, sive haec praepositio de dicat causae efficientis
habitudinem, sive etiam designet rationem faciendi: ipsa enim ratio faciendi incarnationem est bonitas spiritui
sancto appropriata.
RA1
Ad primum ergo contra hoc objectum dicendum, quod quamvis spiritus sanctus sit caritas et donum, tamen
nomine caritatis et doni non signatur ut persona subsistens, cujus est agere; et ideo non potest dici Christus
conceptus de caritate vel dono, si ly de dicat habitudinem causae efficientis: quamvis forte posset concedi
secundum quod ly de signat rationem faciendi.
RA2
Ad secundum dicendum, quod de largo modo accipitur pro Ex.
RA3
|a2 Articulus 2: Utrum Christus, secundum quod homo, possit dici filius spiritus sancti.
Articulus 2A
AG1
Ad secundum sic proceditur. Videtur quod Christus, secundum quod homo, possit dici filius spiritus sancti.
Humanam enim naturam quam assumpsit Christus, tota per indifferentiam trinitas operata est. Sed homo
Christus Jesus convenienter dicitur filius Dei patris. Ergo etiam potest dici filius spiritus sancti, vel totius
trinitatis.
AG2
Praeterea, secundum Philosophum in 15 de anim. Lib., in generatione humana materiam ministrat mater; actio
vero ex semine patris est. Sed omnem actionem quam facit semen hominis patris in generatione humana, facit in
conceptione Christi spiritus sanctus, et multo efficacius. Si ergo ratione illarum actionum dicitur unus homo
pater alterius, videtur quod spiritus sanctus dicitur pater Christi secundum humanam naturam.
AG3
Praeterea, ex hoc homo dicitur pater hominis, quia genuit eum ex matre similem in sua natura. Sed potest dici, ut
videtur, quod spiritus sanctus genuit Christum ex maria virgine, sicut etiam dicitur in Glossa Matth. 3, quod
Deus ex Sara genuerit filium. Cum ergo Christus et spiritus sanctus sint ejusdem naturae, videtur quod spiritus
sanctus possit dici pater Christi.
AG4
Sed contra est auctoritas Augustini in littera.
AG5
Praeterea, sicut supra, 1 dist., dixit Magister, ideo filius, et non pater aut spiritus sanctus, assumpsit carnem, ne
nomen filii transiret ad aliam personam. Sed non est minus inconveniens quod nomen patris transeat ad aliam
personam quam nomen filii. Ergo nomen patris non debet transire ad personam spiritus sancti, ut dicatur pater
Christi.
878

