RA2
Ad secundum dicendum, quod hoc modo per actum generativae virtutis originale traducitur, sicut et natura
humana; unde sicut non oportet quod principalitas humanae naturae in potentia generativa consistat, ita nec quod
ipsa sit primum subjectum originalis, sed magis essentia animae, quae naturam humanam integrat et constituit.
RA3
Ad tertium dicendum, quod, ut supra dictum est, concupiscentia non est totum esse culpae originalis, sed solum
id quod materiale in originali est; quod vero in eo formale est, ex parte voluntatis attenditur; et ideo in viribus
superioribus et inferioribus simul originale salvatur: et hoc non posset esse, nisi per hoc quod defectus et infectio
primo in essentia animae invenitur, quae utrarumque potentiarum principium est, ut sic ex ea in omnes potentias
corruptio originalis transeat.
RA4
Ad quartum dicendum, quod peccatum omne in voluntate est sicut in causa; non tamen semper est in ea sicut in
subjecto, cum etiam concupiscibilis et irascibilis subjectum peccati esse possit; et hoc modo etiam originale in
voluntate est sicut in causa, quia ex voluntate primi parentis in omnes transivit.
RA5
Ad quintum dicendum, quod per visionem Dei non solum ipsa ratio glorificatur, sed etiam totus homo; unde
carentia divinae visionis non est poena tantum rationis, sed totius hominis. Neque oportet quod sicut divina visio
est primo in potentia rationis, ita et originale in potentia primo existat: quia originale consequitur naturam: sed
beatitudo animae in operatione quadam consistit: operatio autem potentiae debetur, sed natura essentiam respicit:
et praeterea ad visionem beatam anima pervenire non potest sine lumine gratiae, cujus subjectum est essentia, ut
supra, 26 dist., dictum est.
|a2 Articulus 2: Utrum potentia generativa sit magis infecta aliis potentiis.
AG1
Ad secundum sic proceditur. Videtur quod generativa non sit prae aliis viribus infecta. Illud enim quod non est
aliqualiter obediens rationi, non potest virtute perfici, vel culpa inquinari. Sed potentia generativa est hujusmodi.
Ergo in ea infectio peccati esse non potest.
AG2
Praeterea, potentiae infectae non contingit esse actum sine peccato. Sed actum generativae virtutis sine peccato
esse contingit, ut patet in actu matrimoniali. Ergo generativa infectione peccati infecta non est.
AG3
Praeterea, infectio originalis peccati est per fomitem. Fomes autem est in sensualitate. Ergo et infectio in ea
principaliter est, et non in generativa.
AG4
Praeterea, infectio peccati est in eo quod est subjectum peccati. Sed subjectum originalis est essentia animae, et
non potentia, ut dictum est. Ergo in ea est infectio, et non in generativa.
AG5
Praeterea, nutritiva, augmentativa et generativa ad eamdem partem animae pertinent, idest vegetabilem. Sed
nutritiva non ponitur infecta originali peccato; nec iterum in augmentativa aliquod peccatum ponitur. Ergo nec
generativa debet dici prae aliis viribus specialiter infecta.
SC1
Sed contra, infectio originalis consistit in resistentia carnis ad animam. Haec autem resistentia praecipue in actu
generativae sentitur. Ergo ipsa maxime infecta est.
SC2
Praeterea, illud quod est causa alicujus, maxime participat illud. Sed generativa est causa infectionis originalis,
quia per actum ejus traducitur.
Ergo ipsa maxime infecta est.
CO
Respondeo dicendum, quod infectio originalis peccati tribus attribuitur: quia inter partes animae, attribuitur
generativae; et inter sensus, tactui; et inter vires appetitivas attribuitur concupiscibili.
Cujus est ratio, quia originale peccatum est naturae, ut dictum est; unde infectio ejus ad illas potentias
principaliter pertinet quae aliquem ordinem habent ad actum quo natura traducitur.
Actus autem ille duo habet, scilicet substantiam actus, et delectationem. Delectatio autem ad sensum tactus
pertinet. Substantia vero actus virtuti generativae attribuitur sicut exequenti, sed virtuti concupiscibili sicut
imperanti, quia ejus est tendere in id quod est conveniens et delectabile secundum sensum: et ideo diversis
rationibus his tribus viribus talis infectio praecipue ascribitur.
RA1
Ad primum ergo dicendum, quod peccatum actuale, quod consistit in actu ejus qui peccat, et voluntate, non
potest esse in illa parte quae rationi non obedit; nihil tamen prohibet quin in illa parte quae principium naturalis
operationis est, infectio naturae salvetur. Sciendum tamen est, quod etiam actuale peccatum in generativa esse
693

