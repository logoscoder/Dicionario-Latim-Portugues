Ad quartum dicendum, quod in his in quibus uxor viro tenetur, et e converso, neuter potest vovere sine mutuo
consensu, sicut patet de voto continentiae. Sed quia in dispensatione domus et regimine vitae mulier est subjecta
viro; et non e converso; ideo vir potest in talibus vovere sine consensu uxoris, sed non e converso.
|a2 Articulus 2: Utrum votum convenienter dividatur in commune et singulare.
Articulus 2A
AG1
Ad secundum sic proceditur. Videtur quod votum inconvenienter dividatur in commune et singulare. Quia
divisum debet secundum eamdem rationem praedicari de dividentibus. Sed votum non eadem ratione praedicatur
de voto communi et singulari; quia singulare proprie est votum, non autem commune, ut ex dictis patet. Ergo est
incompetens divisio.
AG2
Praeterea, singulare non dividitur contra commune, sed magis proprie contra universale.
Ergo et votum deberet hic dividi in singulare et universale.
AG3
Praeterea, omne votum sui transgressione inducit speciale peccatum. Sed votum commune sui transgressione non
inducit speciale peccatum; quia sic homo post baptismum quolibet peccato peccaret dupliciter. Ergo non est
votum aliquod commune.
AG4
Praeterea, ille qui non habet usum liberi arbitrii, non potest votum emittere. Sed baptismum suscipit aliquis non
habens usum liberi arbitrii.
Ergo in baptismo non fit aliquod votum quod commune dici debeat.
CO
Respondeo dicendum ad primam quaestionem, quod divisio illa qua votum dividitur in singulare et commune,
est divisio analogi quod praedicatur per prius et posterius de suis dividentibus, sicut ens de substantia et
accidente.
Cum enim votum sit obligatio ex voluntate facta, necessitas autem voluntarium excludat; illud votum quod nihil
habet necessitatis, dicitur per prius votum, quasi habens complete rationem voti; et hoc est votum singulare,
quod est de illis ad quae non tenemur. Illud autem votum quod habet aliquid necessitatis, habet incomplete
rationem voti, et ideo dicitur per posterius, votum; et hoc est votum commune, quod est de his ad quae omnes
tenentur, quorum est necessitas conditionata, non absoluta, ut ex dictis patet.
RA1
Ad primum ergo dicendum, quod ratio illa procedit de divisione univoci; et talis non est hic.
RA2
Ad secundum dicendum, quod votum commune est quidam singularis actus, et a singulari persona emissum;
unde non posset convenienter dici universale; sed dicitur commune ratione horum de quibus est, ad quae omnes
tenentur.
RA3
Ad tertium dicendum, quod transgressio voti communis non facit speciale peccatum, sed addit peccato specialem
deformitatem: magis enim peccat baptizatus eodem genere peccati quam non baptizatus, ut patet Hebr. 10, 29:
quanto putatis deteriora mereri supplicia qui filium Dei conculcaverit, et sanguinem testamenti pollutum duxerit?
et ideo non frustra emittitur, cum aliquam obligationem addat, sicut lex scripta addit aliquam obligationem supra
legem naturae; et ita non facit aliud peccatum, sed novam deformitatem addit.
RA4
Ad quartum dicendum, quod ratio illa procedit de votis quae sunt de his ad quae non omnes tenentur.
Sed ex hoc quod vice pueri patrinus votum commune emittit, nihil puero deperit, quia ad idem alias esset
obligatus: nec obstat quod sit major obligatio, quia huic praeponderat magnitudo beneficii quae impenditur. Non
enim injuriam facit puero qui pro eo beneficium accipit ab aliquo, cui postea puer ad annos discretionis veniens,
ad servitium vel gratiarum actionem teneatur.
Articulus 2B
AG1
Ulterius. Videtur quod votum non convenienter dividatur in privatum et solemne. Est enim aliquod votum
publicum quod non est solemne nec privatum. Ergo non est sufficiens praedicta divisio.
AG2
Praeterea, divisio debet esse per ea quae sunt essentialia rei. Sed privatum et solemne non dividunt votum per
aliquod quod sit ei essentiale; quia votum essentialiter est quaedam obligatio Deo facta; quantum autem ad
Deum non differt obligatio utrum fiat in secreto, vel coram pluribus.
Ergo praedicta divisio est incompetens.
1993

