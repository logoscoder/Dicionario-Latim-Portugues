excusat. Ergo veniam consequitur, et sic peccata oblita sibi relaxantur; cum impium sit a Deo dimidiam sperare
veniam, ut supra, dist. 15, Magister dicit.
CO
Respondeo dicendum, quod confessio operatur praesupposita contritione, quae culpam delet; et sic ordinatur
confessio directe ad dimissionem poenae; quod quidem facit et ex erubescentia quam habet, et ex VI clavium,
cui se confitens subjicit. Contingit autem quandoque quod per contritionem praecedentem peccatum aliquod
deletum est quo ad culpam sive in generali, si ejus tunc memoria non habeatur, sive in speciali; et tamen ante
confessionem aliquis illius peccati oblitus est; et tunc confessio generalis sacramentalis operatur ad dimissionem
poenae ex VI clavium, quibus se confitens subjicit, nullum obstaculum, quantum in ipso est, ponens. Sed ex illa
parte qua erubescentia confessionis peccati poenam minuebat, poena ipsius, de qua quis specialiter coram
sacerdote non erubuit, non est diminuta.
RA1
Ad primum ergo dicendum, quod in sacramentali confessione non solum requiritur absolutio, sed judicium
sacerdotis satisfactionem imponentis expectatur; et ideo quamvis iste absolutione sit functus, tamen tenetur
confiteri, ut suppleatur quod defuit sacramentali confessioni.
RA2
Ad secundum dicendum, quod confessio non operatur, ut dictum est, nisi contritione praesupposita; de qua
quando vera fuerit, non potest aliquis scire, sicut nec scire potest an gratiam habeat, per certitudinem. Et ideo
sciri non potest, utrum per confessionem generalem sit sibi peccatum oblitum dimissum per certitudinem;
quamvis possit per conjecturas aliquas aestimari, de quibus supra, dist. 9, dictum est.
RA3
Ad tertium dicendum, quod iste non reportat commodum ex negligentia; quia non ita plenam remissionem
consequitur, sicut alias consecutus fuisset; nec tantum meretur; et tenetur iterum confiteri, cum ad memoriam
peccatum reduxit.
RA4
Ad quartum dicendum, quod ignorantia juris non excusat, quia ipsa peccatum est; sed ignorantia facti excusat.
Unde aliquis de hoc quod non confitetur peccata quae nescit esse peccata propter ignorantiam juris divini, non
excusatur a fictione; excusaretur autem, si nesciret ea esse peccata propter ignorantiam particularis
circumstantiae, ut si cognovit alienam quam credidit esse suam. Sed oblivio de actu peccati habet ignorantiam
facti; et ideo excusat a peccato fictionis in confessione, quod fructum absolutionis et confessionis impedit.
|a3 Articulus 3: Utrum aliquis licite possit confiteri peccatum quod non habet.
AG1
Ad tertium sic proceditur. Videtur quod aliquis licite possit confiteri peccatum quod non habet. Quia, sicut dicit
Gregorius, bonarum mentium est ibi culpam agnoscere ubi culpa non est. Ergo ad bonam mentem pertinet ut de
illis culpis se accuset quas non commisit.
AG2
Praeterea, aliquis per humilitatem se reputat deteriorem aliquo qui est manifestus peccator; et in hoc
commendandus est. Sed quod corde quis aestimat, licet ore confiteri. Ergo licite potest se confiteri habere
gravius peccatum quam habeat.
AG3
Praeterea, aliquis quandoque dubitat de aliquo peccato, utrum sit mortale vel veniale; et talis debet, ut videtur, de
illo confiteri ut de mortali.
Ergo aliquis debet confitere aliquod peccatum quod non habet.
AG4
Praeterea, satisfactio ex confessione ordinatur.
Sed aliquis potest satisfacere de peccato quod non commisit. Ergo potest etiam confiteri peccatum quod non
fecit.
SC1
Sed contra, quicumque dicit se fecisse quod non fecit, mentitur. Sed nullus in confessione mentiri debet, cum
omne mendacium sit peccatum.
Ergo nullus debet confiteri peccatum quod non fecit.
SC2
Praeterea, in judicio exteriori non debet aliquod crimen alicui impingi, quod non potest per testes idoneos
probari. Sed testis in foro poenitentiae est conscientia. Ergo aliquis non debet se accusare de peccato quod
conscientia sua non habet.
CO
Respondeo dicendum, quod per confessionem debet poenitens se confessori suo manifestare.

1820

