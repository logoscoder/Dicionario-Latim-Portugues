Ad quartum dicendum, quod sanctitas quae est in materiis aliorum sacramentorum, non est forma sanctitatis
absolute, sed secundum ordinem ad aliud, ut in 1 dist. Dictum est; et ideo non est simile de aliis sacramentis et
de hoc, ut ex dictis patet.
RA5
Ad quintum dicendum, quod ex hoc ipso quod alia sacramenta perficiuntur in acceptione vel collatione, contingit
quod illud quod est in eis sacramentum et res, est aliquid acquisitum in suscipiente; in hoc autem sacramento
aliter est, ut ex dictis patet.
Articulus 1B
AG1
Ulterius. Videtur quod non sit unum sacramentum, sed multa. Primo per hoc quod in collecta dicitur: purificent
nos, Domine, haec sacramenta quae sumpsimus.
AG2
Praeterea, sacramentum est in genere signi.
Sed ea quae sunt in genere signi, sicut nomina, plurificantur ad pluralitatem signantium, quamvis sit idem
signatum; sicut marcus et tullius sunt duo nomina, quamvis sit eadem res significata.
Ergo cum in eucharistia sint plura signantia, sicut species panis et vini, videtur quod sint plura sacramenta.
AG3
Praeterea, unitas rei est ex forma sua. Sed in eucharistia sunt duae formae, una ad consecrationem panis, alia ad
consecrationem sanguinis.
Ergo sunt duo sacramenta.
AG4
Praeterea, ea quae nec in genere nec in specie conveniunt, sunt plura simpliciter. Sed corpus Christi verum cum
speciebus panis et vini sunt differentia et specie et genere. Ergo sunt plura simpliciter. Cum ergo utrumque
dicatur sacramentum in eucharistia, videtur quod non sit unum sacramentum.
AG5
Praeterea, ex duobus perfectis non fit aliquid unum. Sed Christus perfecte est sub utraque specie, scilicet panis et
vini. Ergo ex his duobus non fit unum sacramentum.
SC1
Sed contra est, quia si essent duo, tunc sacramenta novae legis non essent tantum septem.
SC2
Praeterea, quaecumque ordinantur ad idem efficiendum et significandum, pertinent ad unum sacramentum.
Sed omnia quae in eucharistia sunt, pertinent ad idem repraesentandum, scilicet mortem Domini, et idem
efficiendum, scilicet gratiam, per quam homo incorporatur corpori mystico. Ergo est unum tantum sacramentum.
CO
Ad secundam quaestionem dicendum, quod per se unum simpliciter, et quod est numero unum, tribus modis
dicitur. Uno modo sicut indivisibile est unum, ut punctum et unitas, quod neque est multa actu neque potentia.
Alio modo quod est unum ex continuitate, quod tamen est multa potentia, sicut linea. Tertio modo quod est
unum perfectione, sicut dicitur calceamentum unum, quia habet omnes partes quae requiruntur ad calceamentum;
et haec unitas dicitur in omnibus illis ad quorum integritatem aliqua exiguntur, sicut unus homo, una domus. Et
quia ad esse sacramenti multa concurrunt, sicut forma et materia, et hujusmodi; ideo ab hac unitate perfectionis
dicitur sacramentum unum esse. Illa enim sunt de integritate alicujus instrumenti quae requiruntur ad
operationem illam ad quam instrumentum deputatum est. Hoc autem sacramentum deputatum est ex divina
institutione ad cibationem spiritualem, quae per cibationem corporalem significatur. Et quia cibatio corporalis
duo requirit, scilicet aliquid per modum cibi, et aliquid per modum potus; ideo ad integritatem hujus sacramenti
ex divina institutione est aliquid per modum cibi, scilicet corpus Christi; et aliquid per modum potus, scilicet
sanguis.
RA1
Ad primum ergo dicendum, quod dicitur pluraliter sacramenta propter materialem diversitatem signorum.
RA2
Ad secundum dicendum, quod ratio illa procedit quando utrumque signum habet integram significationem; sic
autem non est hic: quia cibatio spiritualis non significatur perfecte neque per panis tantum neque per vini tantum
sumptionem, sed per utrumque simul, sicut est in significatione nominum compositorum.
RA3
Ad tertium dicendum, quod ratio illa procederet, si utraque forma responderet toti sacramento; sed hoc falsum
est: quia una forma respondet uni, et alia alii eorum quae ad sacramentum exiguntur.
RA4
Ad quartum dicendum, quod quamvis non sint unum in genere vel specie naturae, possunt tamen esse unum per
relationem ad unam operationem, ex qua unitate sumitur unitas sacramenti.
RA5
1481

