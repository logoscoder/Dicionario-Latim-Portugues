Tertium conceditur.
RA4
Ad quartum dicendum, quod nullo modo est concedendum quod pater intelligat a filio, vel quod intelligat in
filio, sicut in objecto vel specie qua cognoscitur: quia hoc poneret filium habere aliquam rationem principii ad
patrem. Sed tamen concedendum est quod pater intelligit in filio et seipsum et alia, inquantum videt filium esse
similitudinem suam et omnium aliorum, sicut principium videtur in eo cujus est principium, quamvis et in seipso
videatur. Possum enim videre hominem in imagine sua, quamvis ipsum etiam per se videam.
Ita quamvis pater seipsum videat in se et omnia alia, tamen omnia potest videre in filio, et seipsum, sicut et
seipsum in creatura videre potest, inquantum ipsum creatura repraesentat, quamvis imperfecte.
RA5
Ad quintum quod in contrarium objicitur, dicendum, quod Augustinus accipit verbum prout dicit realem exitum
et distinctionem a dicente, et non secundum quod ad rationem verbi sufficit distinctio rationis; et ideo accipit
verbum tantum personaliter.
RA6
Ad sextum dicendum, quod in divinis non est nisi tantum unum verbum; et tamen est ibi verbum personale et
essentiale, quia persona non distinguitur ab essentia; unde nec excluditur per dictionem exclusivam.
RA7
Ad septimum dicendum, quod omnia illa quae dicuntur, possunt accipi realiter vel secundum rationem; et
utrumque sufficit ad rationem verbi; et ideo potest dici essentialiter et personaliter.
Articulus 2B
AG1
Ulterius quaeritur circa hoc: si verbum dicatur personaliter, utrum solus filius dicendus sit verbum.
Videtur quod non. Quia sicut filius exit a patre ut manifestans ipsum, ita et spiritus sanctus. Ergo ratio verbi
utrique aequaliter convenit.
AG2
Praeterea, intellectus est quasi medium inter naturam quam sequitur, et voluntatem quam praecedit.
Sed medium pertinet ad utrumque extremorum.
Cum ergo verbum dicat processionem intellectus, videtur quod non magis dicatur filius verbum, qui procedit per
modum naturae, quam spiritus sanctus, qui procedit per modum voluntatis.
AG3
Item, causa manifestatur per effectum. Sed intellectus divinus est causa omnium creaturarum, sicut intellectus
artificis causa artificiatorum. Ergo omnes creaturae possunt dici verbum Dei.
SC1
Contra est quod dicit Augustinus, quod sicut in trinitate solus filius dicitur verbum, ita solus spiritus sanctus
dicitur donum. Ergo sicut donum non convenit filio, ita nec verbum spiritui sancto.
CO
Ad id quod ulterius quaeritur, dicendum, quod si verbum personaliter sumatur, soli filio convenit, et non spiritui
sancto; quia spiritus sanctus procedit per modum voluntatis; et ideo proprie dicitur amor et donum; sed procedere
per modum naturae vel intellectus convenit filio; et ideo ipse proprie et genitus et verbum dicitur.
RA1
Ad primum ergo quod objicitur, dicendum, quod ad rationem verbi non solum exigitur esse manifestativum: quia
sic cujuslibet causae esset verbum suus effectus, quod non potest dici nisi metaphorice; sed oportet quod in illo
verbo intelligatur processio intellectus, et hoc non convenit spiritui sancto.
RA2
Ad secundum dicendum, quod spiritus sanctus procedit a duobus; et ideo sua processio est per modum
conformitatis amoris, quae est ex unione voluntatis in volentibus; et propter hoc procedit tantum per modum
voluntatis. Sed tam processio intellectus quam processio naturae, est ab uno tantum; non autem ab uno secundum
quod unitur alteri, si sit perfectum agens sicut est agens divinum; et ideo uterque modus processionis convenit
illi personae quae solum ab uno est.
RA3
Ad tertium dicendum, quod creatura non potest dici proprie verbum, sed magis vox verbi; sicut enim vox
manifestat verbum, ita et creatura manifestat divinam artem; et ideo dicunt sancti, quod uno verbo Deus dixit
omnem creaturam; unde creaturae sunt quasi voces exprimentes unum verbum divinum; unde dicit Augustinus:
omnia clamant: Deus fecit.
Sed hoc non dicitur nisi metaphorice.
|a3 Articulus 3: Utrum verbum dicat semper respectum ad creaturam.
AG1

238

