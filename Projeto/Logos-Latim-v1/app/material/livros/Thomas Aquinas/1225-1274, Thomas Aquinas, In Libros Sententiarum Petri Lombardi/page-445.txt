AG1
Ad tertium sic proceditur. Videtur quod peccatum Angeli primum non fuit de genere superbiae, sed aliud. Quia,
sicut 1 timoth., 6, 10, dicitur, radix omnium malorum est cupiditas vel avaritia.
Sed peccatum Angeli fuit quasi omnium peccatorum radix. Ergo suum peccatum fuit cupiditatis, vel avaritiae.
AG2
Praeterea, in littera dicitur, quod averti a Deo est odio habere vel invidere. Sed Angeli peccando a Deo aversi
sunt. Ergo eorum peccatum fuit invidiae vel odii.
AG3
Praeterea, fugere laborem in bonis spiritualibus pertinet ad accidiam. Sed bernardus dicit, quod in hoc fuit Angeli
peccatum, quod sine labore gloriam habere voluit. Ergo videtur quod suum peccatum fuit accidiae.
AG4
Praeterea, quicumque non facit illud ad quod tenetur, peccat per omissionem. Sed Angelus debuit conferre de
Dei ordinatione, ne ultra ipsam appeteret aliquid, quod non fecit. Ergo per omissionem peccavit.
AG5
Praeterea, inter virtutes primum locum tenet fides, quasi fundamentum. Sed infidelitas fidei opponitur.
Ergo cum Angeli peccatum primum fuerit, videtur quod fuerit infidelitas.
SC1
Sed contra, sicut dicitur Eccle. 10, 15, initium omnis peccati est superbia. Sed a malitia diaboli omne peccatum
originem trahit. Ergo videtur quod suum peccatum fuit superbia.
CO
Respondeo dicendum, quod superbia tribus modis accipitur. Uno modo prout sumitur habitualiter, scilicet
quaedam inclinabilitas, vel ex naturae inflexibilitate tantum, vel ex fomitis corruptione, ad superbiam; et sic
dicitur superbia initium omnis peccati. Alio modo dicitur superbia secundum quod aliquis actualiter se effert
extra praecepti limites, ut praecipienti non subjiciatur; et sic non est speciale peccatum, sed quaedam generalis
conditio, omne peccatum consequens ex parte aversionis. Tertio modo dicitur superbia inordinatus appetitus
propriae excellentiae, et praecipue in dignitate vel honore; et sic est speciale peccatum, unum de septem
capitalibus vitiis; et sic primum peccatum Angeli superbia fuit: quod patet tum ex desiderato, quia eminentiam
dignitatis appetiit: tum etiam ex motivo, quia ex consideratione propriae pulchritudinis in peccatum ruit.
RA1
Ad primum ergo dicendum, quod cupiditas etiam tripliciter dicitur. Uno modo secundum quod est radix omnis
peccati, et sic est quaedam inclinabilitas in desiderium inordinatum cujuscumque desiderabilis, vel ex
corruptione fomitis, vel ex conditione naturae, quae flexibilis est, propter hoc quod est ex nihilo. Alio modo
dicitur, secundum quod est conditio omne peccatum sequens ex parte conversionis, prout dicit desiderium
actualiter inordinatum cujuscumque desiderabilis, vel honoris, vel scientiae, etc.. Tertio modo dicitur, secundum
quod est speciale vitium et unum de septem capitalibus, scilicet inordinatum desiderium habendi ea quae
sufficientiam in vita promittunt, ut pecunia, et alia quorum pretium numismate mensuratur: et per se constat
quod talium desiderio diabolus non peccavit.
RA2
Ad secundum dicendum, quod odium et invidia respectu Dei, praesupponunt in Angelo voluntatis pravitatem, ut
dicit Augustinus super Genesim ad litteram, Lib. 11: quod sic patet: quia nullius rei potest esse odium, nisi quod
est dissonum et contrarium voluntati. Illud autem quod est optimum, nihil defectus habens admixtum, non est
contrarium nisi voluntati non rectae. Similiter invidia est dolor alienae prosperitatis, inquantum est impeditiva
alicujus boni proprii; divina autem felicitas non est impeditiva alicujus proprii boni, nisi quod inordinate
desideratur: quia ab eo omne bonum descendit; et ita odium et invidia praesupponunt aliquod peccatum per quod
voluntas deordinetur; et sic non fuit peccatum ejus odii vel invidiae.
RA3
Ad tertium dicendum, quod Angeli in hoc quod Deo ministrant et merentur, laborem vel taedium non habent: et
ideo peccatum accidiae eis non competit. Sed pro tanto dicuntur voluisse sine labore gloriam consequi, quia
propria virtute assequi voluerunt, secundum quod laboriosum dicitur illud quod facultatem operantis excedit.
RA4
Ad quartum dicendum, quod omissio quandoque est speciale peccatum, quando scilicet dimittitur aliquid quod
fieri debet, eo quod specialiter praeceptum est; quandoque vero est conditio omne peccatum consequens,
secundum quod est dimissio alicujus circumstantiae in opere observandae: et hoc modo non est inconveniens
quod in primo peccato Angeli fuerit omissio. Potest tamen dici, quod non tenebatur tunc actualiter conferre, quia
alio modo peccatum vitare poterat.
RA5
Ad quintum dicendum, quod ea quae sunt prima in generatione, non oportet quod sint prima in destructione;
unde non sequitur, si fides est prima virtutum, quod infidelitas sit primum vitiorum.

445

