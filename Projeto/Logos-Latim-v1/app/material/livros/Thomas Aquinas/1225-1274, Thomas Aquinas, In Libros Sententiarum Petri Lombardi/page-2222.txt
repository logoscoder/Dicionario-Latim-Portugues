Praeterea, praemium debetur actui, et non habitui; unde fortissimi non coronantur, sed agonizantes, ut patet 1
ethicor.; et 2 ad timoth. 2, 5: non coronabitur, nisi qui legitime certaverit. Sed beatitudo est praemium. Ergo
diversi gradus beatitudinis non erunt secundum diversos gradus caritatis.
SC1
Sed contra est, quia quanto aliquis erit Deo magis conjunctus, tanto erit beatior. Sed secundum modum caritatis
est modus conjunctionis ad Deum.
Ergo secundum differentiam caritatis erit et diversitas beatitudinis.
SC2
Praeterea, sicut simpliciter sequitur ad simpliciter, ita magis ad magis. Sed habere beatitudinem sequitur ad
habere caritatem. Ergo et habere majorem beatitudinem sequitur ad habere majorem caritatem.
CO
Ad quartam quaestionem dicendum, quod principium distinctivum mansionum, sive graduum beatitudinis, est
duplex; scilicet propinquum et remotum. Propinquum est diversa dispositio quae erit in beatis, ex qua contingit
diversitas perfectionis apud eos in operatione beatitudinis; sed principium remotum est meritum quo talem
beatitudinem consecuti sunt. Primo autem modo distinguuntur mansiones secundum caritatem patriae; quae
quanto in aliquo erit perfectior, tanto reddet eum capaciorem divinae claritatis, secundum cujus augmentum
augebitur perfectio divinae visionis.
Secundo vero modo distinguuntur secundum caritatem viae. Actus enim noster non habet quod sit meritorius ex
ipsa substantia actus, sed solum ex habitu virtutis quo informatur. Vis autem merendi est in omnibus virtutibus
ex caritate, quae habet ipsum finem pro objecto; et ideo diversitas in merendo tota revertitur ad diversitatem
caritatis; et sic caritas viae distinguet mansiones per modum meriti.
RA1
Ad primum ergo dicendum, quod virtus ibi non solum accipitur pro naturali capacitate, sed pro naturali
capacitate simul cum conatu ad habendam gratiam; et tunc virtus hoc modo accepta erit quasi materialis
dispositio ad mensuram gratiae et gloriae percipiendae: sed caritas est formaliter complens meritum ad gloriam;
et ideo distinctio gradus in gloria accipitur penes gradus caritatis potius quam penes gradus virtutis praedictae.
RA2
Ad secundum dicendum, quod opera non habent quod eis retributio gloriae reddatur, nisi inquantum sunt caritate
informata; et ideo secundum diversos caritatis gradus erunt diversi gradus in gloria.
RA3
Ad tertium dicendum, quod quamvis habitus caritatis vel cujuslibet virtutis non sit meritum cui debeatur
praemium; est tamen principium et tota ratio merendi in actu; et ideo secundum ejus diversitatem praemia
distinguuntur; quamvis ex ipso genere actus possit aliquis gradus in merendo considerari non respectu praemii
essentialis, quod est gaudium de Deo; sed respectu alicujus accidentalis praemii, quod est gaudium de aliquo
bono creato.

|+d49.q2 Distinctio 49, Quaestio 2
|a0 Prologus
Deinde quaeritur de visione Dei; et circa hoc quaeruntur septem: 1 utrum sancti videbunt Deum per essentiam; 2
utrum possint Deum videre oculo corporali; 3 utrum videndo Deum comprehendant ipsum; 4 utrum videntium
Deum per essentiam alter altero perfectius videat; 5 utrum videntes divinam essentiam necesse sit omnia videre
quae Deus videt; 6 utrum ad videndum Deum per essentiam aliqua creatura ex puris naturalibus possit
pertingere; 7 utrum in statu viae possit aliquis Deum per essentiam videre.
|a1 Articulus 1: Utrum intellectus humanus possit pervenire ad videndum Deum per essentiam.
AG1
Ad primum sic proceditur. Videtur quod intellectus humanus non possit pervenire ad videndum Deum per
essentiam. Quia joan. 1, 18: Deum nemo vidit unquam; et exponit chrysostomus quod nec ipsa caelestes
essentiae (ipse dico cherubim et seraphim) ipsum ut est unquam videre potuerunt. Sed hominibus non promittitur
nisi aequalitas Angelorum; Matth. 22, 30: erunt sicut Angeli Dei in caelo. Ergo nec sancti in patria Deum per
essentiam videbunt.
AG2
Praeterea, dionysius sic argumentatur in 1 cap. De div. Nom.. Cognitio non est nisi existentium.
Omne autem existens finitum est, cum sit in aliquo genere determinatum; et sic Deus, cum sit infinitus, est super
omnia existentia. Ergo ejus non est cognitio, sed est super cognitionem.
AG3

2222

