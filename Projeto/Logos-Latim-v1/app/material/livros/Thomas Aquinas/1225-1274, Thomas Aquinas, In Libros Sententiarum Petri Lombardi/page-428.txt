anima et Angelus non conveniunt in eo quod per modum istum est nobilissimum in eis; unde non oportet quod
conveniant in differentia ultima specifica, et ita sint idem specie.
RA2
Ad secundum dicendum, quod in homine est intellectus; non tamen propter hoc in ordine intellectualium proprie
ponitur: quia illa substantia intellectualis dicitur cujus tota cognitio secundum intellectum est, quia omnia quae
cognoscit, subito sine inquisitione sibi offeruntur: non autem ita est de cognitione animae, quia per inquisitionem
et discursum rationis ad notitiam rei venit: et ideo rationalis dicitur, quia ejus cognitio secundum terminum
tantum et secundum principium intellectualis est: secundum principium, quia prima principia sine inquisitione
statim cognoscit (unde habitus principiorum indemonstrabilium intellectus dicitur): secundum terminum vero,
quia inquisitio rationis ad intellectum rei terminatur; et ideo non habet intellectum ut naturam propriam, sed per
quamdam participationem. Ratio autem et de Deo et de Angelis dicitur; tamen alio modo sumitur, secundum
quod scilicet omnis cognitio immaterialis ratio potest dici, prout dividitur ratio contra sensum, et non contra
intellectum.
RA3
Ad tertium dicendum, quod unibilitas non est propria differentia essentialis; sed est quaedam designatio
essentialis differentiae per effectum, ut dictum est.
RA4
Et per hoc etiam patet responsio ad quartum; quia illud quod convenit animae inquantum est forma, est effectus
differentiae essentialis.
RA5
Ad quintum dicendum, quod ea quae differunt specie, differunt secundum finem proximum, qui est permanentia
vel operatio rei, ut in 2 cael. Et mundi dicitur. Possunt tamen convenire in fine ultimo, et hujusmodi finis est
beatitudo.
EX
Et quatuor quidem Angelis videntur attributa.
Videtur inconvenienter numerare: quia dionysius attribuit tria Angelis, scilicet essentiam, virtutem et
operationem; hic autem de operatione non fit mentio.
Praeterea, in 11 metaph. Dicitur a Commentatore, quod substantiae separatae dividuntur in voluntatem et
intellectum; et ita videtur quod duo tantum debeant esse attributa.
Praeterea, liberum arbitrium est facultas rationis et voluntatis. Ergo videtur quod non debeat dividi contra tertium
attributum.
Item quaeritur de ratione numeri.
Ad hoc dicendum, quod haec attributa accipiuntur secundum haec tria: substantia, species, et virtus, quae sic
differunt. Res enim potest considerari secundum quod est principium alterius; et sic invenitur in re virtus, et
secundum hoc attribuitur Angelis liberum arbitrium. Vel secundum quod est in se, et hoc dupliciter: vel quantum
ad ipsam naturam subsistentem, vel quantum ad modum perfectionis ejus, secundum quam speciem sortitur; et
sic est species, et tertium attributum, quod est naturae rationalitas, secundum quod ratio dicta est in Angelis esse.
Si vero quantum ad ipsam naturam subsistentem, sic est substantia; et secundum hanc duo sumuntur secundum
duplicem acceptionem ejus: scilicet prout dicitur quidditas rei, et sic sumitur primum attributum, scilicet
essentiae simplicitas; vel secundum quod dicitur hypostasis, et sic sumitur secundum, scilicet personalitas.
Ad primum ergo dicendum, quod operationis principium est ipsemet Angelus; et ideo non numeratur inter collata
sibi a creatione.
Ad secundum dicendum, quod ista duo sunt quasi duae potentiae ejus; unde reducitur ad ultimum attributum et
ad tertium diversimode.
Ad tertium dicendum, quod in tertio attributo ponitur ratio et voluntas non secundum quod sunt potentiae
consequentes essentiam, sed ut per eas designatur species essentiae ex qua procedunt, sicut etiam rationale
ponitur differentia hominis: sed ad quartum pertinent, secundum quod sunt potentiae.
Differentem essentiae tenuitatem, et differentem sapientiae perspicacitatem, atque differentem arbitrii libertatem
et habilitatem recte habuisse intelligitur.
Quomodo hoc sit ex dictis patet: quia quanto quidditas est magis propinqua ad esse divinum, tanto minus habet
de potentia, et ita est major simplicitas; et ita etiam cetera nobiliora erunt inquantum nobilius esse recipiunt.
Qui tunc per naturalia bona aliis excellebant, ipsi etiam per munera gratiae aliis praeerant. Quantum ad illos qui
ponunt Angelos in gratuitis creatos facile est rationem assignare: quia ad nihil aliud potuit gratia mensurari nisi
ad capacitatem naturae. Si autem ponantur in gratia non creati, tunc, cum in naturalibus simul accipiendus sit
conatus secundum quod naturalia dicimus etiam illa in quae per principia naturalia possumus, prout naturale
contra gratuitum dividitur; probabile est etiam ut cujus natura est dignior, etiam conatus esset major in illud ad
quod natura ordinabatur, cum non esset aliquid retardans, sicut in nobis, in quibus corpus quod corrumpitur,
aggravat animam, sapient. 9, 15. Et ideo quidquid sit de Angelis, certum est quod nobis non infunditur gratia
secundum mensuram naturalium, sed magis secundum mensuram conatus.

428

