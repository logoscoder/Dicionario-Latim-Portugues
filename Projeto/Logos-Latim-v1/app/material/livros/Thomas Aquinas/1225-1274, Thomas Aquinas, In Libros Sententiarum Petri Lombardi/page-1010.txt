patientibus mitigatur dolor sensibilis ex influxu superiorum virium in inferiores, propter contemplationem quae
abstrahit inferiores vires aliqualiter a suis actibus, vel etiam propter complacentiam voluntatis ex amore ejus
propter quod patitur. In Christo autem non fuit talis habitudo potentiarum ad invicem, ut dictum est; immo
unicuique permittebatur agere quae propria sibi erant, ut dicit Damascenus; et ideo dolor suus fuit absque omni
admixtione alicujus mitigantis.
Tertio ex voluntate patientis: quia enim voluntarie patiebatur, ut satisfaceret pro peccato totius humani generis,
ideo dolorem excedentem omnes alios dolores assumpsit. Similiter etiam dolor animalis, qui tristitia dicitur, qui
erat in appetitu sensitivo, vel in ratione ut natura, ex his duobus ultimis habebat magnitudinem; et tertio ex
turpitudine mortis, et ex dilectione vitae corporalis quae optima erat; et ex magnitudine eorum qui eum
laedebant; et ex defectibus humani generis, quibus ex maxima caritate compatiebatur.
RA1
Ad primum ergo dicendum, quod potest inveniri passio alicujus sancti quae fuerit magis dolorosa quantum ad
aliquid, vel quantum ad diuturnitatem, vel aliquid hujusmodi; sed non simpliciter, omnibus pensatis.
RA2
Ad secundum dicendum, quod in Christo non refundebatur gaudium contemplationis in sensum, sicut in aliis
accidit, ut dictum est.
RA3
Ad tertium dicendum, quod innocentia patientis minuit quidem dolorem secundum numerum, quia non dolet de
tot, sicut peccator, qui dolet de poena et de laesa conscientia; sed addit dolorem quantum ad intensionem poenae,
per se loquendo, et inquantum apprehendit eam ut magis indebitam.
Sed pueri non affliguntur de carentia divinae visionis, quia non est carentia alicujus eis proportionati, ut in 2
Lib., dist. 33, qu. 2, art. 2, dictum est, cum gratiam non habeant, nec ex eis fuit quod non habuerunt.
RA4
Ad quartum dicendum, quod recompensatio facit gaudium in ratione ut ratio considerata, quae apprehendit hoc
malum in ordine ad aliud bonum; et inquantum gaudium ejus refunditur in alias vires, secundum hoc mitigatur
dolor aliarum virium. In Christo autem hoc non fuit; et ideo non sequitur.
RA5
Ad quintum dicendum, quod sicut gaudium comprehensoris superat omne gaudium viatoris; ita dolor vel tristitia
damnati superat omnem dolorem viatoris; unde cum Christus non assumpserit nisi dolorem viatoris, dolor
damnati, sive quem habet quantum ad poenam damni, sive quem habet quantum ad poenam sensus, est major
quam fuerit dolor Christi: quia ille dolor facit damnatum miserum, quod absit ut de Christo dicatur. Sed dolor
quem habet aliquis viator de peccato, non est tantus, quantus est dolor Christi: tum quia mitigatur ex spe veniae,
tum quia non est tanta perceptibilitas dolentis, quamvis sit majus bonum amissum.
RA6
Ad sextum dicendum, quod quamvis in Christo fuerit major dispositio ad patiendum quam in Adam fuisset,
tamen in eo etiam fuit major sensus laesionis quam in Adam fuisset, et ideo major dolor.
RA7
Ad septimum dicendum sicut ad quintum.
EX
Non sentit corpus, sed anima. Contra. Sentire est conjuncti, secundum Philosophum.
Ergo neque corporis neque animae, sed omnis. Dicendum, quod eorum quae sunt conjuncti, quaedam insunt toti
ratione animae, ut sentire, et hujusmodi; et haec attribuuntur animae eo modo loquendi quo dicitur calor
calefacere, quia est principium calefaciendi: quaedam autem insunt toti ratione corporis, ut dormire, et
hujusmodi; et haec attribuuntur corpori, et non animae.
Quaedam autem non per corpus, immo etiam sine corpore sentit. Contra. In 1 de anima dicitur: destructo
corpore, anima non reminiscitur neque amat; et est similis ratio de illis quae hic inducuntur. Dicendum, quod
amor, timor, et hujusmodi, omnia aequivoce sumuntur: quandoque enim nominant passionem proprie dictam; et
sic sunt in parte sensitiva; et ideo non possunt esse sine corpore: quandoque autem sumuntur pro actu voluntatis
aliquid eligentis vel repudiantis; et sic possunt esse sine corpore sicut et voluntas.
Suscepit nostram vetustatem; contra. Simile non consumit suum simile. Ergo vetustas vetustatem consumere non
potuit. Dicendum, quod duplex vetustas est; scilicet culpae, et poenae, quae ad veterem hominem pertinent.
Vetustas ergo poenae non opponitur novitati gratiae, immo materialiter se habet ad ipsam, inquantum meritum
consistit in poena decenter tolerata; et ita vetustas poenae cum novitate gratiae, opponitur vetustati culpae, et
delet eam, et per consequens vetustatem poenae quae ex vetustate culpae causatur consumet in statu gloriae;
propter hoc simplex vetustas potuit delere duplam, quod dupla vetustas non potuisset, quia non habuisset
novitatem adjunctam.
Non enim assumpsit ignorantiam. Contra. Damascenus: naturam ignorantem et servilem accepit.
Praeterea, leo Papa in serm. 4 epiphan.: adoraverunt infantem in nullo ab aliis pueris segregatum.
Ergo ignorantem sicut alii.

1010

