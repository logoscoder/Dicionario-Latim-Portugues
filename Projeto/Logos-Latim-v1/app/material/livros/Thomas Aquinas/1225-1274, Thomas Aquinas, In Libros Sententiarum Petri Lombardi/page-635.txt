|a3 Articulus 3: Utrum liberum arbitrium se extendat ad omnia opera humana.
AG1
Ad tertium sic proceditur. Videtur quod liberum arbitrium non se extendat ad omnia opera humana. Liberum
enim arbitrium cogi non potest, ut dictum est. Sed quaedam opera humana cogi possunt: impeditur enim homo a
motu per violentiam.
Ergo non omnia opera humana sunt liberi arbitrii.
AG2
Praeterea, in 1 ethic. Dicitur, quod quaedam opera humana sunt fines. Electio autem non est finis, ut in 3 ethic.
Dicitur.
Cum igitur eligere sit actus liberi arbitrii, videtur quod liberum arbitrium non sit omnium humanorum actuum.
AG3
Praeterea, omnes actus liberi arbitrii sunt in potestate nostra. Sed quidam actus sunt in nobis, non in potestate
nostra existentes, sicut actus generativae, nutritivae et augmentativae. Ergo non omnes actus nostri sunt liberi
arbitrii.
AG4
Praeterea, potentia determinata, est ad determinatos actus. Si igitur liberum arbitrium esset, omnium humanorum
actuum non esset determinata sed universalis potentia, quod supra falsum esse dictum est.
AG5
Praeterea, illud quod est praeter voluntatem est etiam praeter liberum arbitrium, cum liberum arbitrium sit
facultas voluntatis et rationis, ut supra dictum est. Sed, ut dionysius dicit, malum est praeter voluntatem.
Ergo liberum arbitrium hominum ad mala opera non se extendit.
SC1
Sed contra est quod Damascenus dicit in 2 lib.
Quod homo libero arbitrio inquirit, eligit, impetum facit ad opus, et sic de aliis. Ergo videtur quod ad ipsum
pertineant omnes actus humani.
SC2
Praeterea, ut supra dictum est, liberum arbitrium est voluntas. Sed omnes actus humani sunt voluntarii. Ergo sunt
etiam liberi arbitrii.
CO
Respondeo dicendum, quod actus alicujus potentiae vel habitus potest esse dupliciter: vel quia elicit ipsum, vel
quia imperat eum. Ille autem actus proprie a potentia elici dicitur qui immediate ab ipsa potentia procedit, sicut
ab intellectu intelligere: et hoc modo non omnes actus humani sunt liberi arbitrii; sed proprius actus ejus est
eligere, ut supra dictum est. Sed per imperium voluntatis et liberi arbitrii moventur etiam aliae potentiae in suos
actus; unde virtus appetitiva dicitur movens, quia imperat motum; et virtus motiva affixa musculis et nervis, quia
exequitur: et per modum istum omnes actus humani sunt liberi arbitrii, quia ab ipso imperati, sed non eliciti.
RA1
Ad primum ergo dicendum, quod liberum arbitrium non potest cogi in suo actu proprio, qui est eligere; sed
tamen potest cogi in aliquibus actibus imperatis ab ipso propter coactionem virtutum exequentium.
RA2
Ad secundum dicendum, quod illud quod est finis respectu quorumdam, potest esse etiam ordinatum ad
ulteriorem finem, nisi sit ultimus finis.
Nulla autem operatio humana est finis ultimus nisi per accidens, inquantum scilicet fini ultimo conjungit: et ideo
omnium operationum humanarum potest esse electio, non quidem inquantum sunt finis, sed inquantum sunt ad
finem: quamvis enim vincere sit finis militaris potentiae, ordinatur tamen ad ulteriorem finem; unde sub
electione cadere potest.
RA3
Ad tertium dicendum, quod homo ex hoc dicitur homo quod rationem habet; unde illi tantum actus dicuntur
actus humani qui sunt virium rationalium vel per essentiam, vel per participationem, sicut actus concupiscibilis
et irascibilis. Virtutes autem nutritivae partis nullo modo rationem participant, ut in 1 ethic. Dicitur; unde earum
actus operationes humanae non dicuntur.
RA4
Ad quartum dicendum, quod ratio illa sequeretur, si omnia opera humana essent liberi arbitrii quasi elicita ab
ipso; quod non est verum, ut dictum est; unde non sequitur quod sit universalis potentia.
RA5
Ad quintum dicendum, quod malum in eo quod malum est, praeter voluntatem est; sed operatio humana,
inquantum apparet bona, sub voluntate cadere potest; et ita potest esse ejus electio et libero arbitrio subjacere.
|a4 Articulus 4: Utrum libertas arbitrii augeatur vel minuatur.
AG1
635

