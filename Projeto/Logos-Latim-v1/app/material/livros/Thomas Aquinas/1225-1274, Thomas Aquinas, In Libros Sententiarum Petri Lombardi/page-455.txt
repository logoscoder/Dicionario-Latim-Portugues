AG4
Praeterea, nulla ratio laudabilitatis subtrahenda est a bonis Angelis. Sed haec est ratio laudis in hominibus quod
non peccent cum peccare possint; sicut Eccli. 31, 10, in laudem boni viri dicitur: qui potuit transgredi et non est
transgressus.
Ergo videtur quod hoc etiam in Angelis sit.
SC1
Sed contra, immobilitas est de ratione felicitatis, ut dicit Philosophus. Non enim aestimandum est felicem esse
chamelaeonta.
Sed si peccarent, moverentur a statu rectitudinis.
Ergo beati Angeli peccare non possunt.
SC2
Praeterea, motus non est in termino, sed in via ad terminum. Angeli autem non sunt viatores.
Ergo moveri in peccatum non possunt.
CO
Respondeo dicendum, quod sicut Deus per naturam suam habet quod peccare non possit; ita et hoc Angelus
habet per gratiam confirmationis: quod sic patet. Principium mutationis et causa est rei possibilitas; nec defectus
esse potest nisi per potentiam incompletam. Illud ergo cui nihil admiscetur de potentia secundum naturam suam,
nec mutari nec deficere potest: illud autem cui admiscetur potentia quae tamen tota per actum completur, potest
quidem, quantum in se est, deficere et mutari secundum quod esse et completionem suam non nisi ab alio habet;
sed ratione perfectae receptionis, quae nihil potentiae imperfectum relinquit, habet immobilitatem et
indeficientiam. Hujusmodi autem exemplum sumi potest in naturalibus et intellectualibus. Invenitur autem in
naturalibus quorumdam potentia naturalis omnino completa et per suum esse et per suam formam; et ideo esse
indeficiens habent, sicut patet in corporibus caelestibus, quorum potentia non est susceptiva alicujus alterius esse
vel formae, unde elongata sunt a privatione et per consequens a corruptione. Sed materia aquae non tota
completur per formam aquae hoc modo ut reducatur in omnem perfectionem possibilem per eam; unde simul
cum forma aquae manet privatio formae aeris, et ideo haec corruptibilia sunt. Et similiter patet in
intellectualibus: quia principium immediatum naturaliter cognitum determinat potestatem totam rationis. Ante
enim quam ad ipsum deveniatur per inquisitionem resolventem, ita adhaeretur uni parti, ut relinquatur quaedam
pronitas ad partem aliam per modum dubitationis: sed quando resolvendo pervenitur ad primum principium per
se notum, firmatur ad unum cum impossibilitate alterius.
Similiter est de voluntate Angeli beati, ad quem ita se habet lumen gratiae vel gloriae, et virtus, sicut formae vel
actus in naturalibus et finis ultimus in moralibus, et principium primum in speculativis: quia secundum
Philosophum finis in voluntariis operationibus est sicut principium in speculativis. Unde cum per lumen gloriae
perfecte ultimo fini conjungantur per fruitionem plenam, ejus bonitate affecti toti in contrarium deflecti non
possunt.
RA1
Ad primum ergo dicendum, quod rationalis potestas dicitur esse oppositorum, quae sub electione cadunt, quorum
proprie est liberum arbitrium. Electio autem non est de fine, sed de his quae sunt ad finem: et haec non eliguntur
nisi secundum regulam finis quae est in aestimatione; et ideo de fine non potest voluntas contrarie se habere.
Voluntas enim non potest esse de miseria neque de malo inquantum hujusmodi, sed semper est de bono et de
beatitudine: ad quam tamen consequendam possunt homines diversas vias eligere, scilicet secundum quod in illis
melius existimant se posse felicitatem consequi; unde potest esse error in electione eorum quae sunt ad finem
ipsum; et ideo apud illos quorum est indeficienter recta aestimatio finis, sicut apud Angelos, qui ipso fine
perficiuntur, impossibile est esse voluntatem alicujus eorum quae a fine deordinant, cujusmodi est voluntas
peccati. Sed tamen possunt velle hoc vel illud, quorum neutrum a fine deordinat; et sic salvatur proprietas
rationalis potestatis, inquantum possunt hoc facere vel non facere; quamvis non possint in haec opposita, bonum
et malum.
RA2
Ad secundum dicendum, quod non est possibile ut in eodem subjecto succedant sibi corruptibilitas et
incorruptibilitas, vel mobilitas et immobilitas, ita quod utrumque reducatur in ejus principia naturalia. Et sic
etiam dicimus, quod liberum arbitrium Angeli, quod per naturam mobile erat, non est factum per naturam
immobile, sed per gloriam.
RA3
Ad tertium dicendum, quod potestas Angeli nunquam determinatur ad unum nisi in actibus conjungentibus fini,
quin possit hoc facere vel non facere, aut hoc vel illud facere; non tamen potest propter hoc peccare: quia
secundum Anselmum in proslogio posse peccare non est liberum arbitrium nec pars libertatis: quia liberum
arbitrium est libertas eligendi hoc vel illud eorum quae in finem ducunt.
RA4
Ad quartum dicendum, quod laudabilitas non dependet essentialiter a potestate peccandi sed a voluntate
adhaerente bono: alias virtuosus, in quo est minor mobilitas ad peccandum, esset minus laudabilis in actu suo,
455

