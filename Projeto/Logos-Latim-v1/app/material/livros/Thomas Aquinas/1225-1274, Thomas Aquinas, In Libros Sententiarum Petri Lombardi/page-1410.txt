RA1
Ad primum ergo dicendum, quod non sunt habitus nec passiones, sed sunt potentiae quaedam consequentes
animam, secundum quod est in vita spirituali regenerata; et ideo non oportet quod omnibus insint, vel quod a
natura sint.
RA2
Ad secundum dicendum, quod reducitur ad secundam speciem qualitatis, et est alius modus ab illo quem
Philosophus ibi ponit: quia Philosophus non cognoscebat nisi operationes naturales, et ita non nisi potentias
naturales. Constat autem quod apud nos oportet ponere potentias spirituales, sicut potentiam conficiendi, et
absolvendi, et hujusmodi et quod ad secundam speciem qualitatis reducantur; sicut habitus infusi in eadem
specie qualitatis sunt cum habitibus naturalibus, vel acquisitis.
RA3
Ad tertium dicendum, quod per hoc quod homo configuratur bestiae, non accipit aliquam spiritualem potestatem,
sicut per aliquam potestatem spiritualem homo assimilatur Christo; et ideo non est simile. Tamen ex littera
apostoli colligitur quod charactere bestiae configuratur quis ad saeculares operationes; unde dicit: ut non possit
emere vel vendere etc., et similiter charactere Christi aliquis configuratur ad actiones Christi.
RA4
Ad quartum dicendum, quod character est causa sacramentalis gratiae; et quod quidam cum charactere gratiam
non recipiunt, est ex eorum indispositione ad gratiam suscipiendam.
RA5
Ad quintum dicendum, quod character est dispositio ad gratiam per quamdam congruitatis dignitatem.
Ex hoc enim ipso quod homo mancipatus est divinis actionibus, et inter membra Christi connumeratus, fit ei
quaedam congruitas ad gratiam suscipiendam: quia Deus perfecte in sacramentis homini providet; unde simul
cum charactere, quo datur homini ut possit exercere spirituales actiones fidelium, vel passiones seu receptiones,
datur gratia qua haec bene possit.
|a2 Articulus 2: Utrum definitio quae attribuitur dionysio de charactere bene assignetur.
Articulus 2A
AG1
Ad secundum sic proceditur. Videtur quod definitio quae attribuitur dionysio de charactere, non bene assignetur,
quae talis est: character est signum sanctum communionis fidei, et sanctae ordinationis, datum divina beatitudine
a hierarcha.
Signum enim, ut in 1 dist. Dictum est, est quod speciem aliquam sensibus ingerit, et praeter eam aliquid facit in
cognitionem venire. Sed character nullam sensibus formam ingerit. Ergo non est signum.
AG2
Praeterea, potentiis quae sunt principium actionis vel passionis, magis congruit significari quam significare: quia
causae per effectus significantur.
Sed character, ut dictum est, est potentia spiritualis. Ergo non est signum.
AG3
Praeterea, quidam habent characterem qui non habent fidem, sicut qui post baptismum in haeresim dilabuntur.
Sed qui non habet fidem non communicat in fide. Ergo character non est signum communionis fidei; vel erit
signum falsum; quod absurdum est sentire de signo divinitus dato.
AG4
Praeterea, definitio debet omnibus quae continentur sub definito, communiter convenire. Sed esse signum sacrae
ordinationis non convenit omni characteri, sed solum characteri qui imprimitur in ordine. Ergo non est definitio
bene assignata.
AG5
Praeterea, hierarcha, ut dictum est, est pontifex.
Sed in aliquibus sacramentis, quae conferuntur a simplicibus sacerdotibus, vel etiam a laicis, imprimitur
character. Ergo non debuit dicere: datum a hierarcha.
CO
Respondeo dicendum ad primam quaestionem, quod illa definitio nusquam invenitur a dionysio posita, sed
potest accipi ex verbis ejus supra inductis; et acciperetur adhuc convenientius si sic diceretur: character est
signum communionis potestatis divinorum, et sacrae ordinationis fidelium datum a divina beatitudine. Et tangit
quatuor causas.
Primo genus characteris inquantum est character, scilicet signum, quod pertinet ad causam formalem. Secundo
finem: datur enim hoc signum ad duo, ut scilicet recipiens configuretur quasi ascriptus ad communicandum
divinis sacramentis, et actionibus sacris; et quantum ad hoc dicit: communionis divinorum potestatis; et ut
configuretur coordinandus aliis, quibus eadem potestas data est, quod tangit in hoc quod dicit: et sacrae
ordinationis fidelium; quae duo excommunicatio suspendit ad tempus: quia privat hominem participatione
1410

