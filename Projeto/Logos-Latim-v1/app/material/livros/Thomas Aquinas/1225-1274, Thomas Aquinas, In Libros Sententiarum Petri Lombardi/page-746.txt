carentia visionis divinae, poenae quaedam sunt. Sed ratio assignata non tangit nisi poenas corporales; unde non
est universalis; et ideo hujusmodi rationem oportet aliter invenire ex propria ratione culpae et ex propria ratione
poenae.
Sciendum est igitur, quod ratio boni a fine sumitur, ut ex 2 metaph., patet; finis autem est perfectio agentis
inquantum est agens, eo quod finis movet agentem ad operandum; unde finis, et etiam obliquatio a fine, per prius
comparatur ad agens quam ad patiens; et ideo illud malum quod rationem mali habet, secundum quod ab
operante est, propinquius se habet ad finem quam illud malum quod per actum operantis in aliquo patiente
inducitur; unde prior est recessus a fine in culpa, quae rationem mali habet secundum quod ab operante exit,
quam in poena, quae rationem mali habet secundum quod in patiente efficitur defectus quidam per aliquam
actionem vel ejusdem vel alterius; ejusdem, ut poenae quae consequuntur statim ex actu peccati, sicut per actum
culpae sequitur subtractio gratiae in peccante; et per prius est inordinatio actus (qui est a peccante, inquantum est
agens, rationem mali habens) quam ipsa subtractio gratiae, quae est malum poenae; per actionem autem alterius,
sicut poena quae infligitur peccatori per actum judicis.
RA1
Ad primum ergo dicendum, quod intensio vel remissio alicujus potest esse dupliciter: vel per se, vel per
accidens. Per se, quando est intensio secundum id quod ad naturam rei pertinet, per accidens autem, quando
dicitur magis et minus non secundum magnitudinem quae propria est rei quae dicitur major vel minor, sed
secundum magnitudinem alterius; sicut albedo dicitur major vel propter intensionem principiorum albedinis, vel
propter magnitudinem superficiei. Ita etiam magnitudo potest attendi in malo vel secundum rationem propriam
mali, vel secundum rationem boni quod privatur per malum; et illa est essentialior malo quae per se est, quam
quae per accidens.
Et secundum hoc dico, quod, per se loquendo, non dicitur prius vel posterius malum secundum quod per ipsum
prius et posterius bonum privatur; sed secundum quod per prius rationem mali participat, quae est in recedendo a
fine. Unde non oportet quod malum poenae, per quod bonum substantiale privatur, sit magis malum simpliciter
vel per prius quam malum culpae quod est in actione.
RA2
Ad secundum dicendum, quod perfectio prima se habet in duplici ordine ad operationem: quia operatio
terminatur ad perfectionem primam; et ideo operatio a perfectione prima elicitur: et similiter etiam est de
privatione perfectionis primae.
Poena autem nominat privationem perfectionis primae, secundum quod ad eam operatio terminatur; quia poena
dicit effectum culpae; et ideo non oportet quod culpa per posterius malum dicatur.
RA3
Ad tertium dicendum, quod sicut praemium est ordinativum meriti, ita et poena est ordinativa culpae; unde
utrumque, scilicet praemium et poena, quamdam bonitatem habet ex hoc quod ordinatum est. Unde non oportet
quod si praemium est magis bonum, poena sit magis malum; sed minus, inquantum habet aliquam perfectionem
boni.
RA4
Ad quartum dicendum, quod culpa est propter se vitanda, etiamsi nulla poena sequeretur; unde virtuosus plus
culpam quam poenam fugit, ad quem oportet mensurare actus aliorum hominum, ut Philosophus in 5 ethic. Dicit.
RA5
Ad quintum dicendum, quod quidquid invenitur in causa et causato, prius est in causa quam in causato. Unde
cum hoc nocumentum quod est poena, sit per culpam inductum, ratio nocuitatis prius invenitur in culpa quam in
poena, quamvis poena sit ipsum nocumentum: quia hoc ipsum quod poena nocumentum est, a nocuitate culpae
procedit.
EX
Non quia non sit actio vel voluntas mala quae aliquid est; sed quia a vero esse separat homines.
Istud inconvenienter dicitur. Constat enim quod actio, inquantum est actio, non est separata a vero esse, sed
inquantum est inordinata. Unde quod peccatum dicatur nihil, non est ratione actionis, sed ratione inordinationis.
Hic de substantiis atque naturis tantum accipienda fore tradunt. Ex hoc non plus habetur, nisi quod substantia et
natura uno modo accepta, differunt ab actione bona et mala; et hoc verum est.
Opera diaboli, quae vitia dicuntur, actus sunt, non res. Dicuntur non esse res ex ea parte qua habent quod vitia
sint, scilicet ex parte privationis.
Sunt ergo aliquae res quibus homines mali sunt verum est, sed non eis homines mali sunt inquantum sunt res, sed
inquantum alicui privationi subsistunt.
Quid ergo mirum, si Deus dicitur non esse auctor eorum? ista objectio nulla est: quia ejus quod nihil est, potest
aliquid esse causa, non quidem directe agendo, sed removendo prohibens; sicut claudens fenestram facit tenebras
(quae nihil sunt) dum removet lucem, quae tenebras prohibebat; ita etiam et privationem aliquam quae poena est,
Deus efficere potest, quamvis illa privatio nihil sit, non praebendo illud quod privationem prohibeat: sicut non
praebendo gratiam, causat privationem gratiae. Sed illum defectum, prout in eo ratio culpae consistit, non
causare potest Deus, ut dictum est.
746

