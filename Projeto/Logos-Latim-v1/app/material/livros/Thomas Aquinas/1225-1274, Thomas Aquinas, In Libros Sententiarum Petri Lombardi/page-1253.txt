et perpetua permansio, et praecipue ut quis a ratione recta propter tristitiam, quae in laboribus accidit, non
recedat: quia sicut continentia facit invictum a delectationibus, ita perseverantia a tristitiis, ut dicitur 7 ethic.. Vel
est malum nocivum, et sic est patientia, quae secundum tullium est honestatis aut utilitatis causa rerum arduarum
et terribilium voluntaria ac diuturna perpessio.
RA1
Ad primum ergo dicendum, quod quamvis magnificentia communicet cum liberalitate in materia, quia magna
facta magnis sumptibus fiunt, tamen communicat cum fortitudine in modo.
RA2
Ad secundum dicendum, quod quamvis fortitudo non sit circa spem sicut circa materiam, sed magis
magnanimitas; tamen habet spem concomitantem: quia fortis optimae spei est circa materiam suam. Unde
fidentia et aliae supradictae partes in fortitudine etiam secundum quod est specialis virtus, inveniuntur quantum
ad id quod est difficillimum in eis, ut quaedam conditiones fortis; et sic etiam possent dici aliquo modo partes
quasi integrales fortitudinis.
RA3
Ad tertium dicendum, quod malum nocivum tres passiones natum est generare: scilicet timorem, tristitiam, et
iram. Unde tres virtutes faciunt sustinere hujusmodi nociva. Fortitudo, ut homo non perturbetur per timorem;
patientia, ut non perturbetur per tristitiam immoderatam; et similiter perseverantia, quae facit ut propter tristitiam
homo a rationis operibus non discedat, sicut patientia non permittit propter tristitiam discedere ab ab
aequanimitate mentis. Unde secundum Gregorium: vera patientia est mala aliena, idest ab aliis illata,
aequanimiter perpeti. Mansuetudo autem facit ut homo non perturbetur per iram; unde abstinens, de quo loquitur
Philosophus in 4 topic., non est idem quod patiens, sed se habet ad fortem et mitem, similiter et ad patientem,
sicut continens ad temperatum.
Unde non oportet, si mansuetudo reducitur ad temperantiam, quod et patientia: quia passio tristitiae est ex
victoria nociva sicut et timor; et ideo difficultas in patientia et fortitudine est etiam in non vinci a nocivis. Unde
patientia participat modum fortitudinis; sed ira est ad victoriam contra nocivum; unde difficilius est in
refrenando: propter quod mansuetudo participat modum temperantiae.
RA4
Ad quartum dicendum, quod perseverantia uno modo dicit continuationem virtutis, et sic est actus omnium
virtutum; alio modo dicit propositum persistendi, et sic est specialis virtus: quia habet specialem rationem
objecti, scilicet laboriosum opus, prout natum est tristitiam inferre.
Articulus 3B
AG1
Ulterius. A Macrobio ponuntur septem partes fortitudinis, scilicet magnanimitas, fiducia, securitas,
magnificentia, constantia, tolerantia, firmitas; et videtur quod male.
Magnanimitas enim est circa magnos honores qui inter bona computantur, ut dicitur in 4 ethicor.: fortitudo autem
est circa audacias et timores quae sunt magnorum malorum. Ergo magnanimitas non est fortitudinis pars, cum sit
circa oppositam materiam.
AG2
Praeterea, unum vitium non opponitur duabus virtutibus. Sed timiditas opponitur securitati et fiduciae. Ergo non
sunt duae virtutes, sed una.
AG3
Praeterea, constantia mutabilitati opponitur: similiter etiam et firmitas. Ergo non debent poni duae partes
fortitudinis.
CO
Ad secundam quaestionem de partibus quas Macrobius ponit, dicendum, quod sunt ejusdem rationis cum
partibus quas ponit tullius, nisi quod duas harum dividit in duas species, scilicet fidentiam, quam ponit tullius,
dividit in magnanimitatem, quae est in sperando magna consequenda, ut magnos honores, et fiduciam, quae est
in consequendis honoribus mediocribus, ac hujusmodi; quam Philosophus innominatam dicit.
Item perseverantiam dividit in firmitatem, quae facit permanentiam in opere, et constantiam, quae facit
permanentiam in proposito animi. Et addit etiam unam, scilicet securitatem, quae timori opponitur; unde
propinquius se habet ad veram fortitudinem; sed tamen differt a fortitudine, quia reprimit timorem non solum
circa maxima terribilia quemadmodum fortitudo, sed etiam circa quaecumque. Tolerantia vero est idem quod
patientia: magnificentiam autem proprio nomine ponit.
RA1
Ad primum ergo dicendum, quod magnanimitas, quamvis non conveniat in materia cum fortitudine, convenit
tamen in modo, ut dictum est.
RA2
Ad secundum dicendum, quod timiditas opponitur securitati, non autem fiduciae, sed magis desperatio.
RA3
1253

