RA1
Ad primum ergo dicendum, quod aliter est in nominibus illis quae exprimunt formas generales, et quae
exprimunt formas speciales. Forma enim specialis quae informat subjectum aliquod, non informatur alia forma
ejusdem rationis; sicut color non informatur colore, sed forte luce; unde non potest dici color coloratus, sed forte
clarus; et similiter nec albedo colorata. Contingit autem quod illud quod est perfectio unius secundum unam
rationem, sit perfectum ab alio secundum rationem aliam; sicut lux perficit colorem, et color perficit superficiem,
et superficies corpus, cujus terminus est; et ideo perfectio potest dici perfecta; et similiter in omnibus aliis quae
exprimunt perfectionem in communi, sicut est hoc nomen bonum; et inde est quod virtus quae dicitur bonitas
animae secundum quod perficit eam, potest dici bona secundum quod est perfecta quodam alio, ut ordine ad
finem, et regula rationis, a quibus formam habet, et speciem trahit.
RA2
Ad secundum dicendum, quod quamvis bonum convertatur cum ente, tamen quodam speciali modo invenitur in
rebus animatis et habentibus electionem, ut in 5 metaphys. Dicitur. Cujus ratio est, quia bonum dicitur ex ratione
finis; et ideo quamvis inveniatur in omnibus in quibus est finis, tamen specialius invenitur in illis quae finem sibi
praestituunt, et intentionem finis cognoscunt; et inde est quod habitus electivi ex fine speciem sortiuntur; et
propter hoc horum habituum bonum et malum sunt differentiae constitutivae, non quidem prout communiter
sumuntur, sed per modum jam dictum.
RA3
Ad tertium dicendum, quod in definitione accidentis non debet poni nisi subjectum ejus. Quamvis autem
contingat virtutem in aliqua potentia ut in subjecto esse quae essentialiter mens non est, non tamen habet quod sit
subjectum virtutis, nisi inquantum aliquid mentis et rationis participat; unde Philosophus in 1 ethic. Dicit, quod
rationale est subjectum virtutis, vel rationale essentialiter, vel rationale per participationem.
RA4
Ad quartum dicendum, quod Anselmus videtur definire justitiam, non quae est specialis virtus, sed justitiam
generalem, quae a Philosopho legalis dicitur, et est idem subjecto cum virtute, differens ratione tantum, ut ex 5
ethic. Patet. Si tamen pro justitia speciali sumatur, sciendum est, quod rectitudo potest accipi dupliciter: vel
secundum commensurationem rei ad rem; et sic rectitudinem vindicat sibi justitia, quae aequalitatem in datis et
acceptis constituit, ut in 5 ethic.
Dicitur, aut secundum commensurationem actus ad finem, et ad judicium rationis; et sic rectitudo cuilibet virtuti
convenit, et ita sumitur hic.
RA5
Ad quintum dicendum, quod uti aliquo dicitur dupliciter: vel sicut forma, quae est principium usus: et hoc modo
virtute nullus male utitur, quia ex hoc ipso quod est usus a virtute procedens, malus esse non potest: vel sicut
objecto; et hoc modo virtutibus male uti contingit, sicut patet de illis qui de eis superbiunt.
RA6
Ad sextum dicendum, quod recte vivere contingit duobus, scilicet virtute, et libero arbitrio; sed libero arbitrio
contingit male uti: et ideo ad differentiam ejus additur, qua nemo male utitur; quamvis enim qui recte vivit, non
male utatur, tamen quomodocumque recte vivere tale est ut eo nullus male utatur.
RA7
Ad septimum dicendum, quod Deus non justificat nos sine nobis consentientibus: quia non cogit ad virtutem, ut
Damascenus dicit.
Justificat tamen nos sine nobis virtutem causantibus.
RA8
Ad octavum dicendum, quod si stricte accipiatur haec definitio, gratiae non convenit: quia per hoc quod dicitur:
qua recte vivitur, ostenditur virtus esse principium rectae operationis; non enim sumitur hic recte vivere,
secundum quod est esse viventis, sed secundum quod est operatio rei vivae.
Gratia autem non est principium recti operis, nisi mediante virtute; et ideo non est illud quo immediate recte
vivitur.
RA9
Ad nonum dicendum, quod si accipiatur definitio rei quae complectitur totum esse rei, secundum quod ex
omnibus causis constituitur, quae est perfecta definitio, tunc unius rei non potest esse nisi una definitio. Dicta
autem definitio virtutis complectitur omnes causas ejus, ut dictum est; inveniuntur autem et aliae quae aliquas
harum exprimunt, sicut illa Philosophi: habitus electivus in medietate consistens etc. Quae exprimit formalia
virtutis, et actum ejus; et illa quae est in 7 phys.: dispositio perfecti ad optimum, exprimit ordinem ad finem: et
diversae descriptiones, diversas conditiones virtutis exprimunt; et sic non est inconveniens, si de virtute plures
definitiones dantur.
|a3 Articulus 3: Utrum aliquis possit mereri ex condigno vitam aeternam per actus virtutis.
AG1

651

