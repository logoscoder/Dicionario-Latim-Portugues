processiones personarum aeternae, sunt causa et ratio totius productionis creaturarum, ideo oportet quod sicut
generatio filii est ratio totius productionis creaturae secundum quod dicitur pater in filio omnia fecisse, ita etiam
amor patris tendens in filium ut in objectum, sit ratio in qua Deus omnem effectum amoris creaturis largiatur; et
inde est quod spiritus sanctus, qui est amor quo pater amat filium, est etiam amor quo amat creaturam
impartiendo sibi suam perfectionem. Poterit ergo processio istius amoris dupliciter considerari: vel secundum
quod tendit in objectum aeternum, et sic dicetur aeterna processio, vel secundum quod procedit ut amor in
objectum creatum, inquantum scilicet per illum amorem, creaturae aliquid a Deo confertur; et sic dicetur
processio temporalis, ex eo quod ex novitate effectus consurgit nova relatio creaturae ad Deum, ratione cujus
oportet Deum sub nova habitudine ad creaturam significari, ut patet in omnibus quae de Deo ex tempore
dicuntur.
RA1
Ad primum ergo dicendum, quod generatio de ratione sui non dicit respectum nisi ad eum a quo est generatio.
Hoc autem dupliciter potest esse in filio: aut sicut a quo accipit divinam naturam, et sic est generatio aeterna a
patre; aut sicut a quo accipit naturam humanam, et sic est temporalis generatio a matre. Processio autem spiritus
sancti, ut dictum est, distin. 13, quaest. Unica, art. 2, non solum dicit respectum ad principium a quo procedit,
secundum quem aeterna tantummodo est, sicut et generatio; sed etiam importat respectum ad eum in quem
procedit, secundum quem temporalis dici potest.
RA2
Ad secundum dicendum, quod inquantum per amorem, qui est spiritus sanctus, aliquod donum creaturae
confertur, nulla mutatio vel variatio fit in ipso amore, sed in eo cui per amorem aliquid datur; si tamen mutatio,
et non potius perfectio dici debet. Et ideo ille temporalis respectus non ponitur circa spiritum sanctum realiter,
sed solum secundum rationem; realiter autem in creatura quae mutatur; sicut fit cum dicitur Deus Dominus ex
tempore.
RA3
Ad tertium dicendum, quod operatio divina dupliciter potest considerari: vel ex parte operantis, et sic est aeterna;
vel quantum ad effectum operationis, et sic potest esse temporalis. Sed tamen quia Deus non agit per
operationem quae sit media inter ipsum et operatum, sed sua operatio est in ipso et est tota sua substantia; ideo
operatio ejus essentialiter aeterna est, sed effectus temporalis.
RA4
Ad quartum dicendum, quod aliquid potest dici temporale multipliciter: vel quia subjacet variationi temporis, et
hoc modo processio non dicitur temporalis, etiam quantum ad effectum gratiae; vel quia habet initium in
tempore, et sic gratia dicitur temporalis, et eadem ratione processio ratione effectus.
RA5
Ad quintum dicendum, quod aliquod conjunctum non potest affirmari nisi pro utraque parte, sed negari potest
pro altera parte tantum; sicut patet in veritate et falsitate copulativae propositionis.
Et quia temporale claudit in se quamdam negationem cum affirmatione, scilicet aliquando esse et prius non
fuisse, aeternum autem importat tantum affirmationem essendi; ideo conjunctum non potest dici aeternum, nisi
utrumque aeternum sit; temporale autem dici potest, etiam si alterum tantum sit temporale, sicut creator importat
divinam operationem et connotat effectum in creatura actualiter, ratione cujus Deus non dicitur creator ab
aeterno sed ex tempore.
|a2 Articulus 2: Utrum processio temporalis distinguatur realiter ab aeterna.
AG1
Ad secundum sic proceditur. Videtur quod temporalis processio ponat in numerum cum aeterna, ut sit alia et alia
processio. Aeternum enim et temporale non possunt idem esse in essentia.
Sed quae differunt per essentiam, simpliciter multiplicantur et numerantur. Ergo aeterna processio et temporalis
simpliciter sunt duae.
AG2
Item, idem non est signum sui ipsius. Sed processio temporalis, secundum Augustinum, est signum aeternae.
Ergo non sunt una processio.
AG3
Praeterea, cum una dicatur processio aeterna et alia temporalis, aut hoc erit quia essentialiter differunt, aut quia
una addit super aliam. Sed aeterna non potest addere supra temporalem, quia sic temporalis esset naturaliter prior
aeterna; nec etiam temporalis potest se habere ex additione ad aeternam, cum aeterno, quia perfectum est, nihil
sit addibile. Ergo relinquitur quod essentialiter differant, et ita simpliciter sunt duae.
AG4
Praeterea, sicut filius se habet ad generationem passivam, ita et spiritus sanctus ad processionem passivam. Sed
propter aeternam generationem et temporalem, filius dicitur habere duas nativitates et bis natus. Ergo et spiritus
sanctus dicitur habere duas processiones.
AG5
114

