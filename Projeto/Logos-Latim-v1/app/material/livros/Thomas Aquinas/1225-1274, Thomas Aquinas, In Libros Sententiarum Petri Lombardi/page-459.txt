Ad secundum sic proceditur. Videtur quod per Daemones divinatio fieri non possit. Praenuntiatio enim
futurorum, divinitatis est signum: unde dicitur Isaiae 41, 23: ventura quoque annuntietis, et dicemus, quod dii
estis. Sed Daemones sunt omnino divinitatis expertes. Ergo per eos divinatio de futuris fieri non potest.
AG2
Praeterea, bonorum prophetarum est veritatem de futuris praedicere, ut dicitur hierem. 28, quod iste est propheta
quem misit Dominus, cujus verbum evenit. Si ergo homines virtute Daemonum vera de futuris divinando
praenuntiant, videtur quod qui per revelationem Daemonum prophetant, veri prophetae dicendi sint.
AG3
Praeterea, non est cognitio rei nisi per speciem ejus. Sed species eventus futuri non potest per Daemonem in
anima fieri, nisi Daemon species causaret. Ergo videtur quod per ipsum divinatio fieri non possit.
AG4
Praeterea, mentem hominis nullus formare potest, nisi solus Deus, ut Augustinus in littera dicit. Sed non potest
cognitio alicujus accipi nisi mens alicujus aliquo lumine formetur. Ergo videtur quod per Daemones praecognitio
futurorum accipi non possit.
AG5
Sed contra, in Daemonibus est potentior virtus intellectiva quam in hominibus. Sed homo potest alteri denuntiare
quod scit futurum. Ergo et Daemones. Sciunt autem quaedam futura, cum etiam quorumdam futurorum cognitio
ab hominibus habeatur, ut ab astrologis et medicis. Ergo per Daemones divinatio fieri potest.
AG6
Praeterea, quando anima retrahitur a motibus exterioribus circa corpus, ut in somno, quorumdam futurorum
praecognitionem accipit: non enim omnino negandum est divinationem fieri in somniis, ut dicit Philosophus.
Sed Daemones circa regimen corporis non occupantur. Ergo videtur quod futurorum cognitionem et habere, et
aliis conferre possint.
CO
Respondeo dicendum, quod futurorum quaedam sunt determinata in suis causis, quaedam vero non habent
causas determinatas, sicut quae sunt ad utrumlibet. Quilibet autem effectus, secundum quod in causa sua
determinatur, in ea potest cognosci. Si enim determinatur in ea ut ex qua necessario contingat, certitudinarie
cognoscetur; sicut sunt ea quae circa motum caeli accidunt, ut ortus et occasus, et eclipses, et conjunctiones
luminarium: quae omnia multo melius Daemones sciunt per species causarum innatas, quam astrologus per
artem. Si autem determinentur in causis ut ex quibus frequenter contingant, cum potestate tamen deficiendi in
minori parte propter impedimentum ex parte agentis, vel ex parte recipientis actionem; eorum praecognitio non
certitudinalis, sed conjecturalis haberi potest; et hoc modo astrologus praedicit quaedam futura quae
consequuntur ex motibus caeli in istis inferioribus, quae tamen impediri possunt propter defectum inferiorum
causarum; et haec praecognitio tanto magis ad certitudinem accedit, quanto ad unum effectum plures causae
concurrentes cognoscuntur, et quanto virtus causae melius scitur; unde Daemones subtilissimi sunt in talium
futurorum praecognitione.
Sed ea quae non habent causas determinatas, ut quae sunt ad utrumlibet, vel in minori parte, non possunt
cognosci in causis suis, sed in seipsis tantum, ut praesentia sunt: unde eorum praecognitio solius Dei est, cui ab
aeterno praesentia sunt, et cui Deus revelare voluerit: et talium futurorum cognitionem nec homines nec
Daemones habere possunt, nisi revelatione supernorum spirituum. Ea vero quae ipsi Daemones praecognoscunt,
revelare possunt, non quidem objiciendo se animae sicut in speculum, in quo videntur quae in speculo relucent,
ut quidam dicunt: quia anima humana, ad minus secundum statum viae, non videt ea quae sunt a materia
separata, nisi quatenus ex phantasmatibus in eorum cognitionem venit. Nec iterum species quae sunt in intellectu
angelico, sunt proportionatae intellectui humano, cum multo simpliciores sint, et universaliores. Unde sicut
species quae sunt in intellectu imaginatio non potest comprehendere, nec sensus species quae sunt in
imaginatione; ita nec intellectus humanus, secundum statum viae, species quae sunt in intellectu angelico. Sed
Angelus bonus vel malus aliter ea quae cognoscit, revelare potest, scilicet per applicationem luminis sui ad
phantasmata, sicut applicatur lumen intellectus agentis, ut ex eis quaedam intentiones in intellectu eliciantur; et
quanto lumen fuerit fortius et perfectius, tanto plures et certiores cognitiones elicientur.
Et ideo ex phantasmatibus illustratis lumine angelico resultat aliquorum cognitio in intellectu possibili hominis,
ad quam eliciendam illustratio intellectus agentis humani non sufficeret, cum lumen ejus sit debilius lumine
Angeli.
RA1
Ad primum ergo dicendum, quod futura secundum quod habent determinationem in causis suis, accedunt ad
rationem praesentium, inquantum jam quodammodo sunt determinata in causis suis: et ideo eorum praecognitio
non proprie dicitur divinatio; ut quando medicus praedicit sanitatem futuram, et astrologus eclipsim vel pluviam,
et aliquod hujusmodi; nisi forte apud eum quem latet ordo causae ad causatum: unde in illis quae omnibus nota
sunt, nullus dicit divinationem esse, ut solem oriri cras; sed divinatio proprie est eorum quae causas determinatas
non habent: haec enim praecognoscere, solius Dei est, a cujus actus usurpatione, divini vocantur qui futuris
praenuntiandis intendunt.
459

