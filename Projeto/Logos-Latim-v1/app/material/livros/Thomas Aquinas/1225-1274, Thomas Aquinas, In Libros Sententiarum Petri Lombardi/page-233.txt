filium, et communi spiratione ad spiritum sanctum, communis spiratio et paternitas sunt duae relationes, et
similiter duae notiones, inquantum est alia et alia ratio innotescendi patrem in una et alia.
RA1
Ad primum igitur dicendum, quod oppositio secundum originem per prius secundum intellectum est in
relationibus originis quam in ipsis personis quae ab invicem oriuntur: quia personae non opponuntur nisi
secundum quod hujusmodi relationes habent; et ideo relationes oppositae seipsis distinguuntur, sicut differentiae
constitutivae; sed personae relationibus, sicut species differentiis.
RA2
Ad secundum dicendum, quod quidam dixerunt, ut Avicenna dicit, quod eadem numero relatio est in utroque
extremorum; quod non potest esse, quia unum accidens non est in duobus subjectis; et ideo dicendum, quod in
utroque extremorum est una relatio differens ab alia in quibusdam secundum speciem, sicut in illis quae diversis
nominibus utrinque nominantur, ut paternitas et filiatio; sed in quibusdam non differunt specie, sed numero
tantum, sicut quando utrumque est unum nomen, ut in similitudine et aequalitate; et tunc relatio quae est in uno
sicut in subjecto, est in altero sicut in termino, et e converso; et ideo relatio secundum esse suum, prout in re
fundamentum habet, non est medium, sed extremum; sed secundum respectum est medium; unde patet quod
realiter distinguuntur.
RA3
Ad tertium dicendum, quod sicut attributa essentialia non sunt plures res, ita nec proprietates uni personae
convenientes; sed sunt una res, quae est illa persona; sed tamen quia relatio manet in divinis etiam secundum
communem rationem generis, manet etiam relationis distinctio, inquantum est relatio; et ideo potest dici quod
sunt plures relationes, et una relatio de alia non praedicatur.
Non sic autem est in essentialibus, quae non manent ibi secundum communem rationem generis; unde non
distinguuntur secundum rationem alicujus communis, cujus ratio in Deo sit, si tamen accipiatur commune reale,
ut significatur nomine primae impositionis; si vero accipiatur commune rationis, quod significatur nomine
secundae impositionis, sic commune est omnibus quod sint attributa; et ideo quia dividunt unum commune
rationis, secundum hoc non praedicantur de invicem. Non enim dicimus quod hoc attributum sit illud attributum;
sed quod est aliud attributum ab illo. Sed quia non dividunt unum commune reale, ideo ratione divinae
simplicitatis secundum quodcumque nomen primae impositionis de se invicem praedicantur, ut dicatur: haec res
est illa res; vel etiam propriis nominibus, ut: sapientia est bonitas.
RA4
Ad quartum dicendum, quod verbum et filius non distinguuntur differentia relationis; quia utrumque dicit
relationem ejusdem ad idem; et propter hoc non importantur nomine verbi et filii duae relationes, sed una;
similiter nomine doni et amoris; sed distinguuntur tantum secundum quod habent fundamentum in re, prout
unum fundatur in emanatione naturae, scilicet filius, et aliud in emanatione intellectus, scilicet verbum; quae in
Deo non nisi ratione differunt; et ideo verbum et filius differunt solum ratione et non relatione; sed ingenitus et
pater non respectu ejusdem dicuntur; et ideo constat quod non est una relatio, vel notio.
RA5
Ad quintum dicendum, quod sicut est in essentialibus quod idem est secundum rem divina operatio et Deus et
deitas, sed distinguuntur secundum rationem tantum fundatam in re; ita etiam est in personalibus, quod idem est
secundum rem operatio personalis et persona et proprietas constituens personam; sed differunt tantum secundum
rationem et modum significandi. Unde dico, quod eadem ratio significatur per haec tria, pater, paternitas,
generatio; sed pater significat illam per modum hypostasis vel personae, paternitas per modum proprietatis,
generatio per modum operationis.
|a2 Articulus 2: Utrum operatio personalis praecedat secundum rationem relationem personae.
AG1
Ad secundum sic proceditur. Videtur quod operatio personalis praecedat secundum intellectum relationem
personae. Generatio enim, ut dictum est, dist. 5, qu. 1, art. 1, significat operationem personalem.
Sed Magister in littera dicit, quod ideo est pater quia genuit. Ergo videtur quod generatio secundum intellectum
praecedat relationem patris.
AG2
Praeterea, relatio paternitatis et operatio generationis se consequuntur. Aut ergo paternitas est principium hujus
operationis quae est generatio, ut scilicet quia pater est, ideo generat; aut consequitur ipsam per modum effectus
relicti ab ipsa, ut scilicet quia generat, est pater. Sed paternitas non est principium ipsius operationis; quia, ut
dicit Anselmus, eo quod est Deus generat, et non eo quod est pater. Ergo videtur quod paternitas consequatur
generationem secundum intellectum.
AG3
Item, omnis relatio secundum intellectum consequitur illud in quo fundatur; sicut aequalitas consequitur
quantitatem. Sed, secundum Philosophum, paternitas et filiatio fundantur in operatione. Ergo paternitas sequitur
operationem generationis secundum intellectum.
233

