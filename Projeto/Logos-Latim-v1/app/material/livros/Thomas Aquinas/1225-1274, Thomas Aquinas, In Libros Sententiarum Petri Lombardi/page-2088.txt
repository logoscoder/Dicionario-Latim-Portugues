in sanctis erunt omnes potentiae perfectissimae, non poterit intense operari, ita quod ex hoc nullum
impedimentum praestabitur actioni alterius potentiae, sicut et in Christo fuit.
Articulus 1D
AG1
Ulterius. Videtur quod non sint ibi omnes sensus in actu. Tactus enim est primus inter alios sensus, ut dicitur in
Lib. De anima.
Sed corpora gloriosa carebunt actu sensus tactus; quia sensus tactus fit in actu per immutationem corporis
animalis ab aliquo exteriori corpore praedominante in aliqua qualitatum activarum vel passivarum, quarum est
tactus discretivus; qualis immutatio tunc esse non poterit. Ergo non erit ibi omnis sensus in actu.
AG2
Praeterea, sensus gustus deservit actui virtutis nutritivae. Sed, sicut supra, quaest. Praec., art. 3, quaestiunc. 5, in
corp., dictum est, post resurrectionem hujusmodi actus non erit. Ergo frustra esset ibi gustus.
AG3
Praeterea, post resurrectionem nihil corrumpetur; quia tota creatura vestietur quadam virtute incorruptionis. Sed
sensus odoratus in actu suo esse non potest nisi aliqua corruptione facta; quia odor non sentitur sine aliqua
fumali evaporatione, quae in quadam resolutione consistit. Ergo sensus odoratus non erit ibi in suo actu.
AG4
Praeterea, auditus deservit disciplinae, ut dicitur in Lib. De sensu et sens..
Sed non erit post resurrectionem beatis necessaria aliqua disciplina per sensibilia; quia divina sapientia
replebuntur ex ipsius Dei visione. Ergo non erit ibi auditus.
AG5
Praeterea, visio fit secundum quod in pupilla recipitur species rei visae. Sed hoc non poterit esse post
resurrectionem in beatis. Ergo non erit ibi visus in actu, qui tamen est omnium sensuum nobilior. Probatio
mediae. Illud quod est lucidum in actu, non est receptivum speciei visibilis; unde speculum directe positum sub
radio solis non repraesentat speciem corporis oppositi.
Sed pupilla, sicut et totum corpus, erit claritate dotata. Ergo non recipietur in ea aliqua species colorati corporis.
AG6
Praeterea, secundum perspectivos, omne quod videtur, sub angulo videtur. Sed hoc non competit corporibus
gloriosis. Ergo non habebunt sensum visus in actu. Probatio mediae. Quandocumque aliquid videtur sub angulo,
oportet esse aliquam proportionem anguli ad distantiam rei visae; quia quod a remotiori videtur, minus videtur,
et sub minori angulo; unde posset esse ita parvus angulus quod nihil de re videretur. Si ergo oculus gloriosus
videbit sub angulo, oportet quod videat sub terminata distantia; et ita, quod non videat aliquid a remotiori quam
modo videmus: quod videtur valde absurdum; et sic videtur quod sensus visus actu non erit in corporibus
gloriosis.
SC1
Sed contra, potentia conjuncta actui est perfectior quam non conjuncta. Sed natura humana erit in beatis in
maxima perfectione. Ergo erunt ibi omnes sensus in suo actu.
SC2
Praeterea, vicinius se habent ad animam potentiae sensitivae quam corpus. Sed corpus praemiabitur vel punietur
propter merita et demerita animae.
Ergo et omnes sensus praemiabuntur in beatis et punientur in malis secundum delectationem et dolorem vel
tristitiam, quae in operatione sensus consistunt.
CO
Ad quartam quaestionem dicendum, quod circa hoc est duplex opinio. Quidam enim dicunt, quod in corporibus
gloriosis erunt omnes potentiae sensuum, non tamen erunt in actu nisi duo sensus, scilicet visus et tactus; nec hoc
erit ex defectu sensuum, sed ex defectu medii et objecti; nec tamen erunt frustra, quia erunt ad integritatem
humanae naturae, et ad commendandam sapientiam creatoris. Sed hoc non videtur verum; quia illud quod est
medium in istis sensibus, est etiam in aliis medium. In visu enim est medium aer, qui etiam est medium in auditu
et odoratu, sicut patet in 2 de anima. Similiter etiam gustus habet medium conjunctum, sicut et tactus, cum
gustus sit quidam tactus, ut in eodem libro dicitur. Odor etiam erit ibi, qui est objectum odoratus, cum ecclesia
cantet, quod odor suavissimus erunt corpora sanctorum. Laus etiam vocalis erit in patria; unde Augustinus dicit
super illud psalm. 149: exaltationes Dei in gutture eorum, quod corda et linguae non desinent laudare Deum.
Et idem etiam habetur per Glossam super illud: in cymbalis bene sonantibus etc..
Et ideo, secundum aliquos, dicendum, quod etiam odoratus et auditus erunt ibi in actu; sed gustus non erit in
actu, ita quod immutetur ab aliquo cibo vel potu sumpto, ut patet ex dictis; nisi forte dicatur, quod erit gustus in
actu per immutationem linguae ab aliqua humiditate adjuncta.
RA1
Ad primum ergo dicendum, quod qualitates quas tactus percipit, sunt illae ex quibus constituitur animalis corpus;
unde per qualitates tangibiles corpus animalis secundum statum praesentem natum est immutari immutatione
2088

