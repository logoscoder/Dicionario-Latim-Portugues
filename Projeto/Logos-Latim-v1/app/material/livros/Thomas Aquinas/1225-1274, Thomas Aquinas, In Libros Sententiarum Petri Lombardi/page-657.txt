Quaedam vero sunt quae per se conferunt ad rectam vitam, sicut ministrantia substantiam actus; et hujusmodi
computantur inter media bona, sine quibus nullus recte vivit, quibus tamen aliquis potest etiam perverse vivere.
Aliqua vero sunt quae conferunt ad rectam vitam, quasi dantia perfectionem ipsi actui, recte informando ipsum,
sicut sunt habitus virtutum et gratiarum; et haec magna bona dicuntur, quia propinquissima sunt operationi
perfectae in qua est ultima hominis perfectio.
Virtutibus nemo male utitur. Verum est quasi habitu informante usum: utitur tamen eis aliquis male quasi
objecto.
Et bonus usus liberae voluntatis qui virtus est; idest actus virtutis, ut Magister in fine exponit.
Si igitur gratia quae sanat et liberat voluntatem hominis, virtus est... Consequitur ut virtus non sit ex libero
arbitrio. Hic expresse videtur Magister hujusmodi opinionis esse quod gratia et virtus sint idem; nisi forte hoc
exponeretur, quia gratia in operationem non nisi mediante virtute procedit: sed tamen supposito quod gratia non
sit virtus, eadem Magistri rationis vis erit: non enim minus est manifestum de gratia quam de virtute, quod a solo
Deo in nobis sit.
Unde apparet vere quia caritas est spiritus sanctus. Hic loquitur Magister secundum suam opinionem quam in 1
Lib. Supponit, scilicet caritatem in nobis nihil aliud quam spiritum sanctum esse. Non autem oportet hoc de
caritate opinari, quia ipsa virtutes informat et sanctificat, sicut hic concludere videtur: hoc enim contingit ex hoc
quod caritatis objectum est finis ultimus; unde ipsa mediante omnes virtutes ad ultimum ordinantur.

|+d28.q1 Distinctio 28, Quaestio 1
|a0 Prologus
Postquam determinavit de gratia secundum veritatem, hic excludit quosdam errores circa gratiam; et dividitur in
partes duas: in prima excludit errorem Pelagii, qui gratiae derogabat; in secunda excludit errorem Joviniani et
Manichaei, qui negabant liberum arbitrium, ibi: id ergo de gratia et libero arbitrio indubitanter teneamus quod
Hieronymus... Docet. Prima dividitur in duas: in prima narrat positiones Pelagii; in secunda inducit rationes
ipsius, ibi: quod vero dicunt, hominem sine gratia, per liberum arbitrium omnia jussa implere, hujusmodi
inductionibus muniunt. Ponuntur ergo quatuor rationes: quarum prima est, quod sine gratia potest homo perfecte
legem Dei implere ex solo libero arbitrio, quamvis gratia ad hoc detur ut facilius homo impleat, ad quod etiam
nos Deus juvat instruendo per suam legem; secunda positio consequens ex prima est, quod non oportebat orare
neque pro fidelibus neque pro infidelibus, cum ex seipsis homines bene vel male operari habeant, et hoc ibi:
destruunt et orationes quas facit ecclesia; tertia est, quia dicunt, quod homo ex propriis actibus gratiam Dei
meretur, ibi: gratiam Dei, qua liberamur ab impietate, dicentes secundum merita nostra dari; quarta est, quia
hominem sine peccato originali nasci dicunt, et hoc ibi: parvulos etiam sine ullo peccati originalis vinculo
asserunt nasci.
Quod vero dicunt sine gratia hominem per liberum arbitrium omnia jussa implere, hujusmodi inductionibus
muniunt. Hic ponitur confirmatio praedictarum rationum; et dividitur in partes sex, secundum sex auctoritates
Augustini quae inducuntur, ex quibus error Pelagii confirmari videtur; secunda incipit ibi: similiter etiam
innitebatur Pelagius verbis Augustini; tertia, ibi: alibi etiam Augustinus dicit; quarta, ibi: sic etiam intelligendum
est quod in eodem ait; quinta, ibi: in expositione quoque quarumdam propositionum epistolae ad Romanos
quaedam Augustinus inserit quae videntur huic doctrinae gratiae adversari; sexta, ibi: illud etiam diligenter est
inspiciendum.
Hic quinque quaeruntur: 1 utrum sine gratia homo aliquod bonum facere possit; 2 utrum sine gratia possit homo
vitare peccatum; 3 utrum homo sine gratia possit mandatum legis implere; 4 utrum sine gratia, saltem gratis data,
possit se homo ad gratiam praeparare; 5 utrum sine gratia possit homo scientiam veritatis habere.
|a1 Articulus 1: Utrum homo possit facere aliquod bonum sine gratia.
AG1
Ad primum sic proceditur. Videtur quod homo sine gratia nullum bonum facere possit. Quia, sicut joan. 15, 5,
dicitur a Christo discipulis: sine me nihil potestis facere. Sed Deus non habitat in nobis nisi per gratiam. Ergo
videtur quod sine gratia homo nihil boni facere possit.
AG2
Praeterea, cogitatio boni praecedit operationem ejusdem. Sed dicitur 2 corinth. 3, 5: non sumus sufficientes
aliquid cogitare a nobis quasi ex nobis. Ergo videtur quod multo minus sine gratia bonum operari possumus.
AG3
Praeterea, sicut dicit Augustinus ad bonifacium Papam, non potest homo aliquod bonum velle, nisi juvetur a Deo
qui malum velle non potest. Sed adjutorium ejus qui malum velle non potest, scilicet Dei, est gratia ipsius.
Ergo homo sine gratia bonum nec velle nec facere potest.
AG4
657

