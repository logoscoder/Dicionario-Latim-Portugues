|+d15.q4 Distinctio 15, Quaestio 4
|a0 Prologus
Deinde quaeritur de oratione; et circa hoc quaeruntur septem: 1 quid sit oratio; 2 de modo orandi; 3 de speciebus
orationis; 4 quid sit in oratione petendum; 5 quis possit orare; 6 cui competit orare; 7 de efficacia orationis.
|a1 Articulus 1: Utrum oratio sit quidam actus affectivae partis.
Articulus 1A
AG1
Ad primum sic proceditur. Videtur quod oratio sit quidam affectivae partis actus. Primo per Augustinum, qui sic
definit orationem: oratio est purus affectus mentis in Deum directus.
AG2
Praeterea, Hugo de s. Victore dicit quod oratio est devotio quaedam ex compunctione procedens. Sed devotio ad
affectum pertinet. Ergo et oratio.
AG3
Praeterea, imperium et oratio non differunt nisi secundum relationem ad superiorem et ad inferiorem, secundum
quod imperatur inferiori, sed oratur superior. Sed voluntas est quae imperat aliis viribus. Ergo ipsa etiam est
cujus est orare et petere.
AG4
Praeterea, oratio exterior interius desiderium insinuat orantis. Sed oratio interior est quae per exteriorem
innotescit. Ergo oratio interior nihil aliud est quam interius desiderium; et sic ad affectivam pertinet.
SC1
Sed contra, super illud psalm. 63: exaudi Deus orationem meam etc. Dicit Glossa, quod oratio est quando vota
nostra Deo pandimus. Sed pandere, sive demonstrare, est actus rationis. Ergo et orare.
SC2
Praeterea, secundum Damascenum, oratio est petitio decentium a Deo. Sed decentia importat ordinem alicujus ad
alterum. Cum ergo ordinare sit rationis, et oratio rationis erit.
CO
Respondeo dicendum ad primam quaestionem, quod, sicut dicit cassiodorus in psalm. 85, oratio dicitur quasi oris
ratio. Unde ex suo nomine oratio significat expressionem alicujus actus rationis per effectum oris. Habet autem
ratio duos actus, etiam secundum quod est speculativa. Primus est componere et dividere; et iste actus rationis
exprimitur ore per orationem, quam Philosophus in 1 periherm. Describit. Secundus actus rationis est discurrere
de uno in aliud innotescendi causa; et secundum hoc syllogismus oratio quaedam dicitur. Et quia sermones
rhetorici, qui conciones dicuntur, continent argumentationes ad persuadendum accommodatas, inde est quod
etiam orationes dicuntur, et rhetores oratores. Et quia orationes istae, praecipue quantum ad genus causarum
quod judiciale dicitur, ordinantur ad hoc quod aliquid a judice petamus; unde et in jure advocationes
postulationes dicuntur; ideo translatum est ulterius hoc nomen ad significandum petitionem quam Deo aliquis
facit velut judici, qui habet curam nostrorum actuum; et sic definit Damascenus orationem: oratio est petitio
decentium a Deo; sic enim loquitur hic de oratione; et ideo cujus actus est petitio, ejus actus est oratio. Sciendum
est ergo, quod homo ab aliis animalibus differt quantum ad virtutem et motivam partem, in duobus. Primo
quantum ad volitum vel concupitum; quod quidem aliis animalibus ex natura determinatum est, homini autem
non.
Secundo quantum ad prosecutionem voliti sive concupiti; quia alia animalia habent determinatas vias et
instrumenta, quibus sua desideria expleant; et ideo quam cito in eis fit desiderii motus, tam cito membra ad
actum applicant, nisi sit aliquid prohibens per violentiam: homo autem non habet vias et instrumenta
determinata; et ideo ratio hujusmodi subvenit in his duobus; quia et inquirit proprium et determinatum bonum
quod desiderari oporteat, et instrumenta ad opus determinat in prosecutione desiderati; et ideo in nobis actus
rationis praecedit et sequitur actus voluntatis. Praecedit quidem, inveniens per consilium quid per voluntatem
eligi oporteat; sequitur autem per imperium, ordinando unicuique instrumento quod ei oporteat facere; et hunc
rationis actum imperativus modus exprimit in verbis. Instrumenta autem quae ratio applicat per imperium ad
prosecutionem vel consecutionem desiderati, non solum sunt vires animae et membra corporis, sed etiam
exteriores homines; quia quae per amicos fiunt, aliqualiter per nos fiunt, ut Philosophus dicit in 3 ethic.. Sed
etiam exteriores amici non sunt in potestate nostra, sicut sunt membra corporis et vires animae; et ideo applicatio
praedicta eorum qui extra nos sunt, ad consecutionem desiderati, quandoque dicitur imperium vel praeceptum,
quando scilicet illi sunt in potestate nostra: quandoque autem dicitur petitio, quando non sunt in potestate nostra
quasi nobis subjecti; vel etiam deprecatio, si supra nos sunt; unde sicut imperium est actus rationis, ita petitio et
1669

