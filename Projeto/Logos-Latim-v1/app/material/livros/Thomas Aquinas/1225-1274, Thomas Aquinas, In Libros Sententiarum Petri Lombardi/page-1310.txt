habet actum luxuriae, et caret per hoc habitu mansuetudinis, inveniatur actus ejus, non quidem ab ipsa
procedens, sed ei similis, sicut actus virtutum dicuntur qui sunt ad virtutem.
RA5
Ad quintum dicendum, quod ex hoc ipso quod homo pronior est ad peccandum, non requiruntur tot ad unum
peccatum, sicut ad unam virtutem; et ideo non est necessarium ut qui habet unum peccatum, habeat omnia, sicut
qui habet unam virtutem, habeat omnes.
Utrum autem omnia peccata sint paria, quaere in 2 Lib., distinct. 42, quaest. 1, art. 5.
|a6 Articulus 6: Utrum modus caritatis sit in praecepto.
AG1
Ad sextum sic proceditur. Videtur quod modus caritatis sit in praecepto. Sicut enim virtutes connectuntur sibi
invicem in caritate, ita et omnia mandata ad caritatem reducuntur. Sed virtutes ideo connectuntur sibi in caritate,
quia per caritatem formantur. Ergo et praecepta ad caritatem reducuntur, quia modus caritatis sub praecepto
cadit.
AG2
Praeterea, Deut. 6, 6, dicitur: diliges Dominum Deum tuum ex toto corde tuo, et ex tota anima tua, et ex tota
fortitudine tua. Et constat quod ibi praecipitur actus caritatis. Sed ex actu caritatis modificantur opera quae sunt
in praecepto. Ergo praedictus modus est in praecepto.
AG3
Praeterea, Matth., 19, 17, dicitur: si vis ad vitam ingredi, serva mandata. Sed nullus potest ad vitam ingredi sine
caritate. Ergo modus caritatis est in praecepto.
AG4
Praeterea, sicut deformationi opponitur formatio, ita prohibitioni opponitur praeceptum. Sed deformatio operum
cadit sub prohibitione. Ergo formatio, quae fit per modum caritatis, cadit sub praecepto.
AG5
Praeterea, per caritatem actus praeceptorum ordinantur in finem debitum. Sed hoc cadit sub praecepto, ut patet
per apostolum, 1 corinth. 10, 31: omnia in gloriam Dei facite. Ergo et modus caritatis.
SC1
Sed contra, nihil cadit sub praecepto nisi quod est in potestate nostra; unde Hieronymus, anathematizat eos qui
dicunt Deum aliquid impossibile homini praecepisse.
Sed habere caritatem non est in potestate nostra.
Ergo modus caritatis non cadit sub praecepto.
SC2
Praeterea, quicumque omittit hoc quod est de substantia praecepti, peccat. Sed aliquis diligens Deum dilectione
naturali, vel opera pietatis faciens caritate carens, hoc ipso non peccat. Ergo modus non cadit sub praecepto.
SC3
Praeterea, homo in statu innocentiae, etiam si gratiam non habuit, habebat unde poterat stare: quod non esset, si
modus esset sub praecepto: quia caderet, si sine modo praecepta servaret.
Ergo modus non est in praecepto.
CO
Respondeo dicendum, quod circa hoc sunt quatuor opiniones.
Prima opinio est, quod modus cadit sub praecepto: quia tamen illud praeceptum est affirmativum, non obligat ad
semper, quamvis obliget semper: et sic homo non tenetur ex caritate implere mandata, nisi pro tempore illo quo
caritatem habet; et sic non obligatur ad impossibile. Sed hoc dictum non videtur sufficiens: quia si modus est de
substantia praecepti, simul curret obligatio ad actum et ad modum. Contingit autem quod erit tempus honorandi
parentes quando etiam caritatem non habet: unde videtur quod tunc teneatur ex caritate implere.
Et ideo alii dicunt, quod aequaliter currit obligatio praecepti et modi, ut scilicet quandocumque tenetur homo
implere praeceptum, tenetur implere illud ex caritate. Nec propter hoc Deus aliquod impossibile praecipit: quia
quamvis homo per se caritatem habere non possit, tamen potest facere aliquid unde ipsam a Deo accipiat: quia
secundum Philosophum in 3 ethic., quae per amicos facimus, aliquo modo possibilia sunt.
Sed hoc non potest stare: quia aliquis in peccato mortali existens, in quolibet actu de genere bonorum, quo
praeceptum impleret quo ad substantiam operis, peccaret peccato omissionis, inquantum omitteret modum; quod
falsum est.
Et ideo alii dicunt, quod modus nullo modo cadit sub praecepto, et quod homo sine caritate praeceptum legis
implet. Sed hoc videtur vicinum pelagianae haeresi, quae ponebat omnia praecepta sine gratia posse impleri.
Ideo alii mediam viam tenent, et dicunt, quod modus quodammodo in praecepto cadit, et quodammodo non.
Dicimur enim ad mandata teneri dupliciter. Uno modo ita quod nisi impleamus hoc ad quod tenemur, sumus
omissionis vel transgressionis rei, et secundum hoc tenemur solum ad substantiam mandati, non ad modum. Alio
modo ita quod si non impleamus id ad quod tenemur, non percipimus mandati fructum; et sic tenemur ad
substantiam operis, et ad modum, sine quo quantumcumque homo substantiam operis exequatur, ad vitam non
1310

