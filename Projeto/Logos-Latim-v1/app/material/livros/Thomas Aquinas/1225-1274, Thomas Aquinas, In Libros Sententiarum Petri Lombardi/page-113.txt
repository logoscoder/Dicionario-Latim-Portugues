dicatur donum et datum, utrum et eadem ratione utrumque nomen ei conveniat. Prima in duas: in prima
determinat de temporali processione in communi; in secunda quantum ad speciales modos missionis, in 16 dist.:
nunc de spiritu sancto videndum est... Quae sit ejus temporalis processio. Prima in duas: in prima ostendit,
spiritum sanctum a patre et filio temporali processione procedere: in secunda inquirit utrum a seipso temporali
processione procedat, 15 dist.: hic considerandum est, cum spiritus sanctus detur hominibus a patre et filio...
Utrum etiam a seipso detur. Prima in duas: in prima ostendit processionem spiritus sancti temporalem esse a
patre et filio; in secunda excludit errorem circa intellectum temporalis processionis, ibi: sunt autem aliqui qui
dicunt, spiritum sanctum ipsum Deum non dari, sed dona ejus. Circa primum duo facit: primo determinat
veritatem temporalis processionis quantum ad principium a quo procedit, ostendens per Augustinum quod
procedit a patre et filio; secundo ostendit veritatem quantum ad hoc quod ab eis dicitur procedere temporaliter,
ibi: de temporali autem processione beda... Ita loquitur.
Sunt autem aliqui qui dicunt, spiritum sanctum ipsum Deum non dari, sed dona ejus. Hic excludit errorem
dicentium, in processione temporali spiritum sanctum non dari, sed tantum dona ejus: et circa hoc duo facit:
primo ostendit, ipsum spiritum sanctum qui Deus est, temporali processione dari; secundo ex hoc ostendit quod
nullus homo spiritum sanctum dare potest, ibi: hic quaeritur, utrum et viri sancti dent vel possint dare aliis
spiritum sanctum. Et circa hoc duo facit: primo movet quaestionem, et determinat eam, ostendens quod nullus
homo spiritum sanctum dare potest, nec etiam Christus, secundum quod homo; secundo objicit in contrarium, et
solvit, ibi: sed huic videtur contrarium quod apostolus... Ait.
Ad intellectum hujus partis tria quaeruntur: primo de processione temporali secundum se. Secundo ratione cujus
spiritus sanctus temporaliter procedere dicatur, vel secundum quid fiat. Tertio a quo fiat.
Circa primum duo quaeruntur: 1 utrum sit aliqua temporalis processio spiritus sancti; 2 utrum ponat in numerum
cum aeterna.
|a1 Articulus 1: Utrum aliqua processio spiritus sancti sit temporalis.
AG1
Ad primum sic proceditur. Videtur quod nulla processio spiritus sancti sit temporalis. Sicut enim generatio est
proprietas aeterna filii secundum quam distinguitur a patre, ita processio spiritus sancti est proprietas secundum
quam distinguitur a patre et filio. Sed generatio filii non dicitur temporalis nisi secundum naturam assumptam.
Cum igitur spiritus sanctus nullam assumpserit naturam, nec assumet, videtur quod nulla sit ejus processio
temporalis.
AG2
Praeterea, omne illud cui convenit aliquid temporaliter, est mutabile vel variabile. Hoc autem spiritui sancto non
convenit, cum sit verus Deus.
Ergo nec temporalis processio.
AG3
Praeterea, secundum Philosophum Lib. De causis, inter rem cujus substantia et operatio est in tempore, et inter
rem cujus substantia et operatio est in momento aeternitatis, est res media, cujus operatio est in tempore, et
substantia in aeternitate. Rem autem illam, cujus substantia et operatio est in aeternitate, dicit substantias
separatas, et praecipue Deum. Cum igitur processio sit operatio ipsius Dei, sive active sive passive intelligatur,
videtur quod non sit in tempore, et ita nec temporalis dici debeat.
AG4
Praeterea, illud quod elevat hominem supra tempus, non potest dici temporale. Sed per processionem spiritus
sancti in hominem elevatur homo supra omnia temporalia: quia, secundum Augustinum, inquantum aliquod
aeternum mente capimus, non in hoc mundo sumus.
Ergo non debet dici temporalis.
AG5
Praeterea, in processione temporali, quae etiam missio dicitur, includitur intellectus processionis aeternae,
secundum Augustinum.
Sed denominatio debet fieri a digniori. Igitur etsi in processione esset aliquid temporale, non deberet dici
temporalis, sed aeterna.
SC1
Contrarium dicitur per auctoritates in littera.
SC2
Praeterea, contingit aliquem ex tempore habere spiritum sanctum, qui prius non habuit. Sed spiritus sanctus non
habetur nisi ut procedens a patre et filio, cum sit donum utriusque. Ergo est ejus aliqua processio temporalis,
secundum quam procedit ad sanctificandum creaturam, ut in littera dicitur.
CO
Respondeo dicendum, quod quamvis in personis divinis, proprie loquendo, dicatur processio secundum rationem
exitus a principio, qui non necessario tendit in aliud, tamen processio spiritus sancti ex modo suae processionis
habet, inquantum scilicet procedit ut amor, quod in alium tendat, scilicet in amatum, sicut in objectum. Et quia
113

