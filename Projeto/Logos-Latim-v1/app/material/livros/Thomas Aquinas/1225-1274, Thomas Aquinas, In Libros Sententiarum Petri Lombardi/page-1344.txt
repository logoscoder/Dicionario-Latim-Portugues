Praeterea, quanto est perfectior status virtutis, tanto majorem difficultatem habet: quia ars et virtus circa difficile
et bonum sunt, ut dicitur in 1 ethic.. Sed status novae legis est perfectior quam status veteris. Ergo lex nova est
difficilior.
AG3
Praeterea, infirmis et parvulis levia onera sunt imponenda. Sed illi qui erant in veteri lege, parvulis comparantur;
qui autem sunt in nova, viris perfectis, ut patet Gal. 4. Ergo lex nova est gravior quam vetus.
SC1
Sed contra est quod dicitur Matth. 11, 30: jugum meum suave est, et onus leve.
SC2
Praeterea, Act. 15, 10, dicit Petrus de veteri lege: hoc est onus quod nec nos nec patres nostri potuerunt portare.
Ergo etc..
CO
Ad tertiam quaestionem dicendum, quod difficile et onerosum mensuratur secundum virtutem sustinentis:
aliquid enim onerosum est debili quod forti est leve. Et ideo de onere legis et evangelii possumus loqui
dupliciter: aut quantum ad gravitatem praeceptorum secundum se, aut per comparationem ad virtutem
observantium. Si primo modo; sic quantum ad numerum praecepta veteris legis erant magis onerosa: quia lex
vetus arctabat ad caeremonialia multa, et judicialia: lex autem nova ad moralia tantum, quae etiam lex naturae
imperat, et in uno verbo abbreviato dilectionis Dei et proximi concluduntur. Sed quantum ad explicationem
istorum praeceptorum, sic praecepta novae legis quodammodo sunt difficiliora: quia magis explicatur virtus
praeceptorum Moralium in nova lege quam veteri; et superaddit lex nova consilia, quamvis ad ea non cogat; et
quaedam etiam prohibet quae lex vetus permittebat, infirmitati deferens, sicut libellum repudii, et hujusmodi. Si
autem secundo modo, sic absolute lex vetus onerosior erat: tum quia auxilium gratiae non conferebat ad mandata
implenda, sicut nova facit; tum quia vetus lex per modum timoris cogebat ad hoc, ad quod nova lex ex amore
inducit, qui omnia levia facit.
RA1
Ad primum ergo dicendum, quod additio novae legis ad veterem vel est quantum ad consilia ad quae nova lex
non obligat, vel etiam quantum ad explicationem eorum quae in veteri lege implicite habebantur; unde ex hoc
non potest concludi quod lex nova sit gravior.
RA2
Ad secundum dicendum, quod virtuosus ea quae ad virtutem pertinent, delectabiliter exequitur, ut dicitur in 1
ethic.; et ideo virtus perfecta levius quantumcumque difficilia exequetur, quam carens virtute facilia: cui hoc
ipsum triste est, quod a delectationibus illicitis abstineat.
RA3
Ad tertium dicendum, quod sicut qui tortuosa ligna dirigunt, ad partem contrariam magis deflectunt, ut sic ad
rectitudinem etiam, ut dicitur in 2 ethic. Veniant; ita tendentibus ad virtutem faciendum est, ut qui a rectitudine
virtutis distorti fuerunt, magis a contrariis vitiis abstrahantur. Et propter hoc etiam poenitentibus graviora onera
imponuntur quam innocentibus.
Et ita etiam carnali populo et cervicoso majora onera imponenda fuerunt ad ejus duritiam edomandam, cum
tamen modum ejus non excederent, sicut etiam infirmis diaeta arctior, et pueris disciplina strictior imponitur.
EX
Non ancillam etc.. Sciendum, quod ancilla dupliciter concupisci potest. Uno modo ad concubitum, et sic pertinet
ad sextum praeceptum; alio modo ad dominium, et sic pertinet ad septimum.
Audistis decem chordas Psalterii. Per decem chordas Psalterii decem praecepta legis intelliguntur.
Sicut enim David egregius psaltes sono citharae et Psalterii spiritum malum a Saul expellebat, ut dicitur 1 Reg.
16, et ursum et leonem interfecit, ut dicitur in eodem, 17, ita Christus qui per David significatur, corda nostra
quasi Psalterium his decem praeceptis percutiens, omnium mortalium peccatorum feras in nobis occidit, et
virtutes perficit, quibus ad vitam pervenitur aeternam, in qua cum Christo vivamus per omnia saecula
saeculorum.
Amen.

|*IN_IV_SENTENTIARUM
MAGISTRI PETRI LOMBARDI
|+P Prooemium
1344

