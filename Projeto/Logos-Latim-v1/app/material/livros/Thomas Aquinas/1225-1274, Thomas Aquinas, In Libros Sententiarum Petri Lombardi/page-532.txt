Sed contra est quod in littera dicitur, quod ex aqua pisces et aves producuntur, ex terra autem alia animalia.
CO
Respondeo dicendum, quod elementum praedominari in aliquo corpore potest intelligi dupliciter; vel secundum
suum genus, vel quantum ad id quod est proprium illi corpori in genere illo. Cum enim alicui generi deputatur
aliqua complexio, hoc non est secundum aliquem indivisibilem gradum, sed secundum latitudinem quamdam; ita
quod est invenire aliquos terminos ultra quos non salvatur complexio illius generis. Sed inter illos terminos est
multa diversitas, secundum quod acceditur ad unum vel alterum: verbi gratia, complexio debita corpori humano
est complexio temperatissima; et tamen sunt multi gradus temperamenti, secundum quos quidam dicuntur
melancholici, quidam cholerici, et sic de aliis, secundum propinquitatem ad terminos complexionis humanae
speciei vel in calore vel in frigore; ita tamen quod est aliquis gradus caloris vel frigoris, quem non transit humana
complexio. Dico ergo, quod si loquimur de elemento praedominante in corpore animalis quantum ad
complexionem consequentem ipsum genus, oportet quod elementa inferiora grossiora secundum quantitatem
excedant elementa subtiliora, quae tamen excedunt secundum virtutem, scilicet secundum calidum et humidum,
in quo vita consistit; quae sunt qualitates principales ignis et aeris. Cum enim corpora animalium debeant esse
aliis temperatiora, ut magis a contrariis remota, et per aequalitatem complexionis naturae corpori caelesti
assimilata, perfectionem magis similem sortiantur virtuti quae movet caelos; oportet inferiora elementa, quae
sunt minus activa eo quod habent plus de materia et minus de forma, secundum quantitatem excedere; ut virtutis
defectum suppleat quantitatis excessus. Sed tamen complexio in qua salvatur natura animalis, habet multas
diversitates; et secundum quod accedit ad unum extremum vel ad alterum, dicitur in altero dominari hoc vel illud
elementum.
RA1
Ad primum ergo dicendum, quod ignis dominatur secundum virtutem in corpore sensitivo, eo quod calor est
instrumentum animae: non tamen potest esse quod ignis dominetur secundum quantitatem materiae: eo quod
cum sit maxime activus, alia elementa consumeret; et ideo non dicitur animalis corpus ex igne materialiter
formatum.
RA2
Ad secundum dicendum, quod in quolibet genere tanto aliquid est nobilius quanto magis accedit ad
nobilissimum in genere illo: et ideo simpliciter loquendo per respectum ad ultimam perfectionem, corpus
aequalis complexionis, in quo secundum quantitatem excedunt corpora grossiora, est nobilius corpore ignis vel
aeris, quia nihil est corpori caelesti similius. Sed nihil prohibet quantum ad aliquas virtutes corporales, ut
calorem et frigus et hujusmodi, subtiliora corpora nobiliora esse.
RA3
Ad tertium dicendum, quod in corporibus omnium animalium simpliciter dominatur terra secundum quantitatem,
eo quod aqua est quasi continuans partes, ut non communionem, sed commixtionem faciant; sed illa animalia
quae plus habent de aqua aliis animalibus, dicuntur ex aqua constare, pensata eorum propria complexione,
secundum comparationem ad complexionem debitam generi communi: et secundum hoc ex aqua dicuntur esse
pisces quantum ad id quod in ea grossius est; aves autem quantum ad id quod in ea subtilius est; quod quidem in
vapore resolutum est, quasi medium inter aerem et aquam: propter hoc aves in aere elevantur, et pisces gurgiti
remittuntur.
RA4
Ad quartum dicendum, quod Philosophus loquitur de loco naturali, qui est terminus motus naturalis, et in quo
naturaliter quiescit corpus. Sic autem aer non est locus avium, quia non in aere, sed in terra quiescunt; sed est
locus eorum secundum motum animalem, cujus principium non est gravitas et Levitas.
|a2 Articulus 2: Utrum ornatus elementorum convenienter describatur secundum tria genera.
AG1
Ad secundum sic proceditur. Videtur quod inconvenienter ornatus trium elementorum, secundum tria genera
animalium describatur. Ignis enim est principalior inter elementa. Sed ei nullus ornatus assignatur. Ergo videtur
quod insufficienter ornatus elementorum assignetur.
AG2
Praeterea, locus naturalis est locus quietis.
Sed aves non quiescunt in aere, ut dictum est.
Ergo videtur quod aer avibus non ornetur.
AG3
Praeterea, reptile est genus terrestris animalis.
Sed diversorum elementorum diversus est ornatus.
Ergo videtur quod inconvenienter in ornatu aquae reptile commemoretur.
AG4
Praeterea, nobiliori corpori debetur nobilior locus. Sed animalia gressibilia sunt nobiliora avibus vel piscibus,
quia sunt magis completa, ut eorum generatio ostendit, et membrorum dispositio.
532

