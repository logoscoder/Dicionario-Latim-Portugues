Sed ex parte voluntatis potest habere perfectionem; inquantum voluntas perfecta in appetitu boni firmitatem et
certitudinem facit in fide: et ideo bernardus dicit, quod fides est voluntaria quaedam et certa praelibatio nondum
propalatae veritatis. Unde patet quod fides est virtus, non quidem intellectualis, sed eo modo quo communiter
loquimur de virtute, quae producit actum bonum ex bonitate voluntatis procedentem. Nec tamen est virtus
moralis: quia non est ordinativa appetitus sensibilis, ut consistat circa delectationes et tristitias et operationes,
sicut circa materiam et objectum: sed est virtus theologica; quod quidem genus Philosophi non cognoverunt.
RA1
Ad primum ergo dicendum, quod prima propositio habet veritatem de virtutibus quas Philosophi cognoverunt,
qui praeter intellectuales, nullas virtutes nisi morales posuerunt.
RA2
Ad secundum dicendum, quod ratio inclinans voluntatem ad credendum articulos, est ipsa veritas prima, quae est
infallibilis; sed ratio quae inclinat voluntatem ad credendum alia, est vel aliquod signum fallibile, vel dictum
alicujus scientis, qui et falli et fallere potest: unde voluntas non dat infallibilem veritatem intellectui credenti alia
credibilia, sicut dat infallibilem veritatem credendi articulos fidei: et propter hoc haec fides est virtus et non alia.
RA3
Ad tertium dicendum, quod fides non est contra rationem, sed supra rationem: et ideo non dicitur abnegare
rationem quasi rationem veram destruens, sed quasi eam captivans in obsequium Christi, ut dicit apostolus 2
corinth. 10.
RA4
Ad quartum dicendum, quod prophetia nullo modo potest esse virtus: neque intellectualis, cum non perficiatur
per eam operatio intellectus secundum modum intellectui connaturalem: quia ea quae per prophetiam revelantur,
non possunt resolvi ad principia naturaliter cognita: neque est virtus theologica, quia non habet Deum pro
objecto, sed res temporales: neque iterum actus intellectus per prophetam a voluntate imperatur.
RA5
Ad quintum dicendum, quod fides habet exemplar in Deo quantum ad id quod perfectionis in ipsa est, scilicet
cognitionem et certitudinem, sed non quantum ad id quod est imperfectionis: ex hoc enim non habet rationem
virtutis.
Articulus 4B
AG1
Ulterius. Videtur quod fides non sit una virtus.
Quidam enim articuli fidei sunt de aeternis, ut qui pertinent ad trinitatem personarum; quidam vero de
temporalibus, sicut qui pertinent ad incarnationem Christi. Sed scientia et sapientia sunt diversa dona per hoc
quod sunt de temporalibus et aeternis. Ergo fides non est una virtus.
AG2
Praeterea, spes et timor differunt per hoc quod spes est de bonis futuris, timor vero de malis.
Sed fides est de utrisque, quia est de suppliciis et praemiis. Ergo fides non est una virtus.
AG3
Praeterea, ad fidem pertinent multa quae sunt moralis philosophiae, sicut fornicationem esse mortale peccatum;
et quae sunt naturalis, sicut mundum non esse aeternum; et quae sunt philosophiae primae, sicut Deum habere
curam de actibus humanis. Ergo videtur quod fides non sit unus habitus.
SC1
Sed contra, Ephes. 4, 5: una fides.
SC2
Praeterea, sicut prudentia dirigit intentionem in politicis, ita fides in gratuitis, ut dicit Augustinus.
Sed prudentia est una, quamvis in diversis intentionem dirigat. Ergo et fides.
CO
Ad secundam quaestionem dicendum, quod habitus multitudinem et unitatem habet ex objecto. Objectum autem
fidei est veritas prima, quae est simplex et invariabilis. Et ideo in fide invenitur duplex unitas: ex hoc enim quod
unum et simplex est cui fides innititur, habitus fidei in habente non dividitur in plures habitus: ex hoc autem
quod veritas est, habet potentiam uniendi diversos habentes fidem in similitudinem unius fidei, quae attenditur
secundum idem creditum: quia, sicut dicit dionysius, veritas habet vim colligendi et uniendi, e contrario error et
ignorantia divisiva sunt.
RA1
Ad primum ergo dicendum, quod fides non est de aliquo temporali sicut de objecto; sed inquantum pertinet ad
veritatem aeternam, quae est objectum fidei, sic cadit sub fide; sicut fides credit passionem, inquantum Deus
passus est.
RA2
Ad secundum dicendum, quod spes et timor ad affectum pertinent, cujus proprium objectum est bonum et
malum, inquantum hujusmodi: et ideo diversificantur secundum differentiam boni et mali. Sed bonum et malum
1105

