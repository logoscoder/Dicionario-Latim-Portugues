AG2
Praeterea, imago de ratione sua, ut dictum est, art. Praeced., importat ordinem. Sed in divinis non est nisi ordo
originis. Cum igitur nihil importans originem, in divinis essentialiter dicatur, videtur quod nec imago.
AG3
Item, ex absolutis vel essentialibus non potest probari personarum distinctio: quia in essentialia trinitatis potest
deducere naturalis ratio; non autem in personarum distinctionem. Sed supra, 2 distinct., qu. 1, art. 4, probata est
distinctio personarum ex ratione imaginis. Ergo imago non dicitur essentialiter.
SC1
Contra est quod in littera dicitur per Augustinum et Hilarium.
CO
Respondeo dicendum, quod, sicut dictum est, art. Praeced., imago potest dici dupliciter: vel id quod imitatur
aliquem, vel id in quo est imitatio.
Si dicatur imago prout proprie accipitur id quod imitatur alterum; sic essentia divina non potest dici imago, sed
exemplar; cujus imago est creatura: quia imago praesupponit ordinem ad aliquod principium: essentia autem
divina non habet aliquod principium; sed tamen sic aliqua persona potest dici imago alterius, inquantum persona
praesupponit sibi secundum ordinem naturae aliam personam. Unde sic imago, secundum quod proprie de Deo
dicitur, semper est personale. Si autem dicatur imago id in quo est imitatio, sic natura divina est imago; quia in
ipsa est duplex imitatio.
Una personae ad personam, secundum quod filius in natura divina quam habet a patre, imitatur patrem. Alia
creaturae ad creatorem, inquantum creatura imitatur creatorem, sed imperfecte, secundum aliquam similitudinem
bonitatis ipsius. Et quantum ad primam imitationem, quae scilicet est personae ad personam, imago in recto
significabit essentiam, sed in obliquo faciet intellectum personarum; sic enim idem erit imago quod natura divina
personarum in ea se imitantium; et sic accepit supra Hilarius. Unde probavit ex ratione imaginis et unitatem
essentiae et distinctionem personarum. Sed quantum ad secundam imitationem, quae est creaturae ad creatorem,
imago significabit divinam essentiam, et connotabit respectum ad creaturam quae imitatur ipsam; et sic accepit
ibidem Augustinus; unde ex ratione imaginis non probavit nisi unitatem essentiae.
RA
Et per hoc patet solutio ad objecta.
|a3 Articulus 3: Utrum spiritus sanctus possit dici imago.
AG1
Ad tertium sic proceditur. Videtur quod spiritus sanctus possit dici imago. Primo per Damascenum qui dicit,
quod spiritus sanctus est imago filii.
AG2
Praeterea, sicut filius imitatur patrem, per omnia consimilis sibi, ita etiam spiritus sanctus.
Sed hoc est quod requiritur ad perfectam rationem imaginis, ut dictum est, art. 1 hujus quaest.. Ergo spiritus
sanctus est imago patris.
AG3
Si dicis, quod spiritus sanctus non habet hoc quod sit similis patri per omnia, ex ratione processionis, sicut filius
hoc habet inquantum procedit ut genitus; contra: quia processio spiritus sancti non tantum est processio amoris,
sed processio amoris divini. Sed processio amoris divini, inquantum hujusmodi, habet quod sit in plenitudine
ejusdem naturae. Ergo videtur quod spiritus sanctus ex processione sua habeat quod sit imago.
AG4
Praeterea, dicitur absolute, quod spiritus sanctus est aequalis patri, et similis, et connaturalis; quamvis hoc non
habeat ex ratione suae processionis absolute. Cum igitur similitudo et aequalitas et connaturalitas constituant
perfectam rationem imaginis; videtur quod spiritus sanctus absolute sit imago.
SC1
Contra est quod Hilarius dicit, quod aeternitas est in patre, et species in imagine, et usus in munere. Sicut ergo
munus vel donum est proprium spiritus sancti, ita imago filii. Hoc idem videtur per Augustinum, supra, distinct.
27.
CO
Respondeo dicendum, quod imago, secundum quod personalis dicitur, convenit tantum filio, et non spiritui
sancto. Cujus ratio diversimode assignatur.
Quidam enim dicunt, quod cum imago ponat imitationem in exterioribus, et notionalia in divinis sint quasi
exteriora, filius convenienter dicitur imago patris, quia imitatur patrem etiam in aliqua notione, scilicet in
communi spiratione; non autem spiritus sanctus, qui nullam notionem communem cum patre habet. Sed hoc non
videtur conveniens propter duo: primo, quia notionalia in divinis non se magis habent per modum exteriorum
quam essentialia, praeter illa quae sunt assequentia substantiam, secundum Damascenum; et ideo imitatio in illis
adhuc faceret rationem imaginis. Secundo, quia secundum relationem originis non attenditur in divinis similitudo
aut aequalitas, vel dissimilitudo vel inaequalitas, ut ex verbis Augustini habitum est supra, 20 distinct..
245

