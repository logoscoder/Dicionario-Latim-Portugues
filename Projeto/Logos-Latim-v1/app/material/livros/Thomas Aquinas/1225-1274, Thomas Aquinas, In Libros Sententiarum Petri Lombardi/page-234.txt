AG4
Praeterea, sicut se habet generatio activa ad patrem, ita se habet generatio passiva vel nativitas ad filium. Sed
filiatio nullo modo praecedit nativitatem secundum intellectum, sed semper consequitur.
Ergo nec paternitas generationem activam, sed consequitur eam. Ergo videtur quod etiam paternitas secundum
intellectum generationem activam sequatur.
SC1
Contra, operatio, secundum Philosophum, est individuorum distinctorum, vel singularium. Sed non est
distinctum quid in divinis nisi per relationem. Ergo intellectum operationis personalis praecedit intellectus
relationis.
SC2
Praeterea, principium operationis propriae alicujus oportet quod sit forma propria ejus. Sed generatio est propria
operatio patris. Cum igitur nulla forma patris potentiae sit propria nisi paternitas, videtur quod paternitas sit
principium generationis in patre, et ita praecedit secundum intellectum.
CO
Respondeo dicendum, quod secundum illos qui dicunt, quod relationes non distinguunt nec constituunt personas,
sed tantum manifestant constitutas et distinctas, relatio consequitur operationem personalem absolute secundum
intellectum.
Sed quia non invenitur aliquid distinguens personas et constituens eas nisi relatio secundum rationem suae
oppositionis; ideo dico, quod relatio, inquantum est constituens personam, praecedit secundum intellectum
operationem. Secundum hoc ergo dico, quod ipsa relatio potest tripliciter considerari. Vel inquantum est relatio
absolute, et ex hoc non habet quod praecedat operationem, immo magis quod sequatur.
Vel inquantum est relatio divina quae est constituens personam et ipsa persona subsistens; et sic praecedit
secundum intellectum operationem. Vel inquantum est ipsa operatio personalis; et sic sunt simul secundum
intellectum, et idem.
RA1
Ad primum igitur dicendum, quod cum dicit Magister, quod quia genuit est pater, accipit generationem non
prout significatur per modum operationis, sed prout significatur per modum proprietatis constituentis personam;
et sic secundum intellectum praecedit personam constitutam et distinctam. Sic enim generationem pro paternitate
ponunt, sicut etiam supra praecedenti distinct.. Vel dicendum quod attendit ad relationem secundum quod relatio
est, et non secundum quod est relatio divina constituens personam et distinguens. Vel potest melius dici, quod in
hoc quod dicit, quod est pater quia genuit, non importatur aliquis ordo per modum causae, sed potius identitas
relationis; unde etiam ipse dicit, quod ideo est filius quia genitus, et quia filius ideo genitus, ex verbis Augustini.
RA2
Ad secundum dicendum, quod, ut supra dictum est, dist. 7, qu. 1, art. 1, principium generationis in divinis non
potest esse tantum natura, nec iterum tantum proprietas; sed natura divina prout est in patre, vel proprietas quae
est paternitas. Unde Anselmus non dicit totum quod exigitur ad principium generationis. Ut enim totum
complectamur, oportet dici quod non tantum quia Deus est, generat, vel quia pater, sed quia Deus pater.
RA3
Ad tertium dicendum, quod ratio illa procedit de relatione secundum rationem relationis absolute; sed haec
relatio quae est paternitas, habet aliquid ultra: quia cum sit divina, constituit personam, et est ipsa persona
constituta, ratione cujus praecedit secundum intellectum operationem.
RA4
Ad quartum dicendum, quod non est similis ratio in patre et filio: quia forma propria generati nullo modo est
principium generationis activae vel passivae, sed consequens, et quasi terminus; et ideo filiatio nullo modo
praecedit intellectum nativitatis; sed forma generantis propria est principium generationis activae: et ideo oportet
quod praecedat intellectum generationis.

|+d27.q2 Distinctio 27, Quaestio 2
|a0 Prologus
Deinde quaeritur de verbo; et circa hoc tria quaeruntur: 1 utrum verbum proprie sit in divinis; 2 utrum dicatur
essentialiter, vel personaliter tantum; 3 utrum in verbo importetur respectus ad creaturam.
|a1 Articulus 1: Utrum verbum dicatur proprie in divinis.
AG1
Ad primum sic proceditur. Videtur quod verbum non proprie in divinis dicatur. Omne enim nomen quod
significat corporalem operationem, non potest Deo convenire nisi metaphorice. Sed verbum est hujusmodi:
dicitur enim a verberatione aeris ut dicit Priscianus. Ergo verbum proprie de Deo non dicitur.
234

