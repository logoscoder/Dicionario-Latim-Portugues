Ad secundum dicendum, quod quamvis illi qui sunt in Purgatorio, sint in majori securitate quam nos, tamen sunt
in majori afflictione; et iterum non sunt in statu merendi: et ideo magis indigent quod pro eis oretur, quam quod
ipsi orent.
RA3
Ad tertium dicendum, quod in miraculis praecipue attenditur fides et devotio orantis; unde etiam Dominus
mulieri quam sanavit, dixit, Matth. 9, 22: fides tua te salvam fecit. Et quia ille propter excellentiam meritorum
credebatur in patria esse, ideo orabatur; et talis oratio propter fidem orantium exaudiebatur tunc, ut vita illius
approbaretur, non quod ille pro aliis in Purgatorio existens oraret.
Articulus 5C
AG1
Ulterius. Videtur quod oratio non fiat ad Deum ratione essentiae, sed magis ratione personae.
Quia hoc modo debemus orare, sicut Christus nos docuit. Sed ipse docuit nos ad personam patris orationem
dirigere; joan. 16, 23: si quid petieritis patrem in nomine meo, dabit vobis. Ergo oratio fit ad Deum ratione
personae.
AG2
Praeterea, illud quod attribuitur Deo ratione divinae naturae, toti trinitati competit, et singulis personis. Sed
ecclesia non dirigit aliquam orationem ad spiritum sanctum. Ergo non oratur Deus ratione naturae, sed ratione
personae.
SC1
Sed contra, secundum hoc aliquis oratur quod bona sua communicare potest. Sed communicare seipsum
competit Deo inquantum est bonus. Cum ergo bonitas sit attributum essentiale, videtur quod oratio dirigatur ad
Deum ratione naturae.
CO
Ad tertiam quaestionem dicendum, quod Deus praecipue oratur, inquantum est beatus, et aliis beatitudinem
largiens; et quia hoc convenit ei ratione essentiae, ideo ratione essentialium attributorum oratur.
RA1
Ad primum ergo dicendum, quod ea quae sunt essentiae, a patre sunt in aliis personis; et ideo fit quaedam
reductio ab aliis personis in patrem, ut patet per Hilarium; et propter hoc etiam dicitur pater principium totius
deitatis; et sic nos in patrem, sicut in principium non de principio, reducens Christus, nos ad patrem orationem
dirigere per filium docuit.
RA2
Ad secundum dicendum, quod spiritus sanctus ex personali proprietate habet quod sit donum; et ideo magis
competit quod ipse petatur quam quod ab eo aliquid petatur: quamvis etiam ad spiritum sanctum ecclesia
orationes aliquas dirigat, et hymnos, qui loco orationum in ecclesia recitantur; sicut patet: nunc sancte nobis
spiritus, et veni creator spiritus, et hujusmodi.
|a6 Articulus 6: Utrum divinae personae sit orare.
Articulus 6A
AG1
Ad sextum sic proceditur. Videtur quod divinae personae sit orare. Ejus enim est orare cujus est accipere. Sed
personae Dei est accipere ab alio, sicut filii et spiritus sancti. Ergo ejus est orare.
AG2
Praeterea, joan. 14, 16: ego rogabo patrem, et alium Paraclytum dabit vobis; et sunt filii verba. Ergo filii est
orare.
AG3
Praeterea, Rom. 7, 26, dicitur: spiritus postulat...
Gemitibus inenarrabilibus. Sed spiritus sanctus est tertia in trinitate persona. Ergo personae divinae est orare.
SC1
Sed contra, orare importat defectum virtutis in orante. Sed hoc divinae personae non competit.
Ergo oratio non est divinae personae.
SC2
Praeterea, oratio est actus latriae, quae est servitus Dei. Sed servire non competit divinae personae.
Ergo nec orare.
CO
Respondeo dicendum ad primam quaestionem, quod oratio requirit distinctionem orantis ad eum qui oratur: quia
nullus a seipso aliquid petit. Oratio autem fit ad Deum ratione attributorum essentialium, in quibus personae non
distinguuntur; et ideo uni personae non competit aliam orare.
RA1
1682

