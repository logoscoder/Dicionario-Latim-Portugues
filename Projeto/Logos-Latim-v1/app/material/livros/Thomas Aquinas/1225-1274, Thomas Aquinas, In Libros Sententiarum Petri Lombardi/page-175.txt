Circa secundam probationem quaeritur de veritate, et quaeruntur tria: 1 quid sit veritas; 2 utrum omnia sint vera
una veritate, quae est veritas increata, sive prima; 3 de conditionibus veritatis, scilicet aeternitate et
incommutabilitate ejus.
|a1 Articulus 1: Utrum veritas sit essentia rei.
AG1
Ad primum sic proceditur. Videtur quod veritas sit idem quod essentia. Dicit enim Augustinus, quod verum est
id quod est, et ab aliis dicitur quod verum est indivisio esse et ejus quod est. Ergo unumquodque dicitur verum,
secundum quod habet esse. Esse autem est actus essentiae. Ergo cum unumquodque veritate formaliter sit verum,
videtur quod omnino idem sit veritas et essentia.
AG2
Praeterea, quaecumque differunt re vel ratione unum potest intelligi sine altero, unde etiam secundum boetium,
potest intelligi Deus, non intellecta ejus bonitate. Sed essentia rei non potest intelligi sine veritate. Ergo essentia
rei et veritas non differunt neque re neque ratione.
AG3
Item, quidquid differt secundum rationem ab ente, se habet ex additione ad illud. Sed quod habet se ex additione
ad aliquid, contrahit et determinat illud, sicut se habet homo ad animal. Cum igitur verum non contrahat ens
(quia verum et ens convertuntur), videtur quod veritas neque re neque ratione ab essentia differat.
AG4
Praeterea, Anselmus dicit, quod veritas est rectitudo sola mente perceptibilis.
Constat autem quod loquitur metaphorice de rectitudine, quia rectitudo proprie dicta est passio continui. Sed
bonitas et justitia secundum propriam rationem habent quod sint rectitudo sola mente perceptibilis. Ergo videtur
quod veritas re et ratione sit idem quod bonitas et justitia.
AG5
Contra, contingit aliquid verum dicere et de ente et de non ente. Sed non entia non habent essentiam. Cum ergo
omne verum veritate sit verum, videtur quod veritas non sit idem quod essentia.
AG6
Praeterea, veritas est sola mente perceptibilis, ut patet per Anselmum. Sed illud quod est sola mente perceptibile
non est in sensibilibus sed tantum in intelligibilibus; essentia autem est utriusque. Ergo essentia et veritas non
sunt idem.
AG7
Item, veritas et falsitas sunt tantum in complexis; quia singulum incomplexorum neque verum neque falsum est.
Sed essentia est rerum incomplexarum.
Ergo non est idem quod veritas.
AG8
Item, veritati opponitur falsitas. Sed falsitatem contingit invenire in entibus, sicut dicimus aurum falsum: sed de
ente non dicitur non ens.
Ergo falsum non est idem quod non ens; ergo nec veritas est idem quod essentia; quia si contrarium de contrario
non praedicatur ut idem, nec oppositum de opposito.
CO
Respondeo dicendum, quod eorum quae significantur nominibus, invenitur triplex diversitas.
Quaedam enim sunt quae secundum esse totum completum sunt extra animam; et hujusmodi sunt entia completa,
sicut homo et lapis. Quaedam autem sunt quae nihil habent extra animam, sicut somnia et imaginatio chimerae.
Quaedam autem sunt quae habent fundamentum in re extra animam, sed complementum rationis eorum quantum
ad id quod est formale, est per operationem animae, ut patet in universali. Humanitas enim est aliquid in re, non
tamen ibi habet rationem universalis, cum non sit extra animam aliqua humanitas multis communis; sed
secundum quod accipitur in intellectu, adjungitur ei per operationem intellectus intentio, secundum quam dicitur
species: et similiter est de tempore, quod habet fundamentum in motu, scilicet prius et posterius ipsius motus;
sed quantum ad id quod est formale in tempore, scilicet numeratio, completur per operationem intellectus
numerantis. Similiter dico de veritate, quod habet fundamentum in re, sed ratio ejus completur per actionem
intellectus, quando scilicet apprehenditur eo modo quo est. Unde dicit Philosophus, quod verum et falsum sunt in
anima; sed bonum et malum in rebus. Cum autem in re sit quidditas ejus et suum esse, veritas fundatur in esse rei
magis quam in quidditate, sicut et nomen entis ab esse imponitur; et in ipsa operatione intellectus accipientis esse
rei sicut est per quamdam similationem ad ipsum, completur relatio adaequationis, in qua consistit ratio veritatis.
Unde dico, quod ipsum esse rei est causa veritatis, secundum quod est in cognitione intellectus.
Sed tamen ratio veritatis per prius invenitur in intellectu quam in re: sicut etiam calidum et frigidum et aliae
causae sanitatis sunt causa sanitatis quae est in animali, et tamen animal per prius dicitur sanum et signa sanitatis
et causa sanitatis dicuntur sana secundum analogiam ad sanum quod de animali dicitur. Unde dico, quod verum
per prius dicitur de veritate intellectus, et de enuntiatione dicitur inquantum est signum illius veritatis; de re
autem dicitur, inquantum est causa. Unde res dicitur vera quae nata est de se facere veram apprehensionem
175

