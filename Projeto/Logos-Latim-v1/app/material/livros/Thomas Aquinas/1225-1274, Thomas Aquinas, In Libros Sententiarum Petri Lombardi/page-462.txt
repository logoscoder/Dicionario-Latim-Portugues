Ad primum ergo dicendum, quod tempore Antichristi aliqua vera miracula fient virtute Daemonum, permissione
divina, in illis tamen ad quae virtus Daemonis se extendit; tamen dicuntur omnia mendacia ex parte finis, quia ad
decipiendum sunt.
RA2
Ad secundum dicendum, quod signa facta per bonos possunt distingui ab illis quae per malos fiunt, tripliciter ad
minus. Primo ex efficacia virtutis operantis: quia signa facta per bonos virtute divina, fiunt in illis etiam ad quae
virtus activa naturae se nullo modo extendit, sicut suscitare mortuos, et hujusmodi; quae Daemones secundum
veritatem facere non possunt, sed in praestigiis tantum, quae diu durare non possunt. Secundo ex utilitate
signorum: quia signa per bonos facta, sunt de rebus utilibus, ut in curatione infirmitatum, et hujusmodi; signa
autem per malos facta, sunt in rebus nocivis vel vanis, sicut quod volant in aere, vel reddunt membra hominum
stupida, et hujusmodi: et hanc differentiam assignat beatus Petrus in itinerario clementis. Tertia differentia est
quantum ad finem: quia signa bonorum ordinantur ad aedificationem fidei et bonorum morum; sed signa
malorum sunt in manifestum nocumentum fidei et honestatis. Et quantum ad modum differunt: quia boni
operantur miracula per invocationem divini nominis pie et reverenter; sed mali quibusdam deliramentis, sicut
quod incidunt se cultris, et hujusmodi turpia faciunt. Et ita signa per bonos facta, manifeste possunt discerni ab
his quae virtute Daemonum fiunt.
RA3
Ad tertium dicendum, quod talem alterationem praecedit aliquis motus localis, inquantum virtutes activas
colligunt, et determinatis passivis apponunt; sed talis motus localis non reducitur in motum caelestem, quia non
est secundum aliquam virtutem moventem naturalem, sed inquantum obedit virtuti Daemonis ad motum localem;
quod est virtute naturae suae, quae supra corpora potest: non quidem ut aliquam formam influat, sed ut localiter
moveat: quia motus localis non est secundum acquisitionem alicujus quod in re sit quae movetur, quia locus est
extrinsecus locato.
RA4
Ad quartum dicendum, quod corpora caelestia non habent aliquam impressionem in Daemones, ut eis subdantur;
sed ideo advocati sub certa constellatione veniunt, quia sciunt virtutem illius constellationis juvare ad effectum
qui requiritur; vel propter hoc ut homines inducantur ad venerandum aliquod numen in stellis, ex quo idolatriae
ritus procedit.
RA5
Ad quintum dicendum, quod ars virtute sua non potest formam substantialem conferre, quod tamen potest virtute
naturalis agentis; sicut patet in hoc quod per artem inducitur forma ignis in lignis. Sed quaedam formae
substantiales sunt quas nullo modo ars inducere potest, quia propria activa et passiva invenire non potest, sed in
his potest aliquid simile facere; sicut alchimistae faciunt aliquid simile auro quantum ad accidentia exteriora; sed
tamen non faciunt verum aurum: quia forma substantialis auri non est per calorem ignis quo utuntur alchimistae,
sed per calorem solis in loco determinato, ubi viget virtus mineralis: et ideo tale aurum non habet operationem
consequentem speciem; et similiter in aliis quae eorum operatione fiunt.
|a2 Articulus 2: Utrum uti auxilio Daemonis ad effectus corporales sit malum.
AG1
Ad secundum sic proceditur. Videtur quod uti auxilio Daemonum in talibus operationibus non sit malum. Ipse
enim Paulus Corinthium fornicarium tradidit Satanae in interitum carnis, ut dicitur 1 corinth. 5. Sed in hoc non
dicitur peccasse. Ergo uti licet obsequio Daemonum.
Praeterea, licet auxilium accipere etiam a peccatoribus, ut eleemosynam, vel aliquid hujusmodi.
Sed in Daemonibus non est invenire nisi naturam, quae bona est, et peccatum. Ergo videtur quod auxilio eorum
uti liceat.
AG3
Praeterea, Deus contulit virtutes verbis et rebus. Sed virtute quorumdam verborum et rerum Daemones
advocantur, et quasi compelluntur. Ergo videtur quod eorum auxilio uti liceat.
AG4
Praeterea, id quod vergit in aliquam utilitatem et nulli derogat, non videtur esse peccatum.
Sed per invocationes Daemonum frequenter multa utilia fiunt, sicut patet in inventione rerum amissarum.
Ergo videtur quod in talibus uti liceat eorum auxilio.
SC1
Sed contra, deuter. 18, praecepit Dominus omnes incantatores et maleficos interfici. Mors autem corporalis non
infligitur sine gravi peccato. Ergo videtur quod graviter peccant qui talibus intendunt.
SC2
Praeterea, Augustinus dicit, omnes divinationes esse fugiendas et cavendas.
Ergo etc..
CO

462

