Praeterea, in primo parente idem fuit peccatum originale et actuale. Sed ipse per poenitentiam de peccato actuali
satisfecit. Ergo et de originali potuit satisfacere; et sic idem quod prius.
AG8
Praeterea, secundum dionysium, lex divinitatis est ultima per media reducere. Sed homo per peccatum a Deo
abjectus erat. Ergo cum natura angelica inter naturam divinam et humanam sit media, ut in 4 cap. Cael. Hierar.
Ostenditur, videtur quod etsi homo sufficienter satisfacere non poterat, per Angelum hoc fieri debuerit, et non
per Deum incarnatum.
AG9
Praeterea, quodlibet bonum creatum finitum est. Sed bonum totius humanae naturae est creatum: quolibet autem
finito potest Deus facere aliquid majus. Ergo Deus potest facere unam creaturam, cujus bonitas praeponderet
bonitati totius naturae humanae. Ergo per illam posset recompensari corruptio totius humanae naturae: et ita
videtur quod non oportuit ad reparationem humani generis Deum incarnari.
SC1
Sed contra, non erat conveniens ut una nobilissimarum creaturarum suo fine totaliter frustraretur.
Sed humana natura est inter nobilissimas naturas. Cum ergo tota corrupta fuerit per peccatum in primo parente,
et ita beatitudine privata, ad quam instituta erat, congruum fuit ipsam reparari.
Sed reparatio humani generis non potest fieri nisi peccatum dimittatur; nec justum est ut peccatum sine
satisfactione dimittatur. Ergo oportuit pro peccato totius humanae naturae satisfieri.
Sed satisfactio decenter fieri non potest nisi ab eo qui debet satisfacere et potest. Ergo sic debuit fieri. Sed non
debet nisi homo qui peccavit, et non potest nisi Deus: quia quaelibet creatura totum suum esse Deo debet, nedum
ut pro alio satisfacere possit: et sic aliqua creatura pro homine non potest satisfacere, nec ipse pro se, cum
peccato indignus reddatur.
SC2
Praeterea, nullius creaturae bonum excedit bonum naturae humanae, ut recompensationem pro tota natura possit
facere. Ergo opportunum fuit ut Deus homo fieret ad satisfaciendum pro homine.
SC3
Praeterea, Sap. 7, 30, dicitur: sapientia vincit malitiam. Sed per malitiam diaboli et hominis humana natura, quae
opus est Dei, abjecta erat quantum dejici potuit in culpam et in miseriam.
Ergo decuit ut sapientia Dei ipsam exaltaret quantum exaltari potuit. Ergo cum humana natura sit assumptibilis
in unitatem divinae personae, ut prius dictum est, videtur congruum fuisse ut Deus humanam naturam assumeret.
SC4
Item Jacob. 4, 6: Deus superbis resistit. Sed per superbiam diabolus homini invidens eum servum suum
constituit, et injuste in servitute detinuit, cum ad servitium Dei creatus sit. Ergo decuit ut summe potens Deus
nequitiae diaboli resisteret, ut non solum hominem de ejus potestate eriperet, sed etiam e converso hominem
Dominum diaboli constitueret. Sed cum nulla creatura sit superior angelica natura, quae est in diabolo, hoc non
posset esse, nisi homo qui hoc faceret, Angelorum Dominus esset, quod soli Deo convenit.
Ergo decuit ut Deus homo fieret, ut sic in nomine Jesu omne genu flectatur, caelestium, terrestrium, et
infernorum; Philip. 2, 10.
CO
Respondeo dicendum, quod ad ea quae fidei sunt, ratio demonstrativa haberi non potest, cum fides de non
apparentibus esse dicatur Hebr. 11, et praecipue in illis quae ex mera Dei voluntate proveniunt, cujusmodi est
incarnatio; et ideo ad incarnationem probandam ratio demonstrativa haberi non potest, nec etiam in contrarium
quia cum demonstratio scire faciat, scientia autem non nisi verorum sit, oportet omne quod demonstratur verum
esse, et ejus contrarium falsum; et ideo sufficit defendere quod non est impossibile incarnationem esse, quod in 1
art. Ex parte dictum est, et ostendere aliquam congruentiam ad incarnationem, quod ad hunc articulum pertinet.
Sciendum ergo, quod supposito lapsu humanae naturae, congruentia incarnationis apparet ex tribus: scilicet ex
plenitudine divinae misericordiae, et ex immobilitate justitiae ipsius, et ex decenti ordine sapientiae ejus. Quia
igitur Deus summe bonus et misericors est, decuit ut nulli negaret hoc cujus capax erat. Ergo cum humana natura
lapsa esset, et nihilominus reparabilis erat, decuit ut eam repararet. Quia etiam justitia ejus immutabilis est, cujus
lege sancitum est ut nunquam peccatum sine satisfactione dimittatur, decuit ut in humana natura institueret eum
qui satisfacere posset: quia hoc purus homo per se facere non poterat, ut dicetur. Sed quia summe sapiens est,
convenientissimum modum reparationis debuit adinvenire.
Modus autem convenientissimus est ut integre natura repararetur, et faciliter ad id quod amiserat, homo
pervenire posset. Si autem hominem per Angelum repararet, non integra esset reparatio: quia semper homo
Angelo salutis suae debitor esset; et ita ei in beatitudine adaequari non posset; quod tamen consecutus fuisset si
non peccasset, sicut et nunc consequuntur homines per gratiam reparationis, ut sint sicut Angeli Dei in caelo,
matthaei 22. Et ideo decuit ut non Angelus, sed ipse Deus hominem repararet. Similiter ut esset facilis modus
ascendendi in Deum, decuit ut homo ex his quae sibi cognita sunt tam secundum intellectum quam affectum, in
Deum consurgeret; et quia homini connaturale est secundum statum praesentis miseriae ut a visibilibus

820

