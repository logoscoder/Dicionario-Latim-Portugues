Praeterea, multo plus contulit ad conceptionem Christi spiritus sanctus quam beata virgo: quia agens est
praestantior in actione quam materia.
Ergo si spiritus sanctus non potest dici pater Christi, nec beata virgo potest dici mater ejus.
AG5
Praeterea, filiatio, ut dictum est, respicit hypostasim. Sed hypostasis in Christo est una tantum, quae est aeterna,
secundum quam Christus non est a beata virgine. Ergo nullo modo potest dici filius beatae virginis.
AG6
Praeterea, in Christo est tantum unum esse ex parte hypostasis, quam consequitur filiatio. Sed illud esse non
habuit Christus a matre. Ergo non potest dici filius ejus.
SC1
Contra est auctoritas evangelii, Matth. 1, 18: cum esset desponsata mater Jesu maria joseph etc.; et in pluribus
aliis locis.
SC2
Praeterea, sicut supra dictum est, dist. 3, beata virgo in generatione Christi contulit quidquid alia mulier conferre
debet ad generationem filii sui.
Si ergo aliae mulieres vere dicuntur matres, et beata virgo vere potest dici mater Christi.
CO
Respondeo dicendum, quod beata virgo vere potest dici mater Christi, cum quidquid sit de necessitate
generationis ex parte matris inveniatur in beata virgine; maxime secundum opinionem Aristotelis, qui vult quod
formatio et organizatio corporum non fiat per virtutem activam mulieris, sed solum per virtutem activam viri; et
quod semen mulieris non est de necessitate conceptionis, quia quandoque contingit impraegnari mulierem sine
emissione seminis, per hoc quod sanguinem menstruum ministrat, qui est materia conceptus.
Et hoc consonat ei quod dicit Damascenus, quod ex purissimis sanguinibus virginis formatum est corpus Christi
non seminaliter, sed virtute divina. Sed huic verae maternitati derogatur per duos errores. Quorum unus ponit
Christum non veram carnem sed phantasticam assumpsisse, et beatam virginem non mulierem sed Angelum
fuisse; unde nec vera mater esset.
Alius vero ponit Christum non carnem naturae nostrae assumpsisse, sed caelestem secum portasse; et secundum
hoc beata virgo non vere mater ejus esset, quia quamvis in ea natus esset, non tamen de ea. Hi autem errores
veram humanitatem Christi negant; unde a fide catholica sunt alieni.
RA1
Ad primum ergo dicendum, quod non solum materiam praestitit beata virgo ad conceptionem Christi, sed
materiam convenientem ad producendum aliquid simile in specie, et locum convenientem, et nutrimentum
conveniens conceptioni fetus: et hoc sufficit ad rationem matris.
RA2
Ad secundum dicendum, quod secundum Philosophum, semen mulieris non est de necessitate generationis, sed
sanguis quem femina ministrat ad conceptionem: qui quidem in aliis mulieribus separatur per virtutem mulieris
motam a viro; sed in beata virgine per virtutem spiritus sancti. Nec hoc diminuit rationem matris, quia ista actio
est praeambula ad conceptionem.
RA3
Ad tertium dicendum, quod pater est principium activum in generatione; et ideo ad esse patrem non sufficit quod
materiam ministret, sicut sufficit ad esse matrem.
RA4
Ad quartum dicendum, quod licet spiritus sanctus plus fecerit active in conceptione Christi quam beata virgo,
non tamen potest dici pater: quia non inveniuntur in eo conditiones quae requiruntur ad conditionem patris, sicut
quod ex sua substantia et similem sibi in specie filium producat, et alia hujusmodi.
RA5
Ad quintum dicendum, quod filiatio respicit hypostasim consequentem ad generationem. Quamvis ergo
hypostasis filii Dei secundum generationem ejus aeternam non sit a virgine, tamen secundum generationem ejus
temporalem, ex ea est.
RA6
Ad sextum dicendum, quod esse geniti est ab agente; mater autem non est agens in generatione, sed pater; unde
non oportet quod esse filii sit a matre, sed a patre; et ideo Philosophus dicit, quod in generatione mater dat
corpus, et pater formam a qua est esse.
|a2 Articulus 2: Utrum debeat dici mater Dei.
AG1
Ad secundum sic proceditur. Videtur, quod beata virgo non debeat dici mater Dei. Non enim est mater nisi
secundum quod ab ea accepit esse.
Sed non accepit ab ea divinitatem, sed humanitatem.
Ergo non debet dici mater Dei, sed mater hominis.
881

