hypostasis intellectus, neque personae manet in divinis: quia etiam ex hoc ipso quod ponitur hypostasis divina,
ponitur subsistens in proprietate nobili. Unde ratio nobilitatis quam addit persona, includitur in hoc quod est
divina hypostasis. Unde sicut hypostasis humana nihil minus dicit quam persona, ita nec hypostasis divina.
RA4
Ad quartum dicendum, quod paternitate habet pater quod est quis, et quod est pater; non tamen sequitur quod
filius non sit quis; quia hoc quo pater habet paternitatem, filius habet filiationem, quae etiam est relatio. Unde
abstracta relatione, neque pater est quis, neque filius est quis; sed tamen uterque est quis sua relatione, sicut
uterque est persona sua personalitate; et tamen personalitas unius non est personalitas alterius: et hoc quomodo
sit patet ex praedictis, dist. 25, quaest. 1, art. 3, de communitate personae.

|+d26.q2 Distinctio 26, Quaestio 2
|a0 Prologus
Deinde quaeritur de proprietatibus; et circa hoc quaeruntur tria: 1 an relationes sint in divinis; 2 utrum solis
relationibus originis personae distinguantur; 3 de numero relationum, notionum, et proprietatum, et qualiter haec
differant.
|a1 Articulus 1: Utrum relationes divinae sint omnino nihil.
AG1
Ad primum sic proceditur. Videtur quod in divinis relationes omnino nihil sint. Sicut enim dicit boetius, cuncta
quae in divinam praedicationem veniunt, mutantur in substantiam; ad aliquid vero omnino non praedicatur.
Sed quidquid est in Deo, praedicatur de ipso. Ergo relationes non sunt in Deo.
AG2
Praeterea, ipse dicit, quod relationes quibus pater refertur ad filium, et filius ad patrem, sunt similes relationibus
quibus aliquid ad seipsum refertur, ut cum dicitur idem eidem idem. Sed tales relationes nihil secundum rem
ponunt in eo de quo dicuntur, ut videtur dicere Philosophus, sed sunt solum secundum intellectum.
Ergo videtur quod relationes non sunt realiter in Deo.
AG3
Item omne quod advenit alicui et recedit ex sola habitudine alterius ad ipsum, sine omni sua mutatione, non ponit
aliquid in ipso. Nihil enim potest advenire alicui de novo sine sui mutatione vel per se vel per accidens. Sed
relationes hoc modo adveniunt et recedunt; sicut per mutationem alterius efficitur columna immobilis dextra et
sinistra: sicut mortuo filio aliquis desinit esse pater, nulla mutatione circa ipsum facta. Ergo videtur quod
relationes hujusmodi omnino nihil sunt in divinis.
AG4
Praeterea, si relatio est in divinis, aut est idem quod essentia, aut aliud. Si idem quod essentia, tunc cum essentia
sit una in omnibus, et relatio erit una in omnibus; vel si personae distinguuntur relationibus, distinguuntur etiam
in essentia: quod est haeresis Arii. Si aliud, ergo facit compositionem cum essentia; quod non potest esse.
Ergo relatio omnino non est in divinis.
AG5
Item, simplicissima seipsis distinguuntur. Sed personae divinae sunt simplicissimae. Ergo seipsis distinguuntur:
ergo videtur quod non distinguantur aliquibus relationibus.
SC1
Contra, omne quod est in Deo vel est absolutum vel est ad aliquod aliud. Sed personae divinae non distinguuntur
in aliquo absoluto, quia in absolutis tres personae unum sunt. Ergo vel non distinguuntur, vel relationibus
distinguuntur. Si igitur relationes non sunt realiter in divinis, sed secundum rationem tantum, tunc pater et filius
non realiter distinguuntur, et ita sequetur haeresis Sabellii. Oportet ergo relationes in divinis ponere.
SC2
Praeterea, pater refertur ad filium et ad spiritum sanctum, sed non eodem modo ad utrumque: quia ad unum
generando, ad alium spirando. Ergo videtur quod oporteat in persona significare plures relationes, quibus ad
alteram referatur, sicut in una essentia plures personas. Ergo sicut in divinis non tantum ponimus essentiam, sed
etiam personas, quia invenimus plures personas in una essentia; ita oportet ponere etiam relationes.
CO
Respondeo dicendum, quod apud omnes catholicos certum est relationes esse in divinis. Sed in positione
relationum inveniuntur diversae doctorum sententiae.
Quidam dixerunt, ut Porretani, quod relationes in divinis sunt tantum assistentes. Quidam vero dixerunt, quod
relationes in divinis sunt ipsae personae; et quod aliquando in abstracto significantur, hoc est solum propter
modum loquendi; sicut dicimus, rogo benignitatem tuam, idest te benignum; et similiter resolvendae sunt omnes
illae locutiones in quibus relationes vel proprietates in abstracto dicuntur. Alii dicunt, quod relationes sunt
226

