Praeterea, Christus venit magis curare defectus animae in nobis quam defectus corporis. Sed ipse suscepit
naturam passibilem, ut impassibilitatem nobis acquireret. Ergo debuit assumere animam passibilem, ut per hoc
impassibilitatem animae acciperemus.
CO
Ad tertiam quaestionem dicendum, quod anima Christi media fuit inter divinitatem et carnem. Et quia beatitudo
inerat illi animae ex divinitate, corpus autem ejus erat passibile; ideo passibilitas inerat illi animae ex parte illa
qua conjungibilis erat corpori; beatitudo autem ex parte illa qua conjungebatur divinitati. Conjungebatur autem
corpori dupliciter: scilicet secundum essentiam, inquantum est forma et secundum potentias, non tamen omnes,
sed quasdam; unde anima Christi secundum essentiam tota patiebatur ex laesi corporis passione; sed quantum ad
potentias patiebatur quidem passione imperfectionis, secundum operationes virium affixarum organis: secundum
alias vero vires, quibus anima convertebatur in Deum, qualiter pateretur, dicetur infra, 3 art..
RA1
Ad primum ergo dicendum, quod quamvis anima Christi nihil sit dignius, non tamen impedit quin per accidens
possit pati alio patiente.
RA2
Ad secundum dicendum, quod perfecta virtus omnino non tollit animales passiones, quia etiam aliquando utitur
eis, sicut fortitudo ira, ut dicit Philosophus: sed facit ut nulla passio in eo surgat quae rationem impediat.
In Christo autem amplius fuit: quia enim fuit perfecta obedientia virium inferiorum ad superiores; ideo nulla
passio surgebat in eo nisi ex ordine rationis.
RA3
Ad tertium dicendum, quod anima Christi habuit utrumque statum, scilicet viatoris, et comprehensoris; unde
secundum aliquid fuit beata, et secundum aliquid non fuit beata. Ex illa enim parte qua nata est anima corpori
conjungi, non erat beatificata; alias ex anima in corpus claritas gloriae descendisset, sicut erat in aliis glorificatis;
et ideo ex parte ista poterat pati, et habebat statum viatoris.
Sed ex parte illa qua conjungebatur verbo per fruitionem, erat glorificata, et habebat statum comprehensoris.
|a2 Articulus 2: Utrum Christus tristitiam habuerit.
Articulus 2A
AG1
Ad secundum sic proceditur. Videtur quod Christus non habuerit tristitiam. Isa. 42, 4, dicitur de eo: non erit
tristis, neque turbulentus.
AG2
Praeterea, omnis tristitia est perturbatio quaedam. Sed in sapientem non cadit perturbatio.
Ergo neque in Christo, qui fuit maxime sapiens, fuit tristitia. Secundam probat Seneca tripliciter.
Primo sic. Fortius non perturbatur a debiliori. Sed virtus est fortior malitia. Ergo non perturbatur ab ea; nec a
virtute, quia virtus non est virtuti contraria: ergo nullo modo. Secundo sic.
Nullus perturbatur nisi de eo quod bonum suum perdit vel diminuit. Sed sapiens non perdit bona sua, nec ei
possunt auferri, quae sunt bona animae, quia bona corporis non reputat sua. Ergo non perturbatur. Tertio sic.
Quia fortuna nihil eripit nisi quod dedit. Sed non dedit virtutem. Ergo ipsam auferre non potest; et sic idem quod
prius.
AG3
Praeterea, Philosophus: idem sine tristitia quam cum tristitia magis eligendum est. Sed Christus, cum fuerit
sapientissimus, optime scivit eligere. Ergo non elegit aliquid pati cum tristitia.
SC1
Sed contra, Matth. 26, 38: tristis est anima mea usque ad mortem.
SC2
Praeterea, fletus est signum tristitiae. Sed Christus flevit: joan. 11. Ergo ipse fuit tristis.
CO
Respondeo dicendum, ad primam quaestionem, quod hic quaeritur de tristitia secundum quod est passio animalis
in parte sensitiva; et ideo dicendum, quod quia Christus voluntarie assumpsit naturam nostram, ut per eam nos
redimeret, ideo talem assumpsit qualem oportuit esse ad finem redemptionis nostrae; unde quamvis in aliis beatis
per quamdam redundantiam ex glorificatione superiorum virium glorificentur etiam inferiores, et ex gloria
animae descendat gloria corporis; tamen in Christo non fuit sic: quia gloria ejus quae inerat ei secundum
fruitionem Dei, non impediebat passibilitatem animae ejus, secundum quod erat pars humanae naturae: et
similiter laetitia quae inerat in superiori parte per fruitionem, non redundabat in inferiores; et ideo cum accidebat
aliquid contrarium delectationi inferiorum partium, erat de eo tristitia; sed tamen aliter in ipso et in nobis: quia in
nobis inferiores vires non sunt perfecte subjectae rationi; et ideo quandoque praeter ordinem rationis insurgunt in
nobis passiones tristitiae, quas quidem virtus refrenat in virtuosis, sed in aliis etiam rationi praevalent: sed in
Christo nunquam surgebat motus tristitiae nisi secundum dictamen superioris rationis, quando scilicet dictabat
1004

