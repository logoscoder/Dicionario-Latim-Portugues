CO
Respondeo dicendum, quod, secundum theologos et Philosophos oportet ponere formas superiorum Angelorum
esse magis universales.
Cujus ratio est, quia in omnibus scientiis et artibus, sive speculativis sive operativis, oportet quod illa quae est
altior et ordinativa aliarum, consideret rationes magis universales, eo quod principia sunt parva quantitate, et
maxima virtute, et simplicia ad plurima se extendunt: verbi gratia, sub civili scientia est militaris, et sub militari
equestris, et sic deinceps; civilis autem sub consideratione boni humani absolute; militaris autem considerat hoc
idem, secundum quod determinatur ad res bellicas, et sic deinceps: et propter hoc inferior accipit principia sua a
superiori, quae est quasi propter qui demonstrans: et hoc etiam facilius patet in scientiis speculativis: quia
metaphysica, quae est ordinativa aliarum, considerat rationem entis absolute; aliae vero secundum
determinationem aliquam. Hoc autem sic est in Angelis, et secundum omnes Philosophos, et secundum nos: quia
superiores per suam scientiam ordinant actus et officia inferiorum, illuminantes eos, et perficientes, et purgantes.
Unde oportet quod scientia superiorum sit universalior, et species universaliores: quod quomodo contingat,
potest videri ex verbis Commentatoris in 11 metaph..
Ipse enim dicit, quod secundum ordinem differentiae inter intelligens et intellectum, est etiam ordo
multiplicationis intellectorum: quia in intellectu superiori, qui habet minus de possibilitate, minor est compositio
intelligentis et intellecti: et inde est etiam, quod sunt in eo pauciores formae intelligibiles: quia quanto minus
habet de potentia lumen intellectuale, minus dividitur et multiplicatur in eo; et ideo oportet quod istae formae
sint universaliores formis magis multiplicatis. Secundum hoc ergo scientia Dei est universalissima: quia una
similitudine, quae est sua essentia, omnia cognoscit, ac si aliquis per rationem communem entis omnia
cognoscere possit; et quanto per pauciores formas intelligit, tanto scientia ejus est universalior, et similior
divinae scientiae: ut si aliquis cognoscat omnia per intentionem decem generum, et aliquis non nisi acciperet
species primas generum, et sic descendendo usque ad specialissima; secundum multiplicationem specierum
inveniretur particulatio earum.
RA1
Ad primum ergo dicendum, quod est triplex universale. Quoddam quod est in re, scilicet natura ipsa, quae est in
particularibus, quamvis in eis non sit secundum rationem universalitatis in actu. Est etiam quoddam universale
quod est a re acceptum per abstractionem, et hoc posterius est re; et hoc modo formae Angelorum non sunt
universales.
Est etiam quoddam universale ad rem, quod est prius re ipsa, sicut forma domus in mente aedificatoris; et per
hunc modum sunt universales formae rerum in mente angelica existentes, non ita quod sint operativae, sed quia
sunt operativis similes, sicut aliquis speculative scientiam operativam habet.
RA2
Ad secundum dicendum, quod sunt universaliores et quantum ad cognitionem et quantum ad operationem.
Quantum ad cognitionem, tum ex parte ipsarum specierum, quia ad plura se extendunt; tum ex parte rerum
cognitarum, quia superiores perfectius et clarius cognoscunt idem cognitum quam inferiores, unde illuminant
eos; sicut etiam eamdem conclusionem aliter demonstrator, aliter dialecticus cognoscit. Nec etiam est remotum a
veritate quin plura subjaceant cognitioni naturali superiorum quam inferiorum. Similiter etiam sunt
universaliores quantum ad operationem, tam secundum Philosophos, qui ponunt ordinem intelligentiarum
secundum ordinem motuum, ex quo oportet quod causalitas formarum illius intelligentiae superioris sit
universalior, cujus motus est universalior in causando, quam etiam secundum nos, qui ponimus eos ordines
secundum diversa divina officia; unde superiores ordinant inferiores in suis officiis, et non e converso.
Unde remanet nobis eadem via procedendi, secundum traditionem dionysii, sicut etiam philosophis.
RA3
Ad tertium dicendum, quod cognitio perfecta non habetur per medium universale, quia non est efficax ad
cognitionem omnium propriorum. Si autem per medium universale omnia propria efficaciter cognoscerentur,
esset perfectissima cognitio; quia quanto aliquid est magis unum et simplex, tanto est virtuosius et nobilius; et
hoc modo dicimus, quod Angeli superiores sufficienter per formas universales cognoscunt res, sicut Deus per
essentiam suam perfecte cognoscit omnia.
RA4
Ad quartum dicendum, quod ratio procederet, si formae universales superiorum non essent sufficientes ad
cognitionem propriorum, quod falsum est: quia omnia quae cognoscit inferior per formas particulares, cognoscit
superior per universales, vel etiam plura: et quia ex causis universalibus confirmantur particulares, inde est quod
scientia inferiorum perficitur per superiores.
|a3 Articulus 3: Utrum Angeli intelligant particularia.
AG1
Ad tertium sic proceditur. Videtur quod Angeli per formas intellectuales particularia non cognoscant. Ubi enim
invenitur una natura communis, non est diversitas in operatione consequente naturam. Sed natura intellectualis
est in Angelis et in nobis. Cum ergo intellectus noster non possit esse singularium, videtur quod nec angelicus.
433

