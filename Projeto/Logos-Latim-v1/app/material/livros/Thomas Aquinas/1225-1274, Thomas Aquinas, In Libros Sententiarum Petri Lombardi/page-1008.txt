est passio, quae solum est in sensitiva parte, ut prius dictum est. Nulla autem virtus apprehensiva ostendit nisi
suum objectum. Objectum autem superioris rationis sunt bona aeterna, ex quibus nihil erat contrarium voluntati
Christi; unde in ratione superiori, secundum quod ad objectum suum comparatur, non poterat esse tristitia in
Christo; poterat autem esse quantum ad rationem inferiorem, cujus objectum sunt res temporales; in quibus
aliquid contrarium voluntati ejus aliquo modo accidere poterat, ut infra, dist. 17, qu. 1, art. 2, quaestiuncul. 2,
patebit. Sic ipsa laesio erat contra aliquam voluntatem Christi, qua naturaliter mortem refutabat, et similiter
etiam mala humani generis ei displicebant; unde in ratione inferiori poterat esse tristitia etiam secundum quod ad
objecta sua comparatur.
Et quia unaquaeque potentia ad naturam pertinet secundum quod in essentia animae radicatur, quae est
essentialis pars naturae totius, rationem autem potentiae habet secundum comparationem ad objecta; ideo dicitur
a quibusdam, quod passio doloris perveniebat usque ad rationem superiorem, inquantum est natura, secundum
quod laesio corporis ad essentiam animae perveniebat; et ulterius ad omnes potentias, secundum quod in essentia
animae radicantur: non autem perveniebat ad eam inquantum est ratio: quia secundum quod ad objectum suum
comparatur, nullum detrimentum ex passione corporis sentiebat, cum in contemplatione divinorum non
impediretur. Et hoc etiam quidam aliis verbis dicunt, scilicet quod patiebatur ut est natura corporis, non autem ut
est principium humanorum actuum; et sic etiam dicunt quod inferior ratio compatiebatur et ut est natura, et ut est
ratio. Quamvis etiam aliter possit intelligi distinctio qua distinguitur ratio ut natura et ut ratio: quia ratio ut natura
dicitur secundum quod judicat de eo quod est secundum se bonum vel malum, naturae conveniens vel noxium;
ratio autem ut ratio, secundum quod judicat de eo quod est bonum vel malum in ordine ad alterum. Contingit
enim quandoque aliquid in se consideratum, esse naturae noxium, quod tamen in ordine ad finem aliquem
eligendum est, sicut ustionem quae est propter sanitatem. Et sic etiam mors Christi erat quidem in se mala,
inquantum erat nocumentum naturae; in ordine autem ad finem redemptionis humani generis, erat optima: et sic
etiam ratio inferior ut ratio non tristabatur de morte, sed solum ut natura: et sic dicta distinctio erit de ratione
secundum quod comparatur ad objectum.
RA1
Ad primum ergo dicendum, quod intentio dionysii fuit dicere, quod sancti nullo modo quantum ad rationem
moventur a rectitudine rationis, quod omnium virtuosorum est; et etiam a tranquillitate mentis, quod perfectorum
est; et ideo dicit eos quantum ad rationem non pati, non quin experientia doloris aliquo modo usque ad rationem
perveniat; et hanc experientiam judicium de passionibus nominat.
RA2
Ad secundum dicendum, quod intellectus dupliciter potest considerari. Vel ut est potentia quaedam; et sic
potentia determinatur ad actum: quia cum operatio intellectus non exerceatur mediante aliquo organo corporali,
dicitur, quod intellectus non est actus alicujus partis corporis. Vel potest considerari inquantum haec potentia
radicatur in essentia animae; et sic, cum anima secundum suam essentiam sit forma corporis; et intellectus et
omnes aliae vires sunt actus corporis, et per accidens ad passionem corporis patiuntur dupliciter, tum ex ordine
rationis ad essentiam, tum ex ordine intellectus ad alias potentias quae operantur per organum corporale, ex
quarum impedimento accidit impedimentum in operatione intellectus, sicut in phreneticis patet.
RA3
Ad tertium dicendum, quod delectatio intellectus dicitur dupliciter. Uno modo ita quod sit intellectus quantum ad
subjectum et quantum ad objectum; et haec est illa delectatio qua intellectus delectatur in hoc quod intelligi. Et
quia utrumque contrariorum intelligitur secundum quod est intelligibile et perfectio intellectus, nec aliquam
laesionem intellectui afferre potest, sicut in sensu accidit; ideo tali delectationi non est tristitia contraria. Alio
modo delectatio intellectus dicitur quantum ad subjectum, sed non quantum ad objectum: quia non delectatur per
hoc quod intelligit, sed de aliquo delectabili apprehenso, quando scilicet intellectiva pars delectatur de aliquo
quod in ipsis rebus accidit consonum voluntati; et sic haec delectatio non est de uno contrariorum secundum
quod est in anima, secundum quod non habet contrarium, quia intentiones contrariorum in anima non sunt
contrariae, cum sint simul; sed secundum quod est in re, secundum quod habet contrarietatem; unde et tali
delectationi rationis potest esse tristitia contraria in parte intellectiva existens, sicut est in Daemonibus, et
animabus damnatorum.
RA4
Ad quartum dicendum quod homo dicitur perturbari, quando pervenit passio usque ad rationem, immutans ipsam
a sui aequabilitate; non autem quando pervenit experientia doloris vel passionis ad rationem.
RA5
Ad quintum dicendum, quod fruitio deitatis, et gaudium consequens, erat in superiori parte rationis in ordine ad
suum objectum; dolor autem non perveniebat ad superiorem rationem, ut dictum est, nisi secundum quod
fundatur in essentia animae; sed in ratione inferiori et in sensualitate et in sensu erat tristitia et dolor, etiam
secundum comparationem ad objecta, inquantum secundum has potentias dolebat de poena corporis, et aliis
hujusmodi: qui tamen dolor erat quodammodo materia gaudii fruitionis, inquantum gaudium illud se extendebat
ad omnia illa quae apprehenduntur ut Deo placita. Et sic patet quod dolor qui erat in anima Christi, nullo modo
gaudium fruitionis impediebat, neque per modum contrarietatis, neque per modum redundantiae. Tristitia enim
1008

