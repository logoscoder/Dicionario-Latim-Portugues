fides illius qui supponit principia subalternatae scientiae ad scientiam subalternantem, quae per propriam
rationem illa probavit. Unde apostolus non monet humanam rationem inducere ad probandum fidem, sed
divinam, ut ostendatur quod Deus dixit; humanam autem ad defendendum, ut per eam ostendatur quod ea quae
fides praesupponit, non sunt impossibilia; non ita autem quod sufficienter per rationem humanam ea quae fidei
sunt, probari possint. Et ideo verbum Richardi intelligendum est de probatione non sufficienti, sed aliquo modo
persuadenti.
RA4
Ad quartum dicendum, quod argumenta quae cogunt ad fidem, sicut miracula, non probant fidem per se, sed
probant veritatem annuntiantis fidem: et ideo de his quae fidei sunt, scientiam non faciunt.
Articulus 2C
AG1
Ulterius. Videtur quod ea de quibus est fides, sint ignota. Quia secundum Gregorium, apparentia non habent
fidem, sed agnitionem. Sed ea quae non habent agnitionem, sunt ignota. Ergo ea quae fidem habent ignota sunt.
AG2
Praeterea, 1 corinth. 2, 9: oculus non vidit et auris non audivit, et in cor hominis non ascendit, quae praeparavit
Deus diligentibus se. Sed quaecumque cognoscuntur, in cor ascendunt. Ergo fides, quae est de praedictis, est de
ignotis.
AG3
Praeterea, omnis nostra cognitio habet ortum a sensu, secundum Philosophos. Sed ea quae cadunt sub fide, nullo
modo possunt reduci ad cognitionem sensibilem. Ergo de eis non est cognitio aliqua.
AG4
Praeterea, omne quod cognoscitur, est praesens aliquo modo cognoscenti. Sed fides, ut dicit Augustinus, est de
absentibus. Ergo ea quae sunt fidei, sunt ignota.
SC1
Sed contra, omnis habitus in potentia cognitiva existens facit cognoscere suum objectum. Sed fides est in
cognitiva potentia existens sicut in subjecto, ut prius dictum est, dist. 23, qu. 1, art., 3. Ergo ea quae sunt fidei
aliquo modo cognoscuntur.
SC2
Praeterea, infidelitas est ignorantia, ut patet 1 Tim. 1, 13: misericordiam consecutus sum, quia ignorans feci in
incredulitate mea. Ergo fides est cognitio; et ita credita sunt cognita.
CO
Ad tertiam quaestionem dicendum, quod ad perfectam rationem cognitionis intellectivae tria requiruntur. Primo
quod id quod cognoscitur, intellectui proponatur; secundo quod intellectus illis adhaereat; tertio quod ea videat.
Ea ergo quae fidei sunt, intellectui proponuntur non quidem in seipsis, sed quibusdam verbis quae ad eorum
expressionem non sufficiunt, et quibusdam similitudinibus ab eorum repraesentatione deficientibus; et ideo
dicuntur cognosci in speculo, et in aenigmate. Et propter hoc non videtur, proprie loquendo, sed tamen
intellectus assentit eis: et propter hoc imperfecte cognoscuntur, nec omnino ignorantur.
RA1
Ad primum ergo dicendum, quod Gregorius loquitur de agnitione perfecta, quae visionem includit.
RA2
Ad secundum dicendum, quod in cor ascendit quod per operationem cordis formari potest; et hoc est quod
videtur: et per istum modum quae praeparavit Deus diligentibus se, in cor hominis non ascendunt.
RA3
Ad tertium dicendum, quod cognitio fidei ortum habet a sensu, inquantum significationes nominum, quae
proponuntur sensibus, cognovit; sed haec deficiunt a repraesentatione ejus circa quod est fides proprie; ideo fides
non habet cognitionem perfectam.
RA4
Ad quartum dicendum, quod illud proprie dicitur praesens cujus essentia intellectui vel sensui praesentatur: et
quia hoc facit visionem, ideo dicit Augustinus, quod videntur praesentia, sed creduntur absentia: et propter hoc
etiam fides assimilatur auditui, quia de absentibus est, sicut auditu cognoscimus quae, cum sint absentia, nobis
recitantur.
|a3 Articulus 3: Utrum necessarium sit homini credere aliquid cujus non habet scientiam.
Articulus 3A
AG1
Ad tertium sic proceditur. Videtur quod non sit necessarium quod homo credat aliquid cujus non habet scientiam
neque visionem, super naturalem rationem existens. Nulli enim rei perfecte providetur, nisi sibi conferantur ea
per quae potest in finem suum devenire. Sed humanae naturae in sua creatione sufficienter divina providentia
1119

