Nec tamen oportet quod sit alius modus manducationis tertius a duobus praedictis; quia hoc quod est per
accidens, in divisionem non cadit.
Articulus 2D
AG1
Ulterius. Videtur quod qui non manducat sacramentaliter, non manducet spiritualiter. Sacramentalis enim
manducatio est propter spiritualem.
Si ergo spiritualis sine corporali haberi possit, frustra aliquis sacramentali uteretur.
AG2
Praeterea, spiritualis manducatio est per fidem et caritatem, per quae aliquis Christo incorporatur.
Sed antiqui patres fidem et caritatem habuerunt.
Ergo si spiritualis manducatio esse posset sine sacramentali, ipsi spiritualiter manducassent; quod non potest
esse, quia usus sacramenti non potest esse ante ejus institutionem.
SC1
Sed contra, aliquis potest percipere rem baptismi sine sacramento, ut supra, dist. 4, dictum est. Sed baptismi
sacramentum est majoris necessitatis quam hoc. Ergo potest etiam spiritualiter manducare quis sine sacramenti
manducatione.
CO
Ad quartam quaestionem dicendum, quod Christus est spiritualis electorum cibus, non quidem in alios
conversus, sed ad se convertens eos quos reficit; unde spiritualiter Christum manducare est Christo incorporari,
quod per fidem et caritatem contingit. Et quia Christus in seipso est spiritualis cibus, ideo in sacramentali cibo
significatur et continetur. Prius ergo naturaliter est Christum esse cibum spiritualem quam esse cibum
spiritualem sub sacramento contentum: quia prius est aliquid naturaliter proprietatem aliquam habens, quam
similitudinem proprietatis illius ei significatio aliqua adhibeat. Unde non quicumque manducat Christum
spiritualiter, manducat hoc sacramentum spiritualiter; utroque tamen modo convenit spiritualiter manducare non
manducantem sacramentaliter.
Manducat enim spiritualiter Christum qui fidem et caritatem ad ipsum habet sine ordine ad hoc sacramentum;
non tamen manducat talis spiritualiter hoc sacramentum, sed solum ille qui habet fidem et caritatem ad Christum
cum devotione et proposito sumendi hoc sacramentum, etiam si sacramentaliter non manducet.
RA1
Ad primum ergo dicendum, quod sicut baptizatus baptismo flaminis emundationem consecutus est propter
propositum baptismi sacramentalis, et accipiens sacramentum ampliorem gratiam consequitur, ita etiam qui
spiritualiter manducavit, in proposito et devotione habuit manducationem sacramentalem, ad quam accedens ex
ipsa VI sacramenti majorem gratiam consequitur; unde non sequitur quod sacramentalis manducatio superfluat.
RA2
Ad secundum dicendum, quod antiqui patres non manducaverunt spiritualiter hoc sacramentum quia nondum
erat institutum, nec consecratio praecesserat; manducaverunt tamen spiritualiter Christum; et secundum hoc
dicitur 1 corinth. 10, quod omnes eamdem escam manducaverunt spiritualem.
Articulus 2E
AG1
Ulterius. Videtur quod etiam Angelus corpus Christi possit manducare spiritualiter: quia super illud, psalm. 72,
panem Angelorum manducavit homo, dicit Glossa: idest corpus Christi, qui est vere cibus Angelorum.
AG2
Praeterea, quicumque potest manducare sacramentaliter, potest etiam manducare spiritualiter.
Sed Angelus in carne assumpta potest manducare sacramentaliter. Ergo etiam sine corpore assumpto potest
manducare spiritualiter.
SC1
Sed contra, manducare est usus sacramenti.
Sed sacramenta non sunt data Angelis ad usum, sed hominibus. Ergo Angeli non possunt spiritualiter manducare.
CO
Ad quintam quaestionem dicendum, quod manducare hoc sacramentum spiritualiter non competit Angelis: quia
eis Christus sub sacramento non proponitur, sed in nuda veritate. Christum tamen quodammodo spiritualiter
manducant, et quodammodo non. Cum enim spiritualiter manducare sit Christo incorporari, secundum hoc
aliquis Christum manducare potest secundum quod ejus membrum effici potest et Christus esse caput ejus.
Est autem Christus caput Angelorum quodammodo, quia secundum rationem influentiae, et secundum
conformitatem naturae in genere; et quodammodo non, quia non secundum conformitatem in specie, ut in 3 Lib.,
dist. 13, qu. 1, art. 2, quaestiunc. 1, in corp., dictum est; et ideo uno modo spiritualiter manducant Christum, et
alio modo non.
RA1
1510

