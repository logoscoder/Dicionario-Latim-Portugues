RA2
Ad secundum dicendum, quod secundum omnes, alios actus ordinum debet homo non soli Deo, sed etiam
proximis; quia actus inferiorum sunt ad ministerium sacerdotis. Alii autem actus sacerdotis, ut ligare et solvere,
respiciunt corpus mysticum; similiter etiam docere et baptizare; et ideo qui non tenetur aliis vel subjectione vel
praelatione, potest ab illis actibus sine peccato cessare. Sed consecratio est actus dignior, et ordinatus ad corpus
Christi verum, nec respicit corpus Christi mysticum nisi ex consequenti; et ideo etiam si nulli homini teneatur,
tamen tenetur Deo, ut reddat ei sacrificium acceptum; sacerdotibus enim praeceptum est: hoc facite in meam
commemorationem.
Articulus 2B
AG1
Ulterius. Videtur quod non possint plures simul eamdem hostiam consecrare. Quia plurium agentium sunt plures
actiones, maxime quando unusquisque sufficit ad agendum. Sed unus sacerdos tantum potest consecrare. Ergo si
plures simul consecrent, sunt plures consecrationes super eamdem hostiam; et ita fit injuria sacramento.
AG2
Praeterea, unus dicens verba, virtute verborum consecrat. Sed quod factum est, fieri non potest; quia quod est,
non fit. Ergo alii nihil faciunt; ergo superfluum est quod dicunt.
SC1
Sed contra est consuetudo quarumdam ecclesiarum, in quibus novi sacerdotes simul episcopo concelebrant.
CO
Ad secundam quaestionem dicendum, quod secundum morem quarumdam ecclesiarum plures sacerdotes
episcopo concelebrant, quando ordinantur; ad repraesentandum, quod quando Dominus hoc sacramentum
instituit, et potestatem consecrandi discipulis dedit, eis concoenavit, sicut episcopus simul cum ordinatis
presbyteris celebrat.
RA1
Ad primum ergo dicendum, quod quia intentio requiritur ad perfectionem sacramentorum, ideo, cum omnes
habeant intentionem unam consecrationem faciendi, non est ibi nisi una tantum consecratio.
RA2
Ad secundum dicendum, quod sicut innocentius dicit, omnes celebrantes debent intentionem referre ad illud
instans in quo episcopus verba profert; et sic episcopi intentio non defraudatur, nec aliquis ibi facit quod factum
est.
Articulus 2C
AG1
Ulterius. Videtur quod non debeat quotidie Missa in ecclesia celebrari. Quia in Missa recolitur dominica passio.
Sed ecclesia celebrat memoriam dominicae passionis semel in anno. Ergo non pluries debet in ecclesia Missa
dici.
AG2
Praeterea, in die parasceves agitur memoria dominicae passionis, nec tamen tunc consecratio fit.
Ergo multo minus deberet fieri in aliis diebus.
AG3
Praeterea, aliquibus diebus celebratur hoc sacramentum pluries una die solemniter in ecclesia, sicut patet in festo
nativitatis, et multis aliis diebus. Ergo videtur quod aliquando deberet praetermitti.
SC1
Sed contra, sacramentum ecclesiae deberet magis assiduari quam sacramentum veteris legis. Sed quotidie in
veteri lege offerebatur sacrificium. Ergo multo fortius debet in nova lege fieri.
SC2
Praeterea, panis hujus sacramenti dicitur quotidianus.
Sed non nisi quia quotidie consecratur.
Ergo quotidie consecrari debet.
CO
Ad tertiam quaestionem dicendum, quod secundum innocentium, quinque de causis quotidie Missa in ecclesia
celebratur. Primo, quia oportet semper esse paratam medicinam contra quotidiana peccata. Secundo, ut lignum
vitae semper sit in medio Paradisi. Tertio, ut nobis quotidie Christus uniatur sacramentaliter, et nos ei
spiritualiter.
Quarto, ut sit apud nos vigil memoria passionis. Quinto, ut vero agno loco typici quotidie utamur ad vesperam;
quoniam Judaei ad vesperam convertendi esurient, secundum illud psalm. 58, 15: convertentur ad vesperam, et
famem patientur ut canes.
RA1

1590

