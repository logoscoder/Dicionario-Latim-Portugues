Articulus 2D
AG1
Ulterius. Videtur quod actualis attentio sit de necessitate orationis. Quia, sicut dicit Gregorius, illam orationem
Deus non audit cui ille qui orat, non intendit. Sed ad hoc fit oratio ut a Deo exaudiatur. Ergo supervacua est
oratio, si sit sine attentione.
AG2
Praeterea, Hugo de sancto victore dicit: si cum orationem fundimus, aliud quodlibet in corde versamus, etiam si
illud bonum sit, a culpa liberi non sumus. Sed oratio quae habet culpam adjunctam, non habet suam efficaciam.
Ergo requiritur ad orationem actualis attentio.
AG3
Praeterea, oratio est ascensus intellectus ad Deum, secundum Damascenum, ut supra. Sed quando deest attentio,
intellectus non ascendit in Deum.
Ergo non est oratio.
AG4
Praeterea, omne opus virtutis debet ex electione procedere. Sed oratio est opus virtutis. Ergo debet esse cum
attentione, sine qua non est electio.
SC1
Sed contra est quod nullus tenetur ad impossibile.
Sed impossibile est mentem diu attentam teneri ad aliquid quin ad alia subito rapiatur. Ergo non est de
necessitate orationis quod semper comitetur ipsam attentio.
SC2
Praeterea, in aliis operibus meritoriis non requiritur quod semper adsit actualis attentio; sicut non oportet quod
ille qui peregrinatur, semper de peregrinatione sua cogitet. Ergo videtur quod nec in oratione sit necessarium.
CO
Ad quartam quaestionem dicendum, quod attentio actualis requiritur ad orationem aliquo modo, vel ad vitandum
transgressionem, quae est in illa oratione quae est in praecepto, vel ad meritum in illa quae non est in praecepto;
sed non omnibus modis. Sicut enim dictum est, aliquis actus manet per essentiam et virtutem quandoque; sed
quandoque transit actu et manet virtute, sicut in exemplo de projectione lapidis patuit; et sic manere actum in
virtute est quidam medius modus inter ipsum esse et in habitu et in actu; quia quod in habitu est, neque virtute
neque per essentiam actus est. Secundum hoc ergo dico, quod attentio in oratione manere debet semper
secundum virtutem, sed non requiritur quod semper maneat per essentiam actus. Manet autem secundum
virtutem, quando aliquis ad orationem accedit cum intentione aliquid impetrandi, vel Deo debitum obsequium
reddendi, etiam si in prosecutione orationis mens ad alia rapiatur; nisi tanta fiat evagatio, quod omnino depereat
vis primae intentionis; et ideo oportet quod frequenter homo cor revocet ad seipsum.
RA1
Ad primum ergo dicendum, quod verbum Gregorii intelligendum est, quando attentio nullo modo conjungitur
orationi.
RA2
Ad secundum dicendum, quod verbum Hugonis intelligendum est quando aliquis ex proposito mentem ad alia
distrahit in orando; tunc enim sine culpa non est, praecipue si in aliis sponte se occupat quae mentem distrahunt,
sicut sunt exteriora opera; et si ad contrarium mens evagetur, etiam culpa mortalis erit. Si autem sine hoc quod
percipiamus, mens ad alia evagetur; vel culpa caret, vel parvissima culpa est; nisi praecedens cogitatio, ex qua
contingit evagatio talis, in culpa esse dicatur.
RA3
Ad tertium dicendum, quod ascendit intellectus in Deum, quando orationem ad Deum ordinavit, et virtus illius
ascensus in tota oratione manet.
RA4
Ad quartum dicendum, quod in operibus virtutis non oportet quod semper actualis electio adsit, sicut non oportet
quod ille qui eleemosynam dat, semper de eleemosyna cogitet; sed sufficit semel cogitasse, dum eleemosynam
dare disposuit; nisi contraria cogitatione praecedens intentio interrumpatur.
Articulus 2E
AG1
Ulterius. Videtur quod attentio orationi noceat.
Quia, ut dicit Hugo de sancto victore, pura est oratio, quando ex abundantia devotionis mens ita accenditur ut
cum se postulatura ad Deum converterit, etiam suae petitionis obliviscatur. Sed qui obliviscitur suae petitionis,
non videtur attendere orationi. Ergo cum oratio maxime debeat esse pura, videtur quod impediatur oratio per
attentionem.
AG2
1675

