frequenter currunt eodem modo; et utrique sunt regula et causa causalium motuum, ut inventionis thesauri, vel
alicujus hujusmodi, secundum quod homo vel ex pluvia vel ex aliquo hujusmodi, quod ad motum caeli reducitur,
habet occasionem fodiendi in agrum, ubi thesaurum invenit. Ita etiam est de legibus, quibus humani motus
diriguntur.
Quaedam enim sunt leges quae ipsi rationi sunt inditae, quae sunt prima mensura et regula omnium humanorum
actuum; et haec nullo modo deficiunt, sicut nec regimen rationis deficere potest, ut aliquando esse non debeat; et
hae leges jus naturale dicuntur. Quaedam vero leges sunt quae secundum id quod sunt, habent rationem ut
observari debeant, quamvis aliquibus concurrentibus earum observatio impediatur; sicut quod depositum
reddatur deponenti, impeditur quando gladius furioso deponenti reddendus esset; et hae leges similantur his quae
frequenter in natura accidunt; et ideo directe et immediate ad jus naturale reducuntur. Et ideo tullius, in 1
rhetoricae, nominat hujusmodi jus a naturali jure profectum. Quaedam vero leges sunt quae secundum se
consideratae nullam rationem habere videntur suae observationis; sed rationem hujusmodi nanciscuntur ex
aliquibus concurrentibus quae faciunt decentiam observandi; et hujusmodi similantur his quae raro accidunt in
natura. Unde sicut illa non reducuntur in causas naturales nisi observato concursu omnium, quibus aliquis rarus
eventus accidebat; ita etiam hujusmodi legalia, quae dicuntur positiva jura, reducuntur ad legem naturae non
secundum se absolute, sed consideratis omnibus circumstantiis particularibus, quae faciebant decentiam suae
observationis. Unde patet quod omnia praecepta legis divinae vel civilis, ad haec praecepta reducuntur aliquo
modo.
RA1
Ad primum ergo dicendum, quod illa lege posita, de quibus Philosophus loquitur, secundum se considerata
differentiam non habent utrum sic vel sic fieri debeant, sed hujusmodi differentiam sortiuntur ex diversis
concurrentibus, ut dictum est.
RA2
Ad secundum dicendum, quod artificialia non reducuntur in naturalia ita quod natura sit eorum primum et
principale principium, sed inquantum ars utitur naturalibus organis ad complementum artificii. Similiter etiam
praecepta caeremonialia vel juris positivi non reducuntur ad naturalia quasi ex ipsa natura vim obligandi habeant;
sed hoc habent ex voluntate instituentis, quae in institutione naturali ratione utitur, si recte instituit.
RA3
Ad tertium dicendum, quod illa praecepta legis quae mutata sunt, observantiae suae rationem habebant non ex
ipsa substantia facti, sed ex aliquibus circumstantibus causis, sicut quod oportebat nostrae redemptionis
mysterium aliquibus signis praefigurare, vel aliquid hujusmodi; unde cessantibus his causis, non manet reductio
istorum praeceptorum ad praecepta naturalia.
RA4
Ad quartum dicendum, quod hoc intelligendum est quantum ad substantiam facti, quod lege praecipitur, quod
aliquando non habet rationem quare sic vel aliter fiat, ut dictum est.
RA5
Ad quintum dicendum, quod praecepta legis quae apud diversos diversa sunt, dependent a praeceptis naturalibus
quae sunt eadem apud omnes, mediantibus aliquibus circumstantiis, ut dictum est, et horum varietas varietatem
in jure positivo causat.
|a4 Articulus 4: Utrum praecepta Decalogi sint dispensabilia.
AG1
Ad quartum sic proceditur. Videtur quod praecepta Decalogi sint dispensabilia. Quia secundum Philosophum in
humanis actibus propter eorum varietatem non potest una communis regula inveniri, quam non oporteat in
aliquibus casibus deficere ad similitudinem lesbiae aedificationis. Sed praecepta legis sunt mensura humanorum
actuum. Cum igitur omne praeceptum quod in aliquo casu intermittendum est dispensabile sit, videtur quod
omnia praecepta legis dispensabilia sint.
AG2
Praeterea, Philosophus dicit, quod justum naturale non est idem apud omnes, sicut nec alia quae naturam
hominis consequuntur, eadem in omnibus inveniuntur, ut quod dextera sit fortior sinistra, cum contingat aliquos
ambidextros esse. Sed omnia praecepta quae non ab omnibus sunt observanda, sunt dispensabilia.
Ergo praecepta Decalogi, quae sunt de jure naturali, sunt dispensabilia.
AG3
Praeterea, praeceptum divinum non potest esse injustum. Sed Deus aliquando praecepit fieri aliquod contrarium
praeceptis Decalogi, sicut patet Exod. 12, de spoliatione Aegyptiorum; et Osee 1, de accessu ad fornicariam.
Ergo aliquando justum est fieri contra praecepta Decalogi. Ergo praecepta Decalogi sunt dispensabilia.
AG4
Praeterea, inter Decalogi praecepta continetur homicidii prohibitio. Sed aliquibus casibus contingentibus judex
praecipit hominem occidi, et juste.
Ergo et similiter alia praecepta aliquibus casibus emergentibus possunt non observanda esse.
1317

