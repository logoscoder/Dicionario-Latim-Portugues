Praeterea, claritas gloriosa non est corpori naturalis. Sed claritas illa fuit corpori Christi naturalis; quod patet per
verba Hilarii superinducta, ubi dicit: si Domini corporis solum ista natura sit ut sua virtute feratur in humidis, et
sistat in liquidis, et extructa transcurrat: quid per naturam humani corporis carnem ex spiritu sancto conceptam
judicamus? et Glossa, Matth. 17, dicit: speciem quam habebat per naturam ostendit, non amittens carnem, quam
assumpserat voluntate. Ergo claritas illa non fuit gloriosa.
AG7
Praeterea, claritas illa non solum fuit in corpore Christi, sed etiam in vestibus ejus, ut patet ex textu evangelii.
Sed in vestimentis non potest esse gloriosa claritas. Ergo nec in corpore Christi tunc fuit.
SC1
Sed contra, Philip. 3, super illud: configuratum corpori claritatis, dicit Glossa: assimilabimur claritati quam
habuit in transfiguratione.
Sed assimilabimur claritati gloriosae. Ergo tunc habuit claritatem gloriosam.
SC2
Praeterea, Matth. 17, dicit Glossa, quod apparuit in ea claritate quam habebit, peracto judicio.
Sed tunc habebit claritatem gloriae. Ergo et in ea tunc apparuit.
SC3
Praeterea, claritas non gloriosa non ostendit gloriam resurrectionis. Sed ad hoc Christus transfiguratus est ut
gloriam resurrectionis ostenderet, ut dictum est. Ergo erat claritas gloriosa.
CO
Respondeo dicendum, quod Hugo de sancto victore dicit, quod Christus assumpsit omnes proprietates seu dotes
corporis glorificati adhuc corpus passibile gerens, quamvis in Christo non proprie habebant rationem dotis; sicut
subtilitatem in nativitate, quando egressus est de utero virginali, claustris pudoris manentibus clausis; agilitatem
autem, quando super undas maris ambulavit; claritatem autem in transfiguratione; impassibilitatem in coena,
quando corpus suum ad edendum discipulis sine hoc quod divideretur dedit. Et hoc quidem non potest intelligi
quantum ad ipsas qualitates sive habitus gloriosi corporis, quia contrariantur conditionibus et proprietatibus
corporis passibilis.
Christus autem semper ante resurrectionem corpus passibile habuit. Nec hoc quod corpus ejus a discipulis
edentibus non dividebatur, fuit propter impassibilitatem; sed quia non in propria specie comedebatur, sed in
specie panis in qua fiebat fractio.
Unde cum contraria non sint simul in eodem, non poterat tunc habere qualitates corporis gloriosi; sed actus
illarum proprietatum fuerunt in eo non quidem procedentes ex aliquo inhaerente, sed supernaturaliter divino
miraculo, ut dicit dionysius in epistola 4 ad cajum: super hominem operatur ea quae sunt hominis: et hoc
monstrat virgo supernaturaliter concipiens, et aqua instabilis materialium et terrenorum pedum sustinens
gravitatem.
Dicendum ergo, quod ille fulgor non fuit proveniens ex aliqua proprietate corporis gloriosi existente in corpore
Christi, sed fuit miraculose et divinitus inductus in corpore Christi. Fuit tamen ille fulgor ejusdem generis cum
fulgore corporum glorificatorum, non tamen ita perfectus; sicut caritas viae assimilatur caritati patriae. In Moyse
autem fuit claritas similis claritati patriae sicut fides visioni, non ejusdem generis; et ideo aspectum intuentium
offendebat; quod non fuit de claritate Christi. Et hujus ratio est, quia anima Christi glorificata erat, non autem
anima Moysi; unde et corpori ejus poterat convenienter attribui claritas gloriosa; non autem corpori Moysi, ne
prius esset gloria in corpore quam in anima.
RA1
Ad primum ergo dicendum, quod ex Glossa ista habetur, quod non fuerit habitus claritatis sicut in corporibus
immortalibus, sed fuit actus splendoris similis ex divino miraculo.
RA2
Per quod patet etiam solutio ad secundum.
RA3
Ad tertium dicendum, quod non potest esse quod claritas fuerit in corpore ex gloria animae: quia anima Christi
adhuc erat passibilis ex illo respectu, quod est forma corporis: unde gloriam in corpus non transfundebat, ut
dictum est.
RA4
Ad quartum dicendum, quod etiam actum aliarum dotium Christus ostendit, sed aliter, ut dictum est. Sed tamen
secundum illa non dicitur transfiguratus: quia aliae dotes non pertinent ad aspectum, secundum quem praecipue
de figura alicujus judicamus, sicut claritas, per quam aliquid in seipso videtur.
RA5
Ad quintum dicendum, quod hoc intelligitur quando corpus gloriosum non vult se ostendere.
RA6
Ad sextum dicendum, quod illa claritas dicitur sibi fuisse naturalis, inquantum corpus illud ordinatum erat ad
illam claritatem habendam, sicut virtutes dicuntur animae naturales; vel inquantum erat conformis claritati
animae; vel ratione divinitatis.
1018

