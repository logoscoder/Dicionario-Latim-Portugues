animalibus, quia quaedam animalia sunt quorum filii statim nati possunt sibi sufficienter victum quaerere, vel ad
quorum sustentationem alter sufficit: et in his non est aliqua determinatio masculi ad feminam. In illis autem
quorum filii indigent utriusque sustentatione, sed ad parvum tempus, invenitur aliqua determinatio quantum ad
tempus illud; sicut in avibus quibusdam patet. Sed in homine, quia indiget filius cura parentum usque ad
magnum tempus, est maxima determinatio masculi ad feminam, ad quam etiam natura generis inclinat.
RA2
Ad secundum dicendum, quod verbum tullii potest esse verum quantum ad aliquam gentem; si tamen accipiatur
principium proprium ipsius gentis per quod ab aliis gentibus est distincta, quia non in omnibus perducitur ad
effectum hoc ad quod naturalis ratio inclinat: non autem est verum universaliter, quia a principio humani generis
sacra Scriptura recitat fuisse conjugia.
RA3
Ad tertium dicendum, quod, secundum Philosophum, in 6 ethicor., natura humana non est immobilis sicut
divina; et ideo diversificantur ea quae sunt de jure naturali, secundum diversos status et conditiones hominum;
quamvis ea quae sunt in rebus divinis naturaliter nullo modo varientur.
RA4
Ad quartum dicendum, quod natura non tantum intendit esse in prole, sed esse perfectum, ad quod exigitur
matrimonium, ut ex dictis patet.
|a2 Articulus 2: Utrum matrimonium adhuc maneat sub praecepto.
AG1
Ad secundum sic proceditur. Videtur quod matrimonium adhuc maneat sub praecepto. Quia praeceptum obligat
quamdiu non revocatur. Sed prima institutio matrimonii fuit sub praecepto, ut in littera dicitur, nec unquam hoc
praeceptum legitur revocatum, immo confirmatum, Matth. 19, 6: quos Deus conjunxit, homo non separet. Ergo
adhuc matrimonium est sub praecepto.
AG2
Praeterea, praecepta juris naturalis secundum omne tempus obligant. Sed matrimonium est de jure naturali, ut
dictum est. Ergo etc..
AG3
Praeterea, bonum speciei melius est quam individui: quia bonum gentis est divinius quam bonum unius hominis,
ut dicitur in 1 ethic..
Sed praeceptum primo homini datum ad conservationem individui per actum nutritivae, adhuc obligat. Ergo
multo magis praeceptum de matrimonio, quod pertinet ad conservationem speciei.
AG4
Praeterea, ubi manet eadem ratio obligans, eadem obligatio manere debet. Sed propter hoc obligabantur homines
ad matrimonium antiquo tempore, ne multiplicatio generis humani cessaret. Cum ergo hoc idem sequatur, si
quilibet libere potest a matrimonio abstinere; videtur quod matrimonium sit in praecepto.
SC1
Sed contra est quod dicitur 1 corinth. 7, 37: qui non jungit matrimonio virginem suam, melius facit, scilicet quam
qui jungit. Ergo contractus matrimonii nunc non est sub praecepto.
SC2
Praeterea, nulli debetur praemium pro transgressione praecepti. Sed virginibus debetur speciale praemium,
scilicet aureola. Ergo matrimonium non est sub praecepto.
CO
Respondeo dicendum, quod natura inclinat ad aliquid dupliciter. Uno modo sicut ad id quod est necessarium ad
perfectionem unius; et talis inclinatio quemlibet obligat; quia naturales perfectiones omnibus sunt communes.
Alio modo inclinat ad aliquid quod est necessarium ad perfectionem multitudinis: et cum multa sint hujusmodi,
quorum unum impedit aliud; ex tali inclinatione non obligatur quilibet homo per modum praecepti; alias quilibet
homo obligaretur ad agriculturam et aedificatoriam, et hujusmodi officia, quae sunt necessaria communitati
humanae: sed inclinationi naturae satisfit cum per diversos diversa complentur de praedictis. Cum ergo ad
perfectionem humanae multitudinis sit necessarium aliquos contemplativae vitae inservire, quae maxime per
matrimonium impeditur; inclinatio naturae ad matrimonium non obligat per modum praecepti, etiam secundum
Philosophos; unde theophrastus, probat quod sapienti non expedit nubere.
RA1
Ad primum ergo dicendum, quod praeceptum illud non est revocatum; nec tamen obligat unumquemque ratione
jam dicta, nisi illo tempore quo paucitas hominum exigebat ut quilibet generationi vacaret.
RA2
Ad secundum et tertium patet solutio ex dictis.
RA4
Ad quartum dicendum, quod natura humana communiter ad diversa officia et actus inclinat, ut dictum est. Sed
quia est diversimode in diversis, secundum quod individuatur in hoc vel illo; unum magis inclinat ad unum
1894

