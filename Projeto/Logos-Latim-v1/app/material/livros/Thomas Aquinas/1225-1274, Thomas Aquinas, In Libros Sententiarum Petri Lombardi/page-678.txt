Praeterea, sicut se habet concupiscentia actualis ad actuale peccatum, ita se habet concupiscentia originalis ad
originale peccatum. Sed concupiscentia actualis est ipsum actuale peccatum. Ergo et concupiscentia quae per
originem trahitur, est originale peccatum.
CO
Respondeo dicendum, quod in quolibet peccato est invenire aliquid quasi formale, et aliquid quasi materiale. Si
enim consideremus peccatum actuale, ipsa substantia actus deordinati materialiter in peccato se habet: sed
deordinatio a fine, formale in peccato est, quia ex hoc rationem mali praecipue habet; unde dicitur, quod
conversio ad bonum commutabile, est ibi sicut materiale, et aversio a bono incommutabili, est sicut formale: et
hoc contingit ex hoc quod etiam in actu perfectio virtutis ex ordine ad finem est forma actus.
Sicut autem peccatum actuale consistit in deordinatione actus, ita etiam peccatum originale consistit in
deordinatione naturae. Unde oportet quod ipsae vires deordinatae, vel deordinatio virium, sint sicut materiale in
peccato originali; et ipsa deordinatio a fine sit ibi sicut formale. Illa autem pars quae per se nata est conjungi fini,
est ipsa voluntas, quae habet ordinem finis omnibus aliis partibus imponere; et ideo destitutio ipsius voluntatis ab
illa rectitudine ad finem quam habuit in institutione naturae, in peccato originali formale est: et hoc est privatio
originalis justitiae. Vires autem appetitus sensibilis sunt natae recipere ordinem ad finem ab ipsa voluntate,
secundum quod sibi subjectae sunt; et ideo subtractio illius vinculi quo quodammodo sub potestate voluntatis
rectae detinebantur, materiale in peccato est. Ex hac autem subtractione sequitur quod unaquaeque vis in suum
objectum inordinate tendat, concupiscendo illud; et ideo concupiscentia qua habiles sumus ad male
concupiscendum, peccatum originale dicitur, quasi materiale in peccato originali existens. Est enim considerare
materiale et formale in actibus moralibus sicut in rebus artificialibus, in quibus materia de toto praedicatur; ut
possit dici, cultellus est ferrum: et similiter de peccato praedicari potest illud quod est materiale in ipso; et per
hunc modum peccatum originale concupiscentia dicitur.
RA1
Ad primum ergo dicendum, quod concupiscentia dicitur dupliciter; scilicet ipse actus concupiscendi et ipsa
habilitas ad concupiscendum, et actus ex habilitate causatus; unde non est inconveniens, si peccatum originale,
quod concupiscentiam actualem causat, habitualis concupiscentia esse dicatur.
RA2
Ad secundum dicendum, quod differt dicere potentem et habilem: quod enim aliquis sit potens concupiscere, est
ex potentia concupiscibili; sed quod sit habilis ad concupiscendum, est ex aliquo habitu, vel ex eo quod per
modum habitus se habet. Contingit enim ut etiam privatio aliqua habilitatem quamdam relinquat, in quantum
privatur aliquid quod impedimentum praestare posset: et ita dicitur concupiscentia habitualis esse peccatum
originale, non quidem vis concupiscibilis, neque iterum aliquis habitus qui aliquid positive dicat; sed ipsa
habilitas quae relinquitur in inferioribus viribus ad inordinate concupiscendum, ex hoc quod ab appetitu
subtrahitur retinaculum rationis, quo detinebatur ne effrenate posset in sua objecta tendere.
RA3
Ad tertium dicendum, quod concupiscentia non dicitur esse materiale in peccato, secundum quod denominatur a
VI concupiscibili, quae contra irascibilem dividitur; sed secundum quod sumitur ab appetitu sensualitatis, qui in
utramque vim dividitur, scilicet irascibilem et concupiscibilem.
RA4
Ad quartum dicendum, quod ut in 2 physic.
Dicitur, peccatum contingit in his quae ad finem ordinata sunt, secundum quod a suo fine deficiunt; et ideo in
partibus animae in illis praecipue est peccatum hominis secundum quas homo ordinatur in finem: et quia
appetitus est tendens in finem, ideo in appetitu praecipue peccatum consistit.
Ad finem autem hominis ordinatur appetitus rationis, qui est voluntas, immediate; appetitus autem sensibiles
mediate, inquantum scilicet ordinem finis ex voluntate rationis recipiunt, propter quod dicuntur aliqualiter rationi
obaudibiles, ut Philosophus dicit in fine 1 ethic.; et ideo defectus ordinis in appetitu voluntatis est formale et
completivum originalis peccati, quod est privatio rectitudinis voluntatis, quae inerat secundum originalem
justitiam; defectus autem ordinis in appetitu inferiori, est materialiter in peccato se habens; et hoc est
concupiscentia, ut dictum est: et ideo nullus alius defectus naturae ex parte rationis nec ex parte sensibilis partis
originale peccatum dicitur, nisi concupiscentia sicut materiale, et privatio originalis justitiae sicut formale.
RA5
Ex quo patet responsio ad quintum: quia ignorantia non per se respicit voluntatem; unde etiam defectus ille sicut
et alii retinent rationem poenae sed non culpae: et si inveniatur ignorantiam originale peccatum dici,
intelligendum est de ignorantia privante illam scientiam quae includitur in originali justitia: nullus enim est
justus vel temperatus, qui non sit prudens, ut in 6 eth.
Dicitur: et ad hoc attendens socrates dixit, omnem virtutem esse scientiam, et omne vitium esse ignorantiam, ut
ibidem narratur.

|+d30.q2 Distinctio 30, Quaestio 2
678

