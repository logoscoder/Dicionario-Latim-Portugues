RA1
Ad primum ergo dicendum, quod sicut non contingit intellectum errare circa principia secundum se considerata,
contingit tamen errare circa ea, secundum quod sunt virtute in conclusionibus, per malam ratiocinationem; ita
etiam lumen synderesis in se nunquam extinguitur: sed secundum quod deliberando deducitur in conclusionem
operabilis, potest esse defectus, secundum quod per impetum delectationis et passionis cujuscumque, aut etiam
falsae inductionis errorum, conclusio non recte ex principiis deducitur; et ideo non dicit quod synderesis
praecipitatur, sed quod conscientia praecipitatur, quae est conclusio, ut supra dictum est; et est in ea virtus
synderesis, sicut virtus principiorum in conclusione.
RA2
Ad secundum dicendum, quod synderesis est aliud a superiori parte rationis, quia est supra totam rationem, ut
Hieronymus dicit in Glossa inducta; unde non sequitur quod, si in ratione sit peccatum, in synderesi sit
peccatum.
RA3
Ad tertium dicendum, quod sicut lumen intellectus naturale non sufficit in cognoscendo ea quae fidei sunt; ita
etiam non sufficit in remurmurando his quae contra fidem sunt, nisi lumine fidei adjuncto; et ideo synderesis
etiam in infidelibus manet integra quantum ad lumen naturale; sed quia privato lumine fidei excaecati sunt, non
remurmurat eorum synderesis his quae contra fidem sunt. Vel dicendum, quod synderesis semper remurmurat
malo in universali; sed quod in haeretico non remurmurat huic malo particulari, hoc contingit propter errorem
rationis in applicatione universalis principii ad particulare opus, ut patebit in sequenti articulo.
RA4
Ad quartum dicendum, quod ignorantia malorum qua finem ignorant, non est ignorantia opposita scientiae
universali: quia si a malo quaereretur, utrum bonum esset fornicari, diceret quod non: sed habet ignorantiam finis
oppositam scientiae de fine, secundum quod immiscet se ad electionem hujus particularis operis, sicut
principium ad conclusionem immiscetur: et ita propter inclinationem habitus contrarii deficit malus de finis
judicio.
Judicat enim hoc esse tamquam per se bonum, ut cum muliere delectetur; et ideo propter inclinationem habitus et
impetum passionis non percipitur mente synderesis murmur, quia anima est quasi inebriata passione. Unde etsi
exterius contrarium proferat, non tamen mens sua interius ita tenet; sicut ebrii dicunt verba sapientum exterius,
quae tamen interius non intelligunt: et est exemplum Philosophi in 7 ethic., in hac materia loquentis.
RA5
Ad quintum dicendum, quod etiam in damnato manet naturalis inclinatio qua homo naturaliter vult bonum; sed
haec inclinatio non dicit actum aliquem, sed solum ordinem naturae ad actum.
Hic autem ordo et habilitas nunquam in actum exit, ut bonum actualiter velit, propter perpetuum impedimentum
obstinationis voluntatem ligantis; sed tamen naturalis cognitio manet; et ideo semper manet murmur rationis
contra voluntatem; voluntas tamen nunquam rationi obedit.
|a2 Articulus 2: Utrum conscientia aliquando erret.
AG1
Ad secundum sic proceditur. Videtur quod conscientia nunquam erret. Ad hoc enim quod aliquod judicium sit
certum, oportet in dictis testium certam veritatem esse. Sed in divino judicio, quod certissimum est, nunquam a
justitia declinans, conscientia tenet locum testis, ut patet Rom. 2, 15: testimonium reddente conscientia eorum.
Ergo conscientia infallibilem veritatem habet, et ita non errat.
AG2
Praeterea, illud quod est naturale, est idem apud omnes et semper. Sed, secundum basilium, conscientia est
naturale judicatorium. Ergo conscientia semper manet in sua rectitudine, et ita non errat.
AG3
Praeterea, illud quod est primum in aliquo ordine, oportet esse fixum et stans: omnis enim motus procedit ab
immobili, ut dicit Augustinus.
Sed lex est dirigens in omnibus actibus humanis. Ergo lex immobiliter rectitudinem continet. Sed conscientia est
lex intellectus nostri, ut dicit Damascenus.
Ergo conscientia semper recta est, et nunquam errat.
AG4
Praeterea, conscientia scientia quaedam est.
Sed scientia semper verorum est, ut patet 1 poster..
Ergo nec conscientia errare potest.
AG5
Praeterea, ut dicitur 7 ethic., secundum hoc scientia in incontinente obtenebratur quod a passionibus vincitur. Sed
conscientiam passiones non vincunt: quia quando secundum passiones homo operatur, conscientia remurmurat.
Ergo conscientia a propria rectitudine non obliquatur, et ita non errat.
SC1
761

