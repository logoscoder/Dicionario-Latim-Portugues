AG1
Ulterius. Videtur quod sit virtus generalis.
Contrarium enim non expellitur nisi a suo contrario.
Sed poenitentia expellit omne peccatum.
Ergo contrariatur omni peccato; ergo est generalis virtus.
AG2
Praeterea, omnis virtus specialis habet speciale objectum. Sed poenitentia non habet: quia operatur in materia
omnium virtutum et vitiorum.
Ergo non est virtus specialis.
AG3
Praeterea, poenitere de malis peractis consequitur ex hoc quod homo habet rectam electionem; unde incontinens
est poenitibilis, non autem intemperatus, quia habet malam electionem. Sed quaelibet virtus facit rectam
electionem, ut dicitur in 3 ethic.. Ergo poenitere est actus virtutis cujuslibet: ergo poenitentia non est specialis
virtus.
AG4
Praeterea, omnis virtus specialis vel est cardinalis, vel pars ejus, si sit moralis. Sed poenitentia, si sit virtus, non
potest esse nisi moralis, quia habet passionem annexam. Non autem est cardinalis, neque continetur inter partes
alicujus cardinalis virtutis a philosophis enumeratas: quia de virtute poenitentiae nullam mentionem fecerunt.
Ergo non est specialis virtus.
SC1
Sed contra, sicut habitus distinguitur ex objectis, ita et passiones. Sed poenitentia passio est distincta ab aliis
passionibus. Ergo poenitentia virtus est distincta ab aliis virtutibus.
SC2
Praeterea, omne quod perficit liberum arbitrium ad actum determinatum, est virtus specialis.
Sed detestari peccatum spe veniae, ad quod perficit poenitentia, est actus specialis reducibilis ad aliam virtutem.
Ergo poenitentia est specialis virtus.
CO
Ad tertiam quaestionem dicendum, quod quidam dixerunt, quod poenitere non est actus alicujus specialis
virtutis, sed omnis virtutis communiter.
Sed hoc non potest esse; quia aliud est de ratione poenitentiae, prout nunc de ipsa loquimur, quod non est de
ratione virtutis communiter, scilicet de peccato commisso satisfacere.
Et ideo alii dicunt, quod poenitentia est specialis virtus, et specificatur ex hoc quod detestatur peccatum
commissum a se. Sed hoc non potest specificare virtutem; quia cum virtus sit peccato contrarium, maxime
repugnat ei prout est in eodem subjecto; unde hoc est omni virtuti commune quod vitium repellit a subjecto suo.
Et ideo alii dicunt, quod specificatur ex hoc quod detestatur peccatum a se commissum sub spe veniae. Sed hoc
non potest esse; quia nulla virtus recipit speciem ex hoc quod imperatur ab alia virtute. Quod autem dicitur: ex
spe veniae, nihil aliud dicit quam imperium spei. Unde ex hoc non haberet quod esset specialis virtus; sicut nec
actus castitatis, propter hoc quod a caritate imperatur, speciem recipit virtutis specialis.
Et ideo aliter dicendum, quod poenitentia accipit specialem rationem objecti ex hoc quod respicit peccatum a se
commissum ut expiabile per poenitentis actum; et ita actus poenitentiae non est detestari peccatum absolute, quia
hoc est cujuslibet virtutis; sed detestari aliquid expiabile per actionem ejus et quantum ad culpam et quantum ad
reatum; hoc enim nulla alia virtus facit.
RA1
Ad primum ergo dicendum, quod omnis virtus expellit peccatum oppositum formaliter quantum ad suum actum
primum, qui est informare subjectum; sed actus secundus in aliis virtutibus, qui est operatio, non ordinatur
principaliter ad repellendum peccatum, sicut est in poenitentia; et ideo poenitentia non formaliter, sed quasi
effective peccatum expellit; habet enim peccatum expellendum pro materia, et operatur contra ipsum ut
expellatur; unde non opponitur omni peccato formaliter, sed alicui tantum, quod est impoenitentia; et propter hoc
non oportet quod sit generalis virtus.
RA2
Ad secundum dicendum, quod quamvis poenitentia habeat actum suum circa materiam omnium vitiorum, et per
consequens omnium virtutum, tamen considerat specialem rationem objecti in materia circa quam operatur, ut
dictum est; sicut etiam magnanimitas habet quodammodo pro objecto et materia, actus omnium aliarum virtutum
in ratione magni; quia operatur magna in omnibus virtutibus, ut dicitur in 4 ethic., cap. 9; et ideo, sicut
magnanimitas est specialis virtus, ita et poenitentia.
RA3
Ad tertium dicendum, quod quamvis detestari absolute mala peracta consequatur omnem virtutem, secundum
quod habet electionem rectam; tamen ad expiationem detestari, est proprium specialis virtutis.
RA4
Ad quartum dicendum, quod haec virtus reducitur ad aliquam cardinalium virtutum, ut dicetur.
1603

