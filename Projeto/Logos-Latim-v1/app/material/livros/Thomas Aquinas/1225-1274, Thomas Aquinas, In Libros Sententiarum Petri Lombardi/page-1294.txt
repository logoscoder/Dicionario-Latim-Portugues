CO
Ad secundam quaestionem dicendum, quod meritum pendet ex radice caritatis; unde contingit quandoque quod
in activa quis plus mereatur quam in contemplativa, vel e converso, secundum quod majorem habet caritatem vel
minorem.
Nihilominus tamen cum quaeritur de duobus in genere quid sit majoris meriti, intelligendum est quantum
pertinet ad rationem ipsorum actuum, non quantum ad ipsos operantes. Est ergo duplex meritum; scilicet
dimissionis culpae, et consecutionis gloriae: quantum ad primum, majoris meriti dicitur activa quam
contemplativa, inquantum laboriosior; unde habet plus de ratione satisfactionis.
Quantum autem ad meritum consecutionis gloriae, sic contemplativa vita est majoris meriti quam activa quantum
ad puritatem: quia non admiscetur ei tantum de pulvere terrenorum, sicut fit in activa vita. Sed quantum ad
intensionem meriti videtur contemplativa iterum majoris meriti illa parte activae quae circa sui moderationem
studet; minoris autem quantum ad illam partem quae profectui aliorum invigilat: quia hoc ipsum videtur esse
fortioris caritatis secundum genus, quod homo, praetermissa consolatione qua in Dei contemplatione reficitur,
gloriam Dei in aliorum conversione quaerat: quia etiam in humana amicitia verus amicus quaerit magis bonum
amici quam de ejus praesentia delectari.
RA1
Ad primum ergo dicendum, quod contemplativa dicitur esse a Gregorio major merito, quia minus habet de
impuritate demeriti admixtum.
RA2
Ad secundum dicendum, quod ex dilectione Dei videtur procedere quod homo praetermissa propria consolatione
voluntatem Dei implere studeat in aliorum salute; unde Gregorius super Ezech.: est amanti animae non parva
consolatio, si cum ipsa differtur, per eam multae colligantur.
RA3
Ad tertium dicendum, quod Philosophus loquitur de contemplativa vita per comparationem ad activam, quae in
rebus humanis negotiatur, non autem respectu illius quae proximorum saluti insistit.
Articulus 4C
AG1
Ulterius. Videtur quod contemplativa vita non sit diuturnior quam activa. Vita enim activa fuit in Christo
perfecta. Sed ipse fuit perfectus comprehensor. Ergo vita activa manebit in patria; et ita non est minus diuturna
quam contemplativa.
AG2
Praeterea, homines erunt in patria aequales Angelis. Sed in Angelis est utraque vita: quia quidam sunt
assistentes, quod ad contemplationem pertinet; quidam ministrantes, quod pertinet ad actionem.
Ergo utraque vita etiam in hominibus in patria erit; et sic idem quod prius.
AG3
Praeterea, in patria manebunt virtutes cardinales, et habebunt aliquos actus: similiter etiam et dona omnia. Sed
virtutes cardinales perficiunt in activa vita, et similiter quaedam dona. Ergo in patria manebit vita activa; et sic
idem quod prius.
SC1
Sed contra, Luc. 10, 43: maria optimam partem elegit. Glossa: contemplativa hic incipit, et in caelesti patria
perficitur; activa autem cum corpore deficit.
SC2
Praeterea, Philosophus in 10 ethic.
Dicit, quod contemplativa vita diuturnior est quam activa.
CO
Ad tertiam quaestionem dicendum, quod, sicut dictum est de donis et virtutibus perficientibus in vita activa,
quod manent in patria, sed non quantum ad eosdem actus; similiter etiam dicendum est de vita activa: unde vita
activa quantum ad illos actus quos modo habet, quibus turbatur de proximorum necessitatibus et de propriis
passionibus, non remanebit: quia tunc panem esurienti non porriget, ut in Glossa inducta subjungitur. Manebit
autem quantum ad alios actus qui erunt virtutum et donorum in patria. Vita autem contemplativa nihilominus est
diuturnior quam activa: quia manet etiam quo ad illos actus quos in via habet: qui quidem in statu viae sunt
imperfecti, sed in patria perficientur. Unde Gregorius dicit super Ezech. De contemplativa vita: etiam cum
contendimus, vix aliquid aut parum attingere valemus.
RA1
Ad primum tamen dicendum, quod non est simile de Christo et de aliis: quia ipse erat verus viator et
comprehensor; unde simul erat in actu perfecto quantum ad utramque vitam etiam secundum actus viae.
RA2
Ad secundum dicendum, quod Angeli ex ordine naturae sunt medii inter Deum et homines: et ideo eis competit
ministerium custodiae, et hujusmodi; non autem animabus sanctorum.
1294

