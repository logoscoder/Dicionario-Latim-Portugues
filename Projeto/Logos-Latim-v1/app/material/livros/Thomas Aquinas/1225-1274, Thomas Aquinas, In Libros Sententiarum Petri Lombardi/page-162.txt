et formae exemplaris, non autem in ratione formae inhaerentis. Considerandum est igitur in nominibus divinis,
quod omnia illa nomina quae important rationem principii per modum efficientis vel finis recipiunt additionem
dictorum pronominum, sicut dicimus: creator noster et bonum nostrum. Ea autem quae dicuntur per modum
formae inhaerentis, non recipiunt dictorum pronominum additionem; et talia sunt nomina omnia divina, quae in
abstracto significantur, quae omnia significantur per modum formae, ut essentia, bonitas et hujusmodi. Unde in
talibus non potest fieri additio. Non enim possum dicere, quod Deus sit essentia nostra vel substantia vel aliquid
hujusmodi. Tamen in istis nominibus considerandus est quidam ordo. Quia quaedam horum abstractorum
important rationem principii efficientis et exemplaris, ut sapientia et bonitas et hujusmodi, quando fit additio
dictorum pronominum, ut cum dicimus, Deus est sapientia nostra causaliter, per modum quo dicitur spes nostra:
quia per ejus sapientiam efficitur in nobis sapientia exemplata a sua sapientia, per quam sapientes sumus
formaliter.
Quaedam autem non important rationem principii, nisi forte exemplaris, et talibus non consuevit fieri dicta
additio. Non enim consuetum est dici, quod Deus sit essentia nostra, vel substantia nostra. Tamen etiam
quandoque istis nominibus fit talis additio propter habitudinem principii exemplaris: sicut dionysius dicit quod
esse omnium est superesse deitatis; licet hujusmodi locutiones magis sint exponendae quam extendendae.
RA1
Ad primum ergo dicendum, quod donum importat quamdam relationem in actu, scilicet ad dantem, et quamdam
solum in aptitudine, quantum est in ratione sui nominis, scilicet ad eum cui datur; et ideo potest semper dici
donum dantis; sed non est ejus cui datur, nisi quando sibi est datum in actu; et propter hoc dicimus datum
nostrum et non donum nostrum.
RA2
Ad secundum dicendum, quod spiritus sanctus est quaedam circumlocutio inventa ad exprimendum personam
spiritus sancti: ipse autem, inquantum est persona subsistens, non importat relationem principii, sed magis ejus
qui est a principio; et ideo non potest dici spiritus sanctus noster; sed spiritus importat rationem principii,
inquantum a spiritu est inspiratio, propter quod potest dici spiritus noster.
RA3
Ad tertium dicendum, quod pater importat rationem principii, filius autem non, sed magis ejus quod est a
principio; et ideo non potest dici filius noster, sicut dicitur pater noster; quamvis etiam non dicatur pater noster,
prout imponitur nomen a paternitate aeterna: sic enim est pater solius filii naturalis.
RA4
Ad quartum dicendum, quod quamvis filius datus sit nobis, non tamen datus est nobis in filium, sed in doctorem
vel salvatorem; et ideo potest dici salvator noster, sed non filius noster. Et si objiciatur: est filius et est noster;
ergo est filius noster, patet quod est fallacia accidentis.
RA5
Ad quintum dicendum, quod sapientia in abstracto significat id quo aliquis est formaliter sapiens; et propter hoc
ratione praedicta non potest proprie dici quod sit sapientia, nisi per modum qui dictus est, in corp. Art..
RA6
Ad ultimum dicendum, quod Deus, quamvis significet essentiam divinam quantum ad id cui imponitur, tamen
quantum ad id a quo imponitur nomen, significat operationem, ut supra dictum est ex verbis Damasceni.
Et ideo potest dici Deus noster. Tamen diversimode potest dici Deus omnium et justorum; Deus enim dicitur
omnium propter relationem principii, inquantum scilicet est creator omnium; dicitur autem Deus justorum
specialiter, secundum rationem finis quem contingunt; et ideo dicitur etiam ab eis haberi. Alia enim licet
ordinentur in ipsum sicut in finem, non tamen consequuntur ipsum, nisi justi qui conjunguntur sibi per gratiam et
gloriam: et ideo etiam omnium communiter dicitur vel finis vel aliquid hujusmodi; sed absolute dicitur de justis
quia Deus est eorum, quia habent ipsum sicut suam hereditatem, et per quemdam modum possessionis.
EX
Sed ipsa relatio non apparet in hoc nomine.
Videtur hoc esse falsum: quia sicut dicitur donum dationis, ita spiritus spirationis. Sed dicendum, quod in
nomine spiritus non importatur relatio nisi per accidens ex modo significandi, prout significatur ut terminus
actionis alicujus; sed in nomine doni importatur relatio etiam quantum ad significationem; quia hoc ipsum
donare, unde nomen doni sumitur, magis pertinet ad genus relationis quam actionis: quia dare nihil est aliud
quam suum alterius facere. Nomen etiam spiritus imponitur ad significandum substantiam ratione alicujus
proprietatis, scilicet subtilitatis, ut supra dictum est, dist. 10, qu. Un., art. 4, unde et aerem spiritum dicimus et
animam: sed nomen doni non imponitur ad significandum substantiam, sed ad significandum aliquid circa
substantiam, quod consequitur dationem: unde non reducitur ad praedicamentum substantiae.
Non enim, ut ait Hilarius, per defectionem, aut protensionem, aut derivationem ex Deo Deus est.
Hic Hilarius a divinis personis excludit tres modos emanationis qui sunt in diversitate substantiae. Unus est
quando aliquid generatur ex re corrupta, ut vermis in carne putrefacta, vel aer ex aqua; et hoc notat cum dicit: per
defectionem. Secundus quando producitur ex re manente conjuncta sibi, sicut ramus ex arbore; et hoc tangit cum
dicit, protensionem. Tertius est, quando producitur aliquid ex re manente, sed separata ab ea, ut rivus ex fonte,
162

