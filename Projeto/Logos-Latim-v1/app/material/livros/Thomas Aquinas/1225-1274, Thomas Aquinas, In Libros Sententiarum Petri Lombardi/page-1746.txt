Ergo non aperitur in confessione peccatum, sed magis clauditur.
AG4
Praeterea, inveniuntur quaedam aliae definitiones ab ista differentes. Gregorius enim dicit, quod confessio est
peccatorum detestatio, et ruptio vulneris. Quidam vero dicunt, quod confessio est legitima coram sacerdote
peccatorum declaratio. Quidam autem sic: confessio est sacramentalis delinquentis accusatio ex erubescentia, et
per claves ecclesiae satisfactoria, obligans ad peragendam poenitentiam injunctam. Ergo videtur quod
praeassignata causa non omnia contineat quae in his continentur, et ita quod insufficiens sit.
CO
Respondeo dicendum ad primam quaestionem, quod in actu confessionis plura consideranda occurrunt. Primo
ipsa substantia actus, sive genus ejus, quod est manifestatio quaedam. Secundo de quo fit, scilicet peccatum.
Tertio cui fiat, scilicet sacerdos. Quarto causa cujus, scilicet spes veniae.
Quinto effectus ejus, scilicet absolutio a parte poenae, et obligatio ad aliam partem exsolvendam.
In prima ergo definitione Augustini tangitur et substantia actus in apertione, et de quo fit confessio cum dicitur
morbus latens, et causa in spe veniae; et in aliis definitionibus tanguntur aliqua de illis quinque assignatis, ut
cuilibet inspicienti patet.
RA1
Ad primum ergo dicendum, quod quamvis sacerdos aliquando sciat ejus peccatum ut homo, non tamen scit ut
Christi vicarius; sicut etiam judex aliquando scit aliquid ut homo, quod nescit ut judex; et quantum ad hoc per
confessionem aperitur.
Vel dicendum, quod quamvis actus peccati exterior in aperto sit, actus interior, qui tamen principalior est, in
occulto est; et ideo oportet quod per confessionem aperiatur.
RA2
Ad secundum dicendum, quod confessio praesupponit caritatem, qua jam vivus aliquis efficitur, ut in littera
dicitur; contritio autem est in qua datur caritas; timor autem servilis, qui est sine spe, est praevius ad caritatem.
Sed habens caritatem magis movetur ex spe quam ex timore; et ideo causa confessionis potius ponitur spes quam
timor.
RA3
Ad tertium dicendum, quod peccatum in confessione aperitur sacerdoti, et clauditur aliis confessionis sigillo.
RA4
Ad quartum dicendum, quod non oportet in qualibet definitione omnia tangere quae ad rem definitam
concurrunt; et ideo inveniuntur quaedam definitiones, sive assignationes, datae penes unam causam, quaedam
penes aliam.
Articulus 2B
AG1
Ulterius. Videtur quod confessio non sit actus virtutis. Omnis enim actus virtutis est de jure naturali: quia ad
virtutes apti sumus a natura, ut Philosophus dicit in 2 ethicorum. Sed confessio non est de jure naturali. Ergo non
est actus virtutis.
AG2
Praeterea, actus virtutis magis potest convenire innocenti quam ei qui peccavit. Sed confessio peccati de qua
loquimur, non potest innocenti convenire. Ergo non est actus virtutis.
AG3
Praeterea, gratia quae est in sacramentis, aliquo modo differt a gratia quae est in virtutibus et donis, ut in prima
distinctione dictum est. Sed confessio est sacramenti pars. Ergo non est actus virtutis.
SC1
Sed contra, non meremur nisi actibus virtutum.
Sed confessio est meritoria, quia aperit caelum, ut in littera Magister dicit. Ergo videtur quod sit actus virtutis.
CO
Ad secundam quaestionem dicendum, quod ad hoc quod aliquis dicatur actus virtutis, ut prius dictum est, sufficit
quod in sui ratione aliquam conditionem implicet quae ad virtutem pertineat. Quamvis autem non omnia quae ad
virtutem requiruntur, importet confessio; tamen importat ex suo nomine manifestationem alicujus quod in
conscientia tenet aliquis; sic enim simul in unum os et cor conveniunt. Si enim quis aliquid proferat ore quod
corde non teneat, non confessio, sed fictio dicitur. Haec autem conditio ad virtutem pertinet, ut aliquis ore
confiteatur quod corde tenet; et ideo confessio est bonum ex genere, et est actus virtutis; sed tamen potest male
fieri, nisi aliis debitis circumstantiis vestiatur.
RA1
Ad primum ergo dicendum, quod ad confessionem veri debito modo faciendam ubi oportet et cui oportet, in
generali inclinat ratio naturalis; et secundum hoc confessio est de jure naturali. Sed determinatio
circumstantiarum, quando et quomodo et quid confiteri oporteat, et cui, hoc est ex institutione juris divini in
confessione, de qua loquimur.
1746

