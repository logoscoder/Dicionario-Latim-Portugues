sacramentum in quo Christus non participative, sed per suam essentiam contineatur, ut sit perfecta conjunctio
capitis ad membra. Consequenter autem et aliae utilitates, sicut ostensio maximae caritatis in hoc quod seipsum
dat nobis in cibum, sublevatio spei ex tam familiari conjunctione ad ipsum, et maximum meritum fidei in hoc
quod creduntur multa in hoc sacramento quae non solum praeter rationem sunt, sed etiam contra sensum, ut
videtur; et multae aliae utilitates, quae explicari sufficienter non possunt.
RA1
Ad primum ergo dicendum, quod in crudelitatem saperet, et maximam irreverentiam, si corpus Christi ad
modum cibi corporalis manducaretur, ut scilicet ipsum verum corpus Christi dilaniaretur et dentibus attereretur.
Hoc autem non contingit in sacramentali manducatione: quia ipsum per manducationem non laceratur, sed
manducantes integros facit, speciebus, sub quibus latet, divisis, ut infra dicetur, dist. 12.
RA2
Ad secundum dicendum, quod nihil prodesset caro Christi corporaliter manducata, ut dictum est; multum autem
prodest sacramentaliter manducata.
Unde Augustinus dicit: caro non prodest quidquam; sed quomodo illi intellexerunt: sic enim intellexerunt
carnem quomodo in cadaver vertitur, aut in macello dilaniatur.
RA3
Ad tertium dicendum, quod non dicimus verum corpus Christi esse in altari, eo quod aliter non posset salutem
conferre, sicut regulus credebat; sed quia iste est convenientissimus modus salvandi, sicut et convenientissimus
modus reparationis humanae fuit per hoc quod verbum caro factum est, et habitavit in nobis: quamvis etiam alius
modus reparationis fuit possibilis.
RA4
Ad quartum dicendum, quod non oportet semper illud quod est nunc ubi prius non fuit localiter, mutatum esse:
quia potest aliquid esse conversum in ipsum, sicut cum aer in ignem convertitur. Sed tamen ignis mutatur
mutatione generationis; et hoc accidit, quia ignis in illa conversione non est terminus generationis, sed
compositum ex subjecto generationis, scilicet materia, et termino, scilicet forma; unde forma ipsa quae est
terminus, per se non generatur, ut in 7 metaph. Probatur: generatur autem per accidens, quia non est per se
subsistens, sed in alio, quo mutato mutari dicitur. Corpus autem Christi est in altari cum prius non fuerit, quia
panis conversus est in ipsum, ita quod ipsum totum corpus est terminus per se conversionis, sicut ibi erat forma:
non tamen est ens in alio sicut forma, sed per se subsistens; et ita non oportet quod sit localiter motum, neque
generatum per se, neque per accidens.
RA5
Ad quintum dicendum, quod nullum corpus comparatur ad locum nisi mediantibus dimensionibus quantitatis; et
ideo ibi corpus est aliquod ut in loco, ubi commensurantur dimensiones ejus dimensionibus loci; et secundum
hoc corpus Christi non est nisi in uno loco tantum, scilicet in caelo.
Sed quia conversa est in corpus Christi substantia panis, qui prius erat in hoc loco determinate mediantibus
dimensionibus suis, quae manent transubstantiatione facta; ideo manet locus, non quidem immediate habens
ordinem ad corpus Christi secundum proprias dimensiones, sed secundum dimensiones panis remanentes, sub
quibus succedit corpus Christi substantiae panis; et ideo non est hic ut in loco, per se loquendo, sed ut in
sacramento, non solum significante, sed continente ipsum ex VI conversionis factae. Et sic patet quod corpus
Christi non est extra terminos loci sui secundum quod ei competit esse alicubi intus vel extra ex dimensionibus
propriis, quod est per se alicubi esse intus vel extra; sed est extra terminos loci quasi per accidens, secundum
quod competit ei esse alicubi ratione illarum dimensionum quae remanent ex illo corpore quod conversum est in
corpus Christi.
RA6
Ad sextum dicendum, quod sicut ex dictis patet, corpus Christi non dicitur esse alicubi nisi ratione dimensionum
propriarum, et illius corporis quod in ipsum conversum est. Non est autem possibile quod dimensiones ejus
propriae sint ubique, neque quod corpus in ipsum convertendum ubique sit; et ideo quamvis corpus Christi sit in
pluribus locis aliquo modo, non tamen potest esse ubique.
RA7
Ad septimum dicendum, quod ratio illa bene sequeretur, si ratione propriorum terminorum esset in pluribus
locis, quod multo fortius Angelo conveniret; sed convenit ei inquantum aliquod corpus convertitur in corpus
Christi, non autem in Angelum.
RA8
Ad octavum dicendum, quod hoc non competit corpori Christi neque inquantum est corpus, neque inquantum est
glorificatum, neque inquantum divinitati unitum, sed inquantum est terminus conversionis; unde similiter
accideret de corpore lapidis, si Deus simili modo panis substantiam in lapidem converteret, quod non est dubium
eum posse.
|a2 Articulus 2: Utrum Christus contineatur sub sacramento quantum ad animam.

1524

