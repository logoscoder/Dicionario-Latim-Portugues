Praeterea, dionysius in Eccl. Hierar., ubi de sacramentis tractat, matrimonium et poenitentiam omittit. Ergo
videtur quod non sint nisi quinque sacramenta.
AG7
Sed contra, videtur quod sint plura. Omne enim illud quod in remedium peccati datur, videtur esse sacramentum.
Sed aqua benedicta est hujusmodi, quia per eam venialia tolluntur. Ergo est sacramentum.
AG8
Praeterea, sicut circa concupiscentiam quae est in venereis, contingit esse peccatum intemperantiae; ita circa
concupiscentiam quae est in cibis et potibus. Sed contra primam concupiscentiam habemus unum sacramentum.
Ergo et contra secundam habere debemus.
AG9
Praeterea, dionysius, inter sacramenta nominat monasticam consummationem, sive consecrationem. Sed non
computatur inter septem sacramenta hic enumerata.
Ergo sunt plura quam septem.
AG10
Praeterea, oblationes et decimae in lege naturae erant sacramenta, secundum Hugonem.
Cum ergo modo sint oblationes et decimae, videtur quod sint sacramenta; et sic idem quod prius.
AG11
Praeterea, sacramenta ex sanctificatione invisibilem gratiam continent, secundum Hugonem.
Sed multae sunt sanctificationes per ministros ecclesiae factae quae hic non numerantur, sicut consecratio templi
et altaris et sacrarum vestium, et hujusmodi. Ergo sunt plura sacramenta.
CO
Respondeo dicendum, quod sacramenta ex hoc quod sunt sacramenta, habent quod sint in remedium contra
defectum aliquem; ex hoc autem quod sacramenta ecclesiae, habent per ministros ecclesiae dispensari, et in
membra ecclesiae transfundi.
Et ideo dupliciter potest accipi numerus sacramentorum proprie. Primo ex defectibus contra quos sacramenta
ordinantur. Ordinantur autem sacramenta, ut ex dictis patet, ad tollendum contrarium, et ad supplendum
defectum. Contrarium autem sanctitati est culpa: quae quidem dupliciter tollitur. Uno modo, impediendo ne fiat;
et hoc modo in remedium culpae matrimonium ordinatur. Alio modo subtrahendo jam existentem; et sic contra
originalem culpam ordinatur baptismus, contra actualem poenitentia. Secundum remedium praebent supplendo
quod deficit, et ea quae perfectionis sunt effectiva. Est autem duplex perfectio. Una formae ad actum; et hanc
quidem perfectionem facit ordo quantum ad executionem bonorum, quia reddit hominem idoneum ad
dispensationem sacramentorum; sed quantum ad perpessionem difficilium facit dictam perfectionem
confirmatio, quae hominem fortem reddit, ut nomen Christi propter pressuras mundi confiteri non refugiat. Alia
autem perfectio est in ordine ad finem, ad quem per actus pervenitur; et hanc quidem perfectionem quantum ad
finem intra facit extrema unctio, quae est quaedam delibutio praeparans in gloriam resurrectionis; quantum vero
ad finem extra facit eucharistia, quae membra capiti conjungit. Et quia hic est ultimus terminus nostrae
sanctificationis, ideo dicit dionysius, quod omnis alia sanctificatio in eucharistiam terminatur: quia et ordinati et
baptizati eucharistiam sumunt. Si autem considerantur sacramenta ut sunt ecclesiae sacramenta, scilicet per
ministros ecclesiae dispensanda, sic potest secundum doctrinam dionysii, hoc modo numerus eorum accipi. In
qualibet enim hierarchia oportet esse actionem hierarchicam, et exercentes eam, et recipientes. Recipientes
autem per ipsas actiones superiorum in suis gradibus perficiuntur; et ideo ex parte eorum non debet esse aliquod
speciale sacramentum, per quod receptivi sacramentorum fiant. Actio autem hierarchica est triplex scilicet
purgare, illuminare, perficere. Sed quia nullum sacramentum novae legis purgat sine gratiae infusione, quae
illuminatio dicitur; ideo dionysius in sacramentis conjungit purgationem illuminationi. Potest autem esse in
sacramentis purgatio vel a culpa; et sic habet purgativam et illuminativam vim quantum ad originale baptismus,
quantum ad actuale poenitentia; vel a reliquiis culpae, et sic extrema unctio purgare habet; vel a causa culpae,
quae est concupiscentia, et sic matrimonium, quod eam reprimit et ordinat, vim purgativam habet.
Perfectio autem est duplex scilicet perfectio formae, et ad hanc est confirmatio, quae hominem in seipso
consistere facit, ut a contrariis non facile solvatur; et perfectio finis, et ad hanc est eucharistia, quae nos fini
conjungit. Ex parte autem exercentium actiones hierarchicas accipitur unum sacramentum, scilicet ordo, per
quem ministri ecclesiae ponuntur in statu exercendi hierarchicas actiones.
Potest et aliter accipi numerus sacramentorum secundum conditionem eorum quibus per sacramenta subvenitur.
Sunt enim sacramenta in remedium data. Aut igitur in remedium unius personae, aut totius ecclesiae. Si primo
modo, aut quantum ad ingressum, et sic est baptismus; aut quantum ad egressum, et sic est extrema unctio; aut
quantum ad progressum, et hoc est dupliciter. Uno modo quantum ad executionem virtutis, vel ut a malis non
superemur, et quantum ad hoc est confirmatio, vel ut bonis adhaereamus, et quantum ad hoc est eucharistia. Alio
modo quantum ad reparationem virtutis, si ipsam in pugna spirituali aliquo modo laedi contingit, et sic est
poenitentia. Si in remedium totius ecclesiae, aut in regimen et multiplicationem ipsius spiritualem, et sic est
ordo, quia principatus bonum multitudinis est secundum Philosophum in 5 ethic., aut quantum ad
multiplicationem materialem fidelium, et sic est matrimonium.
1381

