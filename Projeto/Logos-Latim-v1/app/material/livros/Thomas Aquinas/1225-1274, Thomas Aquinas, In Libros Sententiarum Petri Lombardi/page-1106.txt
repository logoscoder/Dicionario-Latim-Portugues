non differunt in ratione veri. Et ideo fides, cujus objectum est verum, non distinguitur ex hoc quod aliquo modo
est de bonis et malis.
RA3
Ad tertium dicendum, quod fides considerat omnia illa diversa sub una ratione, scilicet secundum quod
innituntur veritati primae: et ideo fides non diversificatur penes ea, quamvis sint diversae scientiae de eis, quae
ea considerant rationibus propriis, quae diversae sunt.
|a5 Articulus 5: Utrum fides sit prior aliis virtutibus.
AG1
Ad quintum sic proceditur. Videtur quod fides non sit prior aliis virtutibus. Omnes enim virtutes simul
infunduntur. Sed eorum quae sunt simul, unum non est post alterum. Ergo fides non est prior aliis virtutibus.
AG2
Praeterea, fundamentum est prima pars aedificii.
Sed super illud Luc. 11: dico vobis amicis meis, ne terreamini, dicit Glossa: fortitudo est fundamentum fidei; et
bernardus dicit, quod in humilitate fundantur aliae virtutes. Et similiter timor videtur esse fundamentum: quia
dicitur, psalm. 110, 2: initium sapientiae timor Domini. Ergo videtur quod fides non sit prima.
AG3
Praeterea, virtutes theologicae, ut prius dictum est, ad hoc sunt ut fiat quaedam hominis ordinatio ad finem. Sed
spes et caritas propinquiores sunt fini quam fides, quia habent finem pro objecto sub ratione finis. Ergo fide
priores sunt.
AG4
Praeterea, super psalm. 36, noli aemulari etc., dicit Glossa, quod spes introducit ad fidem.
Ergo spes est prior fide.
AG5
Praeterea, secundum ordinem potentiarum est ordo habituum. Sed fides est in intellectu, secundum quod est
motus a voluntate, ut patet ex praedictis. Cum ergo caritas sit in voluntate, videtur quod caritas sit prior fide; et
sic fides non est prima.
AG6
Praeterea, fides est principaliter in intellectu speculativo. Sed speculativa vita sequitur activam: quia nullus
pervenit ad contemplativae otium, nisi prius depuretur mens per exercitium activae. Ergo virtutes morales, quae
pertinent ad vitam activam, sunt priores fide.
SC1
Sed contra, cognitio praecedit affectionem: quia nihil diligitur nisi cognitum, ut dicit Augustinus.
Sed fides est in cognitione, ceterae autem virtutes in affectione consistunt.
Ergo fides aliis prior est.
SC2
Praeterea, in omnibus virtutibus requiritur recta intentio. Sed fides intentionem dirigit, ut dicit Augustinus. Ergo
fides est ante alias virtutes.
SC3
Praeterea, per omnes virtutes homo accedit ad Deum. Sed accedentem ad Deum oportet credere, ut dicitur Heb.
11. Ergo fides est ante alias virtutes.
CO
Respondeo dicendum, quod aliquid potest dici prius altero et tempore et natura. Tempore quidem omnes virtutes
sunt simul, quia simul divinitus infunduntur; sed secundum naturam ordo virtutum pensandus est ex actibus,
sicut et ordo potentiarum, quae simul in anima concreantur.
Actus autem fidei consistit in cognitione veri, quam praesupponit affectio boni, quae exigitur in omnibus aliis
virtutibus; et ideo fides, quantum ad id quod fidei est, prior est omnibus aliis virtutibus secundum naturam.
RA1
Ad primum ergo dicendum, quod objectio illa procedit de ordine temporis.
RA2
Ad secundum dicendum, quod fundamentum dicitur in spiritualibus metaphorice ad similitudinem fundamenti
materialis. Potest autem ista similitudo attendi quantum ad duo: scilicet quantum ad ordinem, quia fundamentum
praecedit alias partes; et etiam quantum ad virtutem fundamenti, quia fundamentum totum aedificium sustentat:
quorum utrumque per similitudinem in fide invenitur: quia ipsa omnibus aliis naturaliter prior est, et aliae in ipsa
firmantur: quia sine ipsa, impossibile est placere Deo, Hebr. 11. Fortitudo autem dicitur fundamentum quantum
ad alterum, inquantum scilicet spirituale aedificium contra adversa firmum reddit; humilitas contra prospera,
quae sunt occasio culpae; sed timor contra ipsam culpam, quia timor Domini expellit peccatum, Eccli., 1, 27;
unde timor praecedit alia quae ad affectionem pertinent, cum caritatem introducat, ut dicit Augustinus.
RA3

1106

