Ad sextum dicendum, quod actus habet bonitatem ex objecto et ex fine: et bonitas quae est ex objecto, est
materialis respectu illius quae est ex fine, quam voluntas attendit: et penes istam potius consistit meritum.
RA7
Ad septimum dicendum, quod in illis quae se habent secundum additionem unius ad alterum, est consequentia in
contrario, non consequentia in ipso; sicut patet in homine et animali; sicut enim se habet homo ad animal, ita se
habet non animal ad non homo. Unde quia conatus qui est in dilectione inimicorum, se habet ex additione ad
illum qui est in dilectione amicorum; ideo sicut diligere inimicum est meriti, secundum quod est major conatus,
ita dimittere dilectionem amicorum est magis malum.
RA8
Ad octavum dicendum, quod ratio illa procedit de bonitate quam actus habet ex propria ratione suae speciei,
quae est ex objecto.
|a4 Articulus 4: Utrum diligere proximum sit magis meritorium quam diligere Deum.
AG1
Ad quartum sic proceditur. Videtur quod diligere proximum sit magis meritorium quam diligere Deum.
Naturalibus enim non meremur. Sed diligere Deum est naturale: quia amor summi boni omnibus naturaliter
inest, ut dicit dionysius.
Ergo diligere Deum est minus meritorium quam diligere proximum, quod non est adeo naturale.
AG2
Praeterea, illud quod est fructuosius, videtur esse magis meritorium. Sed ea quae pertinent ad vitam activam,
sunt magis laboriosa et fructuosa quam ea quae pertinent ad contemplativam. Ergo sunt magis meritoria. Sed
dilectio proximi pertinet ad vitam activam, dilectio autem Dei ad contemplativam.
Ergo est magis meritorium proximum diligere quam diligere Deum.
AG3
Praeterea, sicut diligere inimicum ponitur in ultimo gradu, ita diligere Deum ponitur in primo gradu caritatis. Sed
diligere inimicum est magis meritorium quam diligere amicum. Ergo eadem ratione diligere proximum quam
diligere Deum.
AG4
Praeterea, illud quod praesupponit aliud et non convertitur, videtur esse perfectius. Sed dilectio proximi
praesupponit dilectionem Dei, quia est ratio diligendi proximum. Ergo dilectio proximi est magis meritoria quam
dilectio Dei.
AG5
Praeterea, actus in quo exigitur major conatus, oportet quod sit magis meritorius. Sed major conatus exigitur ad
diligendum inimicum quam ad diligendum Deum. Ergo dilectio proximi, ad minus quantum ad dilectionem
inimicorum, est magis meritoria quam dilectio Dei.
SC1
Sed contra, propter quod unumquodque tale, et illud magis. Sed dilectio proximi non est meritoria nisi
inquantum ordinatur ad Deum actu vel habitu.
Ergo dilectio Dei est magis meritoria.
SC2
Praeterea, quanto caritas est magis intensa, magis erit meritoria. Sed intensius diligit caritas Deum quam
proximum. Ergo in hoc magis meretur.
SC3
Praeterea, quaelibet virtus efficacius operatur circa objectum suum, quanto est sibi magis proprium, et per se.
Sed objectum per se caritatis est Deus, proximus autem non nisi consequenter; sicut magnitudo visus
consequenter, color per se. Ergo cum mereri sit effectus caritatis, videtur quod sicut visus melius cognoscit
colorem quam magnitudinem (quia circa colorem non decipitur, sicut circa magnitudinem); ita caritas magis
mereatur in dilectione Dei quam in dilectione proximi.
SC4
Praeterea, quod est difficilius, videtur esse magis meritorium. Sed diligere Deum videtur difficilius quam diligere
proximum; dicitur enim 1 joan. 4, 20: qui proximum quem videt, non diligit; Deum quem non videt, quomodo
potest diligere? ergo dilectio Dei est magis meritoria quam dilectio proximi.
CO
Respondeo dicendum, quod dilectio Dei est causa et ratio dilectionis proximi; unde dilectio Dei includitur virtute
in dilectione proximi sicut causa in effectu, et dilectio proximi includitur in dilectione Dei sicut effectus in causa
potestate. Nihilominus tamen alius est motus dilectionis qui terminatur in proximum et qui sistit in Deo, sicut
alius actus est quo considerantur principia et conclusiones, quamvis praedicto modo mutuo se includant.
Comparando ergo hos duos motus ex duabus partibus, ut supra dictum est, invenimus dilectionem Dei potiorem
quam dilectionem proximi, scilicet et quantum ad objectum, quod est competentius dilectioni, et quantum ad
voluntatem, quae intensius et promptius afficitur in Deum quam in proximum; et ideo motus dilectionis in Deum
1198

