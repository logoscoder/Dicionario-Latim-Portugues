Praeterea, status naturae integrae non fuit altior quam est modo status Angelorum. Sed in Angelis est unus ordo
qui dominationum vocatur, et etiam alii ad praelationem pertinentes, ut principatus, potestates, et Archangeli.
Ergo et in statu naturae humanae ante peccatum fuisset praelatio.
CO
Respondeo dicendum, quod duplex est praelationis modus: unus quidem ad regimen ordinatus; alius autem ad
dominandum. Domini autem ad servum, ut in 8 ethic.
Philosophus dicit, est praelatio sicut tyranni ad subditum. Differt autem tyrannus a rege, ut ibidem Philosophus
dicit, quia rex ordinat praelationem suam ad bonum gentis cui praeest, propter ejus utilitatem statuta et legem
faciens: tyrannus autem praelationem suam ordinat ad utilitatem propriam; et ideo duplex modus praelationis
supradictus in hoc differt, quia in primo intenditur bonum subditorum, in secundo proprium bonum praesidentis;
et ideo secundus modus praelationis in natura integra esse non potuisset, nisi respectu eorum quae ad hominem
tamquam ad finem ordinantur. Haec autem sunt creaturae irrationales, quibus omnibus ad suum commodum
praefuisset multo amplius quam nunc. Sed creatura rationalis, quantum est de se, non ordinatur ut ad finem ad
aliam, ut homo ad hominem; sed si hoc fiat, non erit nisi inquantum homo propter peccatum irrationalibus
creaturis comparatur; unde etiam Philosophus ibidem servum comparat organo, dicens, quod servus est organum
animatum, et organum est servus inanimatus. Et ideo talis praelatio hominis ad hominem ante peccatum non
fuisset; sed prima praelatio, quae ordinatur ad utilitatem subditorum, fuisset ibi quantum ad aliquem usum, non
quantum ad omnes. Est enim praelatio, ad dirigendum subditos in his quae agenda sunt, et ad supplendum
defectus, ut quod populi a regibus defendantur; et iterum ad corrigendum mores, dum mali puniuntur, et coacte
ad actus virtutis inducuntur. Sed quia ante peccatum nil fuisset quod homini nocere posset, nec etiam voluntas
alicujus bono contradiceret; ideo quantum ad duos ultimos usus praelatio in statu innocentiae non fuisset; sed
quantum ad primum usum solum, qui scilicet est dirigere in agendis vel in sciendis, secundum quod unus alio
majori munere sapientiae et majori lumine intellectus praeditus fuisset.
RA1
Ad primum ergo dicendum, quod natura omnes homines aequales in libertate fecit, non autem in perfectionibus
naturalibus: liberum enim, secundum Philosophum in 1 metaphysic., est quod sui causa est. Unus enim homo ex
natura sua non ordinatur ad alterum sicut ad finem; et ideo secundus modus praelationis non fuisset, qui
libertatem subditis tollit; sed primus modus esse posset, qui nullum praejudicium libertati affert, dum subditi ad
bonum praepositi non ordinantur, sed e converso regimen praepositi ad bonum subditorum; unde non incongrue
se eorum servos appellant.
RA2
Ad secundum dicendum, quod auctoritas illa loquitur quantum ad secundum modum praelationis.
RA3
Et similiter ad tertium.
RA4
Ad quartum dicendum, quod quantum ad illum usum praelatio non fuisset, sed quantum ad alios, ut dictum est.
RA5
Ad quintum dicendum, quod supra, 11 dist., dictum est, quomodo intelligendum sit omnem praelationem in
futuro evacuari. Si tamen simpliciter intelligeretur in futuro tolli, non oportet quod in statu innocentiae praelatio
non fuisset: quia status ille adhuc erat status viae, et in via est necessaria praelatio per quam unus ab alio
dirigatur: quod non adeo necessarium conceditur in termino viae.

|+d44.q2 Distinctio 44, Quaestio 2
|a0 Prologus
Deinde quaeritur de obedientia ad praelatos; et circa hoc tria quaeruntur: 1 utrum obedientia sit virtus; et si est
virtus, utrum sit virtus specialis; 2 utrum christiani potestatibus saecularibus, et praecipue tyrannis, obedire
teneantur; 3 utrum profitentes obedientiam, in omnibus praelatis suis teneantur obedire.
|a1 Articulus 1: Utrum obedientia sit virtus.
AG1
Ad primum sic proceditur. Videtur quod obedientia non sit virtus. Omnis enim virtus est medium vitiorum, ut
Philosophus dicit in 2 ethic..
Sed obedientia non est hujusmodi: quia per abundantiam non corrumpitur, sed perficitur, si aliquis obediat in illis
in quibus non tenetur.
Ergo obedientia non est virtus.
AG2
Praeterea, obedientia respicit praeceptum.
810

