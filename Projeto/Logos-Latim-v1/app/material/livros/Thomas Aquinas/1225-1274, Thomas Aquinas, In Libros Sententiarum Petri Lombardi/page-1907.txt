Praeterea, nullus potest facere licite quod est in praejudicium alterius, sine ejus voluntate. Sed votum religionis
emissum ab uno conjugum est in praejudicium alterius: quia unus habet potestatem corporis alterius. Ergo unus
sine consensu alterius non potest votum religionis emittere.
CO
Respondeo dicendum ad primam quaestionem, quod nullus potest facere oblationem Deo de alieno; unde cum
per matrimonium consummatum jam sit corpus viri factum uxoris, non potest absque consensu ipsius Deo ipsum
offerre per continentiae votum.
RA1
Ad primum ergo dicendum, quod lex humana considerabat matrimonium solum inquantum est in officium; sed
lex divina secundum quod est sacramentum, ex quo habet omnimodam indivisibilitatem; et ideo non est simile.
RA2
Ad secundum dicendum, quod non est inconveniens majus bonum impediri per minus bonum quod habet
contrarietatem ad ipsum, sicut etiam bonum per malum impeditur.
RA3
Ad tertium dicendum, quod in qualibet religione contrahitur matrimonium ad unam personam, scilicet Christum,
cui quantum ad plura obligatur aliquis in una religione quam in alia; sed matrimonium materiale et religionis non
fiunt ad unam personam; et ideo non est simile.
Articulus 3B
AG1
Ulterius. Videtur quod nec etiam ante carnalem copulam. Indivisibilitas enim matrimonii pertinet ad matrimonii
sacramentum, inquantum, scilicet, significat perpetuam conjunctionem Christi ad ecclesiam.
Sed ante carnalem copulam post consensum per verba de praesenti expressum, est verum matrimonii
sacramentum. Ergo non potest fieri divisio per hoc quod alter ad religionem intrat.
AG2
Praeterea, in ipso consensu per verba de praesenti expresso unus conjugum in alterum potestatem sui corporis
transfert. Ergo statim potest exigere debitum, et alter tenetur reddere; et ita nec potest unus invito altero ad
religionem transire.
AG3
Praeterea, Matth. 19, 6: quod Deus conjunxit, homo non separet. Sed conjunctio quae est ante carnalem copulam,
divinitus facta est. Ergo non potest separari humana voluntate.
SC1
Sed contra est quod, secundum Hieronymum, Dominus joannem vocavit de nuptiis.
CO
Ad secundam quaestionem dicendum, quod ante carnalem copulam est inter conjuges tantum spirituale
vinculum, sed post est inter eos etiam vinculum carnale; et ideo sicut post carnalem copulam matrimonium
solvitur per mortem carnalem, ita per ingressum religionis ante carnalem copulam solvitur: quia religio est mors
quaedam spiritualis, qua aliquis saeculo moriens vivit Deo.
RA1
Ad primum ergo dicendum, quod matrimonium ante carnalem copulam significat illam conjunctionem quae est
Christi ad animam per gratiam; quae quidem solvitur per dispositionem spiritualem contrariam, scilicet
peccatum; sed per carnalem copulam significat conjunctionem ad ecclesiam quantum ad assumptionem humanae
naturae in unitatem personae, quae omnino est indivisibilis.
RA2
Ad secundum dicendum, quod ante carnalem copulam non est omnino translatum corpus unius sub potestate
alterius, sed sub conditione si interea alter conjugum ad frugem melioris vitae non convolet: sed per carnalem
copulam completur dicta translatio, quia tunc intrat uterque in corporalem possessionem sibi traditae potestatis;
unde etiam ante carnalem copulam non statim tenetur reddere debitum post matrimonium contractum per verba
de praesenti; sed datur ei tempus duorum mensium, propter tria. Primo, ut interim possit deliberare de
transeundo ad religionem. Secundo, ut praeparentur quae sunt necessaria ad solemnitatem nuptiarum. Tertio, ne
vilem habeat maritus datam quam non suspiravit dilatam.
RA3
Ad tertium dicendum, quod conjunctio matrimonialis ante carnalem copulam est quid imperfectum quantum ad
esse primum, ut supra dictum est, sed non consummata quantum ad actum secundum qui est operatio; et
similatur possessioni corporali; et ideo nec omnimodam indivisibilitatem habet.
Articulus 3C
AG1
Ulterius. Videtur quod mulier non possit nubere alteri, viro ante carnalem copulam religionem ingresso. Quia
illud quod cum matrimonio stare potest, non solvit matrimoniale vinculum.
1907

