suos determinant, non tamen a se habent quod agant, sed a primo agente, quod eis et esse et posse et agere
confert.

|+d37.q2 Distinctio 37, Quaestio 2
|a0 Prologus
Deinde quaeritur de causa peccati; et circa hoc duo quaeruntur: 1 utrum ipsius peccati Deus causa sit, absolute
loquendo; 2 utrum sit causa actionis in qua deformitas culpae consistit, secundum quod actio est.
|a1 Articulus 1: Utrum Deus sit simpliciter causa peccati.
AG1
Ad primum sic proceditur. Videtur quod simpliciter peccati Deus causa sit. Quia, ut in Glossa ad Rom. 9, dicitur,
Deus operatur in cordibus hominum, et inclinat voluntates eorum in quodcumque voluerit, sive in bonum, sive in
malum.
Sed ex hoc dicitur auctor bonorum operum, quia voluntatem hominis in bonum inclinat. Ergo et eadem ratione
potest dici auctor peccatorum, quae sunt mala opera.
AG2
Praeterea, quidquid est causa causae, est causa causati. Sed peccati causa est voluntas peccantis.
Cum igitur voluntatis causa sit Deus, videtur quod et peccati.
AG3
Praeterea, in eamdem causam reducitur salus et periculum alicujus: idem enim nauta est causa salutis et
periclitationis navis, ut in 2 phys., dicitur. Sed Deus est causa salutis humanae, quae est per bona opera. Ergo
cum periclitatio animae sit per peccatum, videtur quod etiam Deus sit peccati causa.
AG4
Praeterea, quaecumque operatio convenit rei secundum hoc quod sibi a Deo datum est, a Deo est. Sed
operationes quae sunt peccata, conveniunt homini secundum inclinationem virium sensibilium, quae homini a
Deo sunt datae. Ergo et peccatum hominis in Deum sicut in causam reducitur.
AG5
Praeterea, peccatum est tenebra spiritualis.
Sed tenebrarum Deus auctor est: isa. 45, 7: formans lucem, et creans tenebras. Ergo peccati Deus causa est.
SC1
Sed contra, fulgentius dicit.
Illius rei Deus est ultor, cujus non est auctor.
Sed peccati est ultor. Ergo ejus non est auctor.
SC2
Praeterea, quidquid fit Deo volente, fit Deo auctore, et e converso. Sed mala non fiunt Deo volente. Ergo nec eo
auctore.
CO
Respondeo dicendum, quod peccati auctor Deus nullo modo dicendus est. Qui enim agit propter finem, non
deficit a fine nisi propter defectum alicujus, vel sui ipsius, vel alterius; et ille in quo invenitur defectus, erit causa
obliquationis a fine, sive sit ipsum principale agens, vel materia, vel instrumentum agentis, vel quidquid aliud: et
ideo illud in quo nullo modo defectus cadere potest, non potest esse causa recessus a fine in his quae ad finem
ordinata sunt. Cum igitur peccatum dicatur propter inordinationem a fine ad quem natura rationalis ordinata est,
non potest esse causa peccati Deus, in quo nullus defectus cadere potest; sed oportet quod peccatum causetur
defectu illius agentis quod est possibile ad defectum, sicut est voluntas rationalis creaturae.
RA1
Ad primum ergo dicendum, quod Deus non eodem modo inclinat voluntatem in bonum et in malum. Inclinat
siquidem voluntatem in bonum administrando virtutem agendi, et directe movendo ad bonum; sed ad malum
dicitur inclinare, inquantum gratiam non praebet, per quam quis a malo retraheretur; et non quod directe
voluntatem in malum ordinet.
RA2
Ad secundum dicendum, quod peccatum refertur in voluntatem sicut in causam: et quamvis voluntas sit creata a
Deo inquantum est quoddam ens, non tamen quantum ad hoc quod defectus ex ipsa incidere potest: est enim
possibilis ad defectum ex hoc quod ex nihilo est. Quamvis autem Deus sit causa voluntatis faciens eam ex nihilo;
hoc tamen quod est ex nihilo esse, non habet ab alio, sed a se: unde secundum hoc non habet causam aliam; et
ideo defectus qui sequitur ex ea secundum quod ex nihilo est, non oportet quod in ulteriorem causam reducatur.
RA3

741

