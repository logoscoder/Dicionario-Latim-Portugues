Ad tertiam quaestionem dicendum, quod obstaculum quod januam Paradisi claudebat, ut dictum est, fuit
peccatum totam naturam inficiens: et quia peccatum per satisfactionem tollitur, neque satisfactio potuit congrue
aliter fieri nisi per passionem Christi, ut infra dicetur: ideo per passionem ipsius tantum aperta est nobis janua, et
non per alia quae prius operatus est. Tamen per alia quae prius operatus est meruit nobis conversionem ad ipsum,
inquantum meruit se nobis manifestari; per quam nos proficimus, et non ipse.
RA1
Ad primum ergo dicendum, quod meritum satisfactionis non consistit tantum in caritate, sed requirit passionem
Christi, ut infra dicetur. Per satisfactionem autem oportebat nobis januam aperiri.
RA2
Ad secundum dicendum, quod in baptismo aperti sunt caeli, quia baptismus est id per quod efficimur participes
passionis Christi, consepulti cum ipso in mortem; Rom. 6; unde baptismus non aperit januam nisi supposita
passione.
RA3
Ad tertium dicendum, quod ascensio non aperuit januam quantum ad id quod est essentiale in Paradiso, scilicet
visionem Dei (quia etiam ante ascensionem Deum viderunt sancti educti de Limbo); sed quantum ad locum
congruentem beatis.
EX
Ut amota ignea rhomphaea: quae quidem posita in Paradiso terrestri significabat impedimentum quod prohibebat
ingressum Paradisi caelestis.
Sed vel mox post carnis separationem anima impassibilitate donata est. Hoc probabilius est: quia etiam aliae
animae sanctorum, quae nihil purgabile habent, mox post separationem a corpore impassibiles fiunt.
In qua forma crucifixus est, in ea exaltatus est; contra. Exaltatio est usque ad aequalitatem patris, quod non
convenit sibi secundum humanam naturam, in qua crucifixus est. Dicendum, quod exaltatio potest dupliciter
intelligi: aut quantum ad cognitionem nostram; et sic debetur personae ratione utriusque naturae: aut quantum ad
rem; et sic cum exaltatio duo importet, terminum ad quem, et motum ad ipsum; terminus convenit personae,
secundum quod dicitur exaltari usque ad aequalitatem patris; naturae autem assumptae, secundum quod dicitur
exaltari ad potiora bona patris; motus autem convenit tantum naturae: et ideo exaltatio convenit personae ratione
naturae.
Non est autem inventus inter homines aliquis qui id posset implere. Quia meritum unius puri hominis non poterat
in totam naturam.
Vix unicuique sua sufficiebat virtus: quia justitiae nostrae imperfectionem habent admixtam; et ideo vix valent
quantum ad personale meritum; nullo autem modo ad merendum pro tota natura.
Impleto autem Dei decreto aperire valuit. Decretum dicitur Dei praeceptum, quod Adam transgressus est, quod
Christus obediendo implevit.
Vel decretum dicitur sententia mortis, quam in Adam tulit; et hoc etiam decretum Christus implevit quando
mortem sustinuit. Chirographum autem dicitur memoria praevaricationis Adae, sive reatus ipsius, quod Christus
pro nobis satisfaciendo delevit.
Tantum enim fuit peccatum nostrum ut salvari non possemus, nisi unigenitus Dei filius pro nobis mereretur. De
hoc infra, dist. 20, quaere.

|+d19.q1 Distinctio 19, Quaestio 1
|a0 Prologus
Postquam determinavit Magister de merito Christi secundum quod ordinatur ad bonum consequendum sibi et
nobis, hic determinat de merito ipsius secundum quod ordinatur ad remotionem mali in nobis: ipse enim in se
nec subjectus est culpae neque debitor est poenae. Dividitur autem in duas partes: in prima ostendit quomodo per
passionem Christi liberamur a malis; in secunda de causa passionis Christi, dist. 20: si vero quaeritur. Prima in
duas: primo ostendit quomodo per meritum passionis Christi sumus liberati a malo; secundo determinat de his
quae dicuntur de Christo ratione hujus liberationis, ibi: unde ipse vere dicitur mundi redemptor. Prima in duas:
primo ostendit quomodo per passionem Christi liberati sumus a malo culpae, et a potestate instigantis ad culpam,
scilicet Daemonis; secundo ostendit quomodo per dictam passionem sumus liberati a malo poenae, ibi: a poena
redemit. Circa primum duo facit: primo ponit intentum; secundo exequitur propositum, ibi: sed quomodo a
peccatis per ejus mortem soluti sumus? circa quod duo facit: primo prosequitur modum quo per Christi
passionem et mortem liberati sumus a peccato; secundo quomodo liberati sumus a potestate diaboli, ibi: a
diabolo liberamur. Circa quod tria facit: primo ostendit quantum ad quid liberati sumus a potestate diaboli;
secundo exponit modum liberationis, ibi: unde Augustinus causam et modum nostrae redemptionis insinuans ait;
tertio quod hoc fieri non poterat nisi per Deum et hominem, ibi: factus est igitur homo mortalis.

1041

