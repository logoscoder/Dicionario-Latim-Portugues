motu corporali contingunt. Vel potest dici quod Augustinus loquitur secundum opinionem Platonicorum, qui hoc
ponebant, ut dictum est.
RA3
Ad tertium dicendum, quod Augustinus ibi inquirendo loquitur, non determinando, sicut fere per totum illum
librum. Patet enim quod non est similis ratio de anima dormientis, et de anima separata.
Anima enim dormientis utitur organo imaginationis, in qua corporales similitudines imprimuntur, quod de anima
separata dici non potest.
Vel dicendum, quod similitudines rerum sunt in anima et quantum ad potentiam sensitivam et imaginativam et
intellectivam, secundum majorem et minorem abstractionem a materia et materialibus conditionibus. Tenet ergo
similitudo Augustini quantum ad hoc quod sicut similitudines rerum corporalium sunt in anima somniantis, vel
excessum mentis patientis, imaginaliter; ita sunt in anima separata intellectualiter; non autem quod in anima
separata sint imaginaliter.
RA4
Ad quartum dicendum, quod sicut in 1 Lib., dist. 3, quaest. 4, art. 1, ad 2, dictum est, memoria dupliciter
sumitur. Quandoque prout est potentia sensitivae partis: secundum scilicet quod concernit praeteritum tempus; et
hoc modo actus memoriae in anima separata non erit; unde dicit Philosophus in 1 de anima, quod hoc corrupto,
scilicet corpore, anima non reminiscitur. Alio modo, accipitur memoria prout est pars imaginationis ad
intellectivam partem pertinens, secundum scilicet quod ab omni differentia temporis abstrahit, cum non sit
tantum praeteritorum, sed etiam praesentium et futurorum, ut Augustinus dicit; et secundum hanc memoriam
anima separata memorabitur.
RA5
Ad quintum dicendum, quod sicut in 3 Lib., distinct. 26, quaest. 1, artic. 2, dictum est, amor, gaudium et tristitia
et hujusmodi, dupliciter accipiuntur.
Quandoque quidem secundum quod sunt passiones appetitivae sensibilis; et sic non erunt in anima separata: hoc
enim modo non explentur sine determinato motu cordis. Alio modo secundum quod sunt actus voluntatis, quae
est in parte intellectiva; et hoc modo erunt in anima separata, sicut et delectationem, quae quodammodo est
passio sensitivae partis; secundum alium modum accipiendi ponit Philosophus de Deo, dicens in 7 ethic., quod
Deus una simplici operatione gaudet.
Articulus 3C
AG1
Ulterius. Videtur quod anima separata pati non possit ab igne corporeo. Augustinus enim, 12 super genes. Ad
litteram, dicit: non sunt corporalia, sed corporalibus similia, quibus animae corporibus exutae afficiuntur seu
bene seu male. Ergo anima separata igne corporeo non punitur.
AG2
Praeterea, Augustinus in eodem Lib., dicit, quod agens semper est nobilius patiente.
Sed impossibile est aliquod corporeum esse nobilius anima separata. Ergo non potest ab aliquo corpore pati.
AG3
Praeterea, secundum Philosophum in 1 de generatione, et secundum boetium in lib.
De duabus naturis, illa solum agunt et patiuntur ad invicem quae in materia communicant.
Sed anima et ignis corporeus non communicant in materia: quia spiritualium et corporalium non est materia
communis: unde nec possunt invicem transmutari, ut boetius in eodem Lib. Dicit.
Ergo anima separata ab igne corporeo non patitur.
AG4
Praeterea, omne quod patitur recipit aliquid ab agente. Si ergo anima patiatur ab igne corporeo, aliquid ab eo
recipiet. Sed omne quod recipitur in aliquo, est in eo per modum recipientis. Ergo quod recipitur ab igne in
anima, non est in ea materialiter, sed spiritualiter. Sed formae rerum in anima spiritualiter existentes sunt
perfectiones ipsius. Ergo etsi ponatur quod anima patiatur ab igne corporeo, hoc non erit in ejus poenam; sed
magis in ejus perfectionem.
AG5
Si dicatur, quod hoc ipso anima punitur ab igne quod ignem videt, ut videtur dicere Gregorius in 4 dialog.:
contra. Si anima videt ignem inferni, non potest videre nisi visione intellectuali, cum non habeat organa quibus
visio sensitiva vel imaginaria perficitur. Sed visio intellectualis non videtur quod possit esse causa tristitiae:
delectationi enim quae est in considerando, non est tristitia contraria, secundum Philosophum. Ergo ex tali
visione anima non punitur.
AG6
Si dicatur, quod anima patitur ab igne corporeo, quia tenetur ab eo, sicut nunc tenetur a corpore, dum in corpore
vivit; contra. Anima dum in corpore vivit, tenetur a corpore inquantum ex ea et corpore fit unum, sicut ex
materia et forma.
Sed anima non erit forma illius ignis corporei. Ergo supra dicto modo non poterit ab illo igne teneri.
2115

