Et dicendum, quod superior auctoritas loquitur, quando incertum est nobis, quando sint valde boni, pro quibus
oratur; hic autem Augustinus loquitur, quando certum est qui sunt valde boni: sic enim qui pro eis orat,
quodammodo eos indigentes ostendit, et sic eis injuriam facit.
Aestimo eum quasi per ignem transeuntem etc..
Hic ponuntur duo auxilia: quorum unum adjuvabit illos qui in fine mundi invenientur per modum satisfactionis,
scilicet ignis quo facies mundi purgabitur: poterit enim esse ut intensio poenae suppleat quidquid deest ad
temporis brevitatem; et praecipue cum sit probabile quod pauca cremabilia sint habituri, utpote purgati per
terrorem futuri judicii ex signis praecedentibus praeostensi.
Aliud autem est ex VI caritatis, scilicet merita et intercessiones sanctorum, quae eis suffragantur virtute caritatis.
Sive consulendo quid faciat etc.. Istud consilium nihil est aliud quam conversio eorum ad Deum, ut ab eo
illuminationem percipiant de agendis.

|+d46.q1 Distinctio 46, Quaestio 1
|a0 Prologus
Postquam determinavit Magister de receptaculis animarum in quibus puniuntur vel praemiantur ante
resurrectionem communem et judicium generale, et de suffragiis quibus juvamus mortuos, vel juvamur ab eis;
hic determinat de divina justitia et misericordia, quibus praedicta omnia dispensantur.
Dividitur autem in partes duas: in prima determinat de divina justitia et misericordia secundum operationem ad
poenam damnatorum; in secunda determinat de eis in generali, ibi: sed quomodo justitiam Dei et pietatem, idest
misericordiam, supra cassiodorus duas esse res dixit? circa primum tria facit: primo ostendit quod misericordia
Dei in poenis damnatorum locum non habet; secundo ostendit contrarium, ibi: sed his occurrit quod ait
cassiodorus. Tertio determinat veritatem, ibi: unde non incongrue dici potest etc.. Circa quod tria facit: primo
proponit quid sit verum circa quaestionem praedictam: secundo solvit auctoritatem quae est in contrarium, ibi:
quod igitur dictum est etc.; tertio exponit quod dixerat, scilicet quod sit occultum Dei judicium, ibi: cujus
occultum judicium intelligitur poena, qua quisque vel exercetur ad purgationem, vel admonetur ad
conversionem.
Sed quomodo Dei justitiam et pietatem... Supra cassiodorus duas esse res dixit? hic determinat multipliciter de
justitia et misericordia Dei in communi; et dividitur in partes duas: in prima inquirit de differentia justitiae et
misericordiae Dei; in secunda inquirit quomodo justitia et misericordia concurrunt ad opus divinum, ibi: post
haec considerari oportet, ex quo sensu universae viae Domini dicantur misericordia et veritas. Circa primum duo
facit: primo movet quaestiones; secundo determinat eas, ibi: his responderi potest.
Circa primum duo facit: primo inquirit, utrum sit idem in Deo justitia et misericordia; secundo utrum eadem
opera debeant justitiae et misericordiae attribui, ibi: cur igitur dicit Scriptura de operibus Dei, quaedam esse
misericordiae, quaedam justitiae? his responderi potest etc.. Hic solvit propositas quaestiones; et circa hoc duo
facit: primo solvit primam; secundo secundam, ibi: quod autem opera quaedam etc.. Circa primum tria facit:
primo solvit primam quaestionem; secundo movet dubitationem circa solutionem positam, ibi: sed secundum hoc
occurrit quaestio etc.; tertio solvit dubitationem, ibi: sed dixi supra etc..
Post haec considerari oportet, ex quo sensu universae viae Domini dicantur misericordia et veritas. Hic inquirit
quomodo misericordia et justitia Dei occurrunt ad opus ipsius; et circa hoc duo facit: primo ostendit quod nullum
opus Dei est ad quod non concurrat misericordia Dei vel justitia; secundo inquirit, an ad quodlibet opus
concurrat utrumque, ibi: sed cum superius cassiodorus dixerit, in his duobus omnia opera Dei includi, merito
quaeri potest etc.. Et circa hoc duo facit: primo proponit quaestionem; secundo solvit eam, ibi: quibusdam
placuit. Et dividitur in partes duas, secundum quod duas opiniones ponit circa hanc quaestionem; secunda incipit
ibi: aliis autem videtur etc..
Hic duo quaeruntur. Primo de divina justitia.
Secundo de ejus misericordia.
Circa primum quaeruntur tria: 1 an justitia Deo debeat attribui; 2 de justitiae ejus effectu; 3 de justitia ejus contra
damnatos.
|a1 Articulus 1: Utrum justitia Deo attribuenda sit.
Articulus 1A
AG1
Ad primum sic proceditur. Videtur quod justitia Deo attribuenda non sit. Quia, secundum Philosophum in 10
ethic., ridiculum est laudare deos secundum aliquam virtutem moralem, vel actiones virtutum Moralium eis
attribuere.
Sed justitia est virtus moralis. Ergo Deo attribui non potest.
2146

