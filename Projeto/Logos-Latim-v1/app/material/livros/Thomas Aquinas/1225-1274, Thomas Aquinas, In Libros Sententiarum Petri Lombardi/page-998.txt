Indubitabile faciamus quod supra diximus. Hic excludit errorem, et duo facit: primo objicit contra errantes;
secundo solvit illa quae pro se illi inducebant, ibi: quaedam tamen reperiuntur in sanctorum tractatibus quae
praemissis adversari videntur.
Et haec dividitur in duas: primo solvit objectiones de passionibus, quas dixerant esse animae tantum, sicut
tristitia, et hujusmodi; secundo solvit de illis quae sunt animae per corpus, sicut est dolor sensibilis, ibi:
verumtamen magis movent ac difficiliorem afferunt quaestionem verba Hilarii. Circa primum tria facit: primo
ponit objectionem; secundo solvit, ibi: ne autem in sacris litteris aliqua adversa diversitas esse putetur, harum
auctoritatum verba in hunc modum accipienda dicimus; tertio solutionem confirmat, ibi: unde Augustinus ex his
causis volens assumi dictorum intelligentiam, dicit.
Verumtamen magis movent ac difficiliorem afferunt quaestionem verba Hilarii. Haec pars etiam dividitur in
duas: primo ponit objectionem; secundo solvit, ibi: sed si excussa sensus et impietatis hebetudine, praemissis
diligenter intendas...
Dictorum rationem, atque virtutem percipere utcumque poteris.
Hic est duplex quaestio. Primo de his defectibus in generali. Secundo specialiter de passionibus animae.
Circa primum quaeruntur tria: 1 utrum Christus debuerit assumere naturam humanam cum hujusmodi
infirmitatibus; 2 utrum omnes nostros defectus suscipere debuerit; 3 utrum hos defectus quos assumpsit,
contraxerit.
|a1 Articulus 1: Utrum Christus naturam humanam cum defectibus et infirmitatibus accipere debuit.
AG1
Ad primum sic proceditur. Videtur quod Christus humanam naturam cum infirmitatibus hujusmodi defectuum
suscipere non debuit. Christus enim per suam incarnationem votis antiquorum patrum satisfecit. Isaiae 61, 9,
dicitur ad exprimendum desiderium sanctorum patrum: consurge consurge: induere fortitudinem brachium
Domini. Ergo non debuit venire indutus infirmitate carnis.
AG2
Praeterea, hujusmodi defectus poenae sunt.
Sed poena non est justa nisi ubi culpa est. Cum igitur absque omni culpa fuerit, videtur quod poenales defectus
suscipere non debuit.
AG3
Praeterea, contraria contrariis curantur. Sed Christus venerat curare nostras infirmitates. Ergo debuit contraria
assumere, scilicet robur et fortitudinem.
AG4
Praeterea, ipse venerat ad vincendum diabolum.
Sed vincere est opus fortitudinis. Ergo non debuit assumere infirmitatem.
AG5
Praeterea, sicut culpa derogat justitiae, ita infirmitas derogat virtuti. Sed Christus non debuit assumere defectus
culpae, ne derogaretur divinae justitiae. Ergo similiter nec debuit suscipere infirmitates poenales, ne derogaretur
divinae virtuti.
AG6
Praeterea, ipse venerat ad hoc quod homines in divinam cognitionem adduceret. Sed per infirmitates magis a sui
cognitione abducebat, ut dicitur Isai. 53, 2: vidimus eum... Despectum; et sequitur: unde nec reputavimus eum.
Ergo non debuit hujusmodi infirmitates assumere.
SC1
Sed contra, Hebr. 2, 18: in eo in quo passus est, et tentatus, potens est et his qui tentantur, auxiliari.
Sed Christus ad auxiliandum hominibus venerat.
Ergo debuit eorum defectus suscipere.
SC2
Praeterea, Christus venerat ad redimendum genus humanum. Sed opus redemptionis congrue compleri non
poterat nisi per passionem, ut infra dicetur. Ergo debuit defectus assumere, secundum quos passibilis fuit.
SC3
Praeterea, Christus ad hoc venerat ut esset mediator inter nos et Deum. Ergo debuit communicare cum utroque.
Cum Deo communicavit in justitia. Ergo nobiscum debuit communicare in poena.
CO
Respondeo dicendum, quod Christus ad hoc venit, ut humanum genus in Deum reduceret, a quo per peccatum
abductum erat. Et ideo sicut mediator, ea quae Dei sunt, in nos transfundit, scilicet gratiam et justitiam; et ea
quae nostra sunt, quodammodo in Deum: non autem nostra quae a nobis tantum sunt, non a Deo, scilicet peccata,
quia per haec ad Deum non ordinamur, sed magis deordinamur ab eo; sed ea quae a Deo in nobis sunt, quae
omnia in se ordinata sunt, et ad ipsum nos ordinantia. Et ideo ea quae fecit in nobis Deus, transtulit in Deum, non
quidem in naturam divinam, sed in personam ea assumendo.

998

