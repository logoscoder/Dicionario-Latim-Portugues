Ad secundum dicendum, quod consensus in delectationem concubitus qui est mortale peccatum, est mortale
peccatum; non autem talis est delectatio matrimonialis actus.
RA3
Ad tertium dicendum, quod quamvis delectationem non referat actu in Deum, tamen non ponit in ea ultimum
voluntatis finem; alias eam ubicumque indifferenter quaereret; et ideo non oportet quod creatura fruatur, sed
utitur creatura propter se; se autem habitualiter propter Deum, quamvis non actu.
RA4
Ad quartum dicendum, quod hoc non dicitur propter hoc quod ex hoc peccato homo excommunicationem
mereatur; sed quia spiritualibus se reddit inhabilem, propter hoc quod in actu illo homo efficitur totus caro.
EX
Solet quaeri, cum masculus et femina, nec ille maritus nec illa uxor alterius... Pro incontinentia solius concubitus
causa copulantur. De hoc in praecedenti dist. Dictum est, quoniam malus finis bonitatem matrimonii non tollit.
Qui vero venena sterilitatis procurant, non conjuges, sed fornicarii sunt. Hoc peccatum quamvis sit grave, et inter
maleficia computandum, et contra naturam, quia etiam bestiae fetus expectant; tamen est minus quam
homicidium; quia adhuc poterat alio modo impediri conceptus. Nec est judicandus talis irregularis, nisi jam
formato puerperio abortum procuret.
Semina paulatim formantur etc.. De hoc habitum est in tertio, dist. 3.
Et postquam venter uxoris intumuerit, non perdant filios. Quamvis enim matrix post impraegnationem claudatur;
tamen ex delectatione, ut Avicenna dicit, movetur et aperitur; et ex hoc imminet periculum abortus; et ideo
Hieronymus vituperat accessum viri ad uxorem impraegnatam; non tamen ita quod semper sit peccatum mortale;
nisi forte quando probabiliter timetur de periculo abortus.
Nec immutetur in eum usum qui est contra naturam.
Usus contra naturam conjugis est, quando debitum vas praetermittit, vel debitum modum a natura institutum
quantum ad situm; et in primo semper est peccatum mortale, quia proles sequi non potest, unde totaliter intentio
naturae frustratur; sed in secundo modo non semper est peccatum mortale, ut quidam dicunt, sed potest esse
signum mortalis concupiscentiae; quandoque etiam sine peccato esse potest, quando dispositio corporis alium
modum non patitur; alias tanto est gravius, quanto magis a naturali modo receditur.

|+d32.q1 Distinctio 32, Quaestio 1
|a0 Prologus
Postquam determinavit Magister de bonis conjugii quibus actus matrimonialis excusatur; hic determinat de actu
ipso secundum quod ulterius accipit rationem debiti per bona conjugii; et dividitur in partes duas: in prima
ostendit quod uterque conjugum alteri debitum reddere tenetur; in secunda ostendit quod petitio debiti propter
solemnitatem temporis impeditur, ibi: et licet debitum poscenti semper sit solvendum, non licet tamen qualibet
die poscere. Prima in duas: in prima ostendit quod vir et uxor sunt aequales in debiti redditione; secundo probat
quoddam quod supposuerat, ibi: quod probatur testimoniis.
Et licet debitum poscenti semper sit solvendum, non licet tamen qualibet die poscere. Hic determinat de
temporibus in quibus actus matrimonii interdicitur; et circa hoc duo facit: primo ostendit quod aliquod tempus
impedit petitionem debiti; secundo ostendit quod etiam aliquod impedit celebrationem nuptiarum, ibi: nec solum
in opere carnali servanda sunt tempora, sed etiam in celebrandis nuptiis. Circa primum duo facit: primo ostendit
veritatem; secundo excludit quamdam objectionem, ibi: illi autem quod dictum est, reddere debitum non esse
peccatum, videtur obviare quod ait Hieronymus.
Hic quaeruntur quinque: 1 utrum uterque conjugum teneatur ex necessitate praecepti alteri debitum reddere
semper; 2 utrum debeat aliquando reddere non poscenti; 3 utrum in redditione debiti vir et uxor sint aequales; 4
utrum unus sine consensu alterius possit votum emittere per quod impediatur redditio debiti; 5 utrum tempus
impediat redditionem debiti.
|a1 Articulus 1: Utrum alter conjugum teneatur alteri ad redditionem debiti ex necessitate praecepti.
AG1
Ad primum sic proceditur. Videtur quod alter conjugum non teneatur alteri ad redditionem debiti ex necessitate
praecepti. Nullus enim prohibetur a sumptione eucharistiae propter hoc quod praeceptum implet. Sed ille qui
uxori debitum reddit, non potest carnes agni edere, ut Hieronymus in littera dicit. Ergo reddere debitum non est
de necessitate praecepti.
AG2
Praeterea, quilibet potest licite abstinere ab his quae sunt sibi nociva in persona. Sed aliquando reddere debitum
poscenti esset nocivum personae vel ratione infirmitatis, vel ratione solutionis jam factae. Ergo videtur quod
licite possit debitum poscenti negari.
1940

