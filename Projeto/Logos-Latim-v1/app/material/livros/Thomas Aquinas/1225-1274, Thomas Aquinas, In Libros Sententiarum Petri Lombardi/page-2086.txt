Non deformitas in eis, sed dignitas erit; et quaedam quamvis in corpore, non corporis, sed virtutis pulchritudo
fulgebit. Nec tamen si aliqua martyribus amputata et ablata sunt membra, sine ipsis membris erunt in
resurrectione mortuorum, quibus dictum est, Luc. 22, 18: capillus de capite vestro non peribit.
Articulus 1B
AG1
Ulterius. Videtur quod impassibilitas in omnibus erit aequalis. Quia 1 corinth., 15, dicit Glossa, quod aequaliter
omnes habent quod pati non possunt. Sed ex hoc erit eis quod non possint pati, quod habent dotem
impassibilitatis. Ergo impassibilitas erit aequalis in omnibus.
AG2
Praeterea, negationes non recipiunt magis et minus. Sed impassibilitas est quaedam negatio vel privatio
passibilitatis. Ergo non potest esse major in uno quam in alio.
AG3
Praeterea, magis album dicitur quod est nigro impermixtius. Sed nulli corpori sanctorum admiscebitur aliquid de
passibilitate. Ergo omnia erunt impassibilia aequaliter.
SC1
Sed contra, merito debet respondere praemium proportionaliter. Sed sanctorum quidam fuerunt aliis majoris
meriti. Ergo cum impassibilitas sit quoddam praemium, videtur quod in quibusdam sit major quam in aliis.
SC2
Praeterea, impassibilitas dividitur contra dotem claritatis. Sed illa non erit aequalis in omnibus, ut patet 1 corinth.
15. Ergo nec impassibilitas.
CO
Ad secundam quaestionem dicendum, quod impossibilitas potest dupliciter considerari: vel secundum se, vel
secundum causam suam. Si secundum se consideretur, quia solam privationem vel negationem importat, non
suscipit magis et minus, sed erit aequalis in omnibus beatis. Si autem consideretur secundum causam suam, sic
erit major in uno quam in alio. Causa autem ejus est dominium animae super corpus; quod quidem dominium
causatur ex hoc quod servitur Deo immobiliter; unde in illo qui perfectius fruitur, est major impassibilitatis
causa.
RA1
Ad primum ergo dicendum, quod Glossa illa loquitur de impassibilitate secundum se, et non secundum causam
suam.
RA2
Ad secundum dicendum, quod quamvis negationes et privationes secundum se non intendantur nec remittantur;
tamen intenduntur et remittuntur ex causis suis; sicut dicitur esse locus magis tenebrosus qui habet plura et
majora obstacula lucis.
RA3
Ad tertium dicendum, quod aliqua non solum intenduntur per recessum a contrario, sed etiam per accessum ad
terminum, sicut lux intenditur; et propterea etiam impassibilitas est major in uno quam in alio, quamvis in nullo
aliquid passibilitatis remaneat.
Articulus 1C
AG1
Ulterius. Videtur quod impassibilitas sensum in actu a corporibus gloriosis excludat. Quia, sicut dicit
Philosophus in 2 de anima, sentire quoddam pati est. Corpora autem gloriosa erunt impassibilia. Ergo non
sentient in actu.
AG2
Praeterea, immutatio naturalis praecedit immutationem animalem, sicut esse naturale praecedit esse intentionale.
Sed corpora gloriosa ratione impassibilitatis non immutabuntur immutatione naturali.
Ergo nec immutatione animali, quae requiritur ad sentiendum.
AG3
Praeterea, quandocumque fit sensus in actu nova receptione, fit novum judicium. Sed ibi non erit novum
judicium, quia non erunt ibi cogitationes volubiles. Ergo non fiet sensus in actu.
AG4
Praeterea, quando anima est in actu unius potentiae, remittitur actus alterius potentiae. Sed anima summe erit
intenta ad actum virtutis intellectivae, qua Deum contemplabitur. Ergo non erit aliquo modo in actu sensitivae.
SC1
Sed contra est quod dicitur apocal. 1, 7: videbit eum omnis oculus. Ergo erit ibi sensus in actu.
SC2
Praeterea, secundum Philosophum in 1 de anima, animatum ab inanimato distinguitur sensu et motu. Sed erit ibi
motus in actu, quia tamquam scintillae in arundineto discurrent; Sap. 3, 7. Ergo et sensus in actu.
2086

