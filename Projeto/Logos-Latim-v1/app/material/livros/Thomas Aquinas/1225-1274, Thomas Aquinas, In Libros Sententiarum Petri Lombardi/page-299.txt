Praeterea, omnis cognitio quae est per medium, videtur esse collativa, et discursum habere de uno in aliud. Sed
Deus cognoscit simplici intuitu sine discursu et collatione. Ergo videtur quod non cognoscat res mediantibus
ideis.
SC1
Contra est quod dicit Augustinus: qui negat ideas esse, negat filium esse. Sed hoc est haereticum. Ergo et
primum.
SC2
Praeterea, Commentator dicit in 11 metaph.
Quod sicut omnes formae sunt in potentia in prima materia, ita sunt in actu in primo motore. Sed nihil aliud
dicimus ideas, nisi formas rerum in Deo existentes. Ergo verum est ideas esse.
CO
Respondeo dicendum, quod, sicut formae artificiales habent duplex esse, unum in actu secundum quod sunt in
materia, aliud in potentia secundum quod sunt in mente artificis, non quidem in potentia passiva, sed activa; ita
etiam formae materiales habent duplex esse, ut dicit Commentator in 11 metaph.: unum in actu secundum quod
in rebus sunt; et aliud in potentia activa secundum quod sunt in motoribus orbium, ut ipse ponit, et praecipue in
primo motore, loco cujus nos in Deo dicimus. Unde apud omnes Philosophos communiter dicitur quod omnia
sunt in mente Dei, sicut artificiata in mente artificis; et ideo formas rerum in Deo existentes ideas dicimus, quae
sunt sicut formae operativae. Unde dicit dionysius loquens de ideis: exemplaria dicimus substantificas rationes
existentium in Deo uniformiter praeexistentes, quas theologia praedefinitiones vocat, et divinas et bonas
voluntates existentium praedeterminativas et productivas.
Per ideas tamen Deus non tantum practicam sed speculativam cognitionem de rebus habet, cum non solum
cognoscat res secundum hoc quod ab ipso exeunt, sed etiam secundum quod in propria natura subsistunt. Idea
enim dicitur ab eidos, quod est forma; unde nomen ideae, quantum ad proprietatem nominis, aequaliter se habet
ad practicam et speculativam cognitionem; forma enim rei in intellectu existens, utriusque cognitionis
principium est. Quamvis enim secundum usum loquentium idea sumatur pro forma quae est principium practicae
cognitionis, secundum quod ideas exemplares rerum formas nominamus; tamen etiam principium speculativae
cognitionis est, secundum quod ideas contemplantes formas rerum nominamus.
RA1
Ad primum ergo dicendum, quod, sicut dicit Commentator in 11 metaph., Plato et alii antiqui Philosophi, quasi
ab ipsa veritate coacti, tendebant in illud quod postmodum Aristoteles expressit, quamvis non pervenerint in
ipsum: et ideo Plato ponens ideas, ad hoc tendebat, secundum quod et Aristoteles posuit, scilicet eas esse in
intellectu divino; unde hoc improbare Philosophus non intendit; sed secundum modum quo Plato posuit formas
naturales per se existentes sine materia esse.
RA2
Ad secundum dicendum, quod si Deus indigeret respicere in aliquod exemplar extra se, esset imperfectum agens;
sed hoc non contingit, si essentia sua exemplar omnium rerum ponatur: quia sic intuendo essentiam suam, omnia
producit.
RA3
Ad tertium dicendum, quod oportet illud per quod est cognitio rei, esse unitum cognoscenti; unde essentia rerum
creatarum, cum sit separata a Deo, non potest esse medium cognoscendi ipsas res a Deo; sed cognoscit eas
nobiliori medio, scilicet per essentiam suam; et ideo perfectius cognoscit et nobiliori modo; quia sic nihil nisi
essentia ejus est principium suae cognitionis. Oporteret enim quod esset aliud, si per essentiam rerum quasi per
medium cognosceret res, cum medium cognoscendi sit cognitionis principium.
RA4
Ad quartum dicendum, quod cognitio discursiva est quando ex prius notis in ignotum devenitur, et non quando
per similitudinem rei apprehenditur res ipsa: quia sic etiam oculus videns lapidem, haberet cognitionem
collativam de ipso: et ideo quamvis Deus sciat res per similitudinem quae in ipso est, sicut per medium, et
quamvis cognoscat etiam ordinem rerum, non tamen habet discursivam scientiam, quia omnia simul intuetur.
|a2 Articulus 2: Utrum ideae sint plures.
AG1
Ad secundum sic proceditur. Videtur quod non sint plures ideae. Idea enim dicitur similitudo, per quam
cognoscitur res. Sed sicut supra habitum est, Deus cognoscit omnia per essentiam suam.
Cum igitur essentia sua sit una, videtur quod idea sit tantum una.
AG2
Si dicas, quod sunt plures propter respectus diversos ad res; contra. Relationes quae sunt Dei ad creaturam, sunt
realiter in creaturis, et non in Deo. Creaturae autem non fuerunt ab aeterno: ergo nec relationes Dei ad creaturam.
Ergo ideae non fuerunt plures ab aeterno. Sed Deus non alio modo cognoscit res factas quam antequam faceret,
ut habitum est ex verbis Augustini.
Ergo modo non cognoscit res per plures ideas, sed per unam tantum.
299

