Sed prima consideratio est unionis secundum se, quia secundum id quod unum est; haec autem est consideratio
unionis, non secundum quod unio. Et ideo dicendum, quod unio est maxima simpliciter, quamvis sit non maxima
secundum quid.
RA
Et per hoc patet responsio ad ea quae objiciuntur.
Articulus 1C
AG1
Ulterius. Videtur quod unio non differat ab assumptione. Assumptio enim dicitur quasi ad se sumptio. Sed
quidquid ad se sumitur, aliquo modo sumenti unitur. Ergo assumptio est idem quod unio.
AG2
Si dicatur, quod differunt, quia uniens est unitum, sed assumens non est assumptum; contra.
Uniens est agens unionem. Sed non omne agens unionem est unitum, sicut patet de patre et spiritu sancto. Ergo
illa differentia nulla est.
AG3
Si dicatur, quod assumptio praecedat unionem; contra. Ante primum non potest esse aliquod prius. Sed in primo
instanti suae conceptionis fuit unio in Christo. Ergo assumptio non praecedit unionem; et ita non videtur quod
differant.
SC1
Sed contra, divina natura dicitur unita humanae naturae. Non autem dicitur assumpta. Ergo assumptio et unio
differunt.
CO
Ad tertiam quaestionem, dicendum, quod prima differentia assumptionis et unionis est quod assumptio est actio
vel passio; unio autem est relatio tantum, quamvis unitio etiam sit actio. Secunda differentia est quia assumptio
dicitur per comparationem ad terminum a quo separatur vel accipitur secundum quod uniendum est; sed unio
dicitur per comparationem ad terminum vel effectum conjunctionis, qui est esse unum. Et inde sumitur tertia
differentia, quod uniens est unitum: quia unitum significatur secundum quod jam factum est unum; assumptum
autem secundum quod est in via ad hoc: et ideo assumens non est assumptum. Quarta differentia est, quia
assumptio determinat id ad quod fit conjunctio, secundum quod dicitur assumptio, quasi ad se sumptio: unio
autem non; et ideo quicumque facit conjunctionem, potest dici unire; non autem potest dici assumere, nisi sibi
conjungat; unde pater univit humanam naturam cum divina, non autem assumpsit. Quinta differentia est quod
unio, quantum est de se, aequaliter respicit utrumque extremorum; assumptio autem non, immo requirit esse
fixum et stans in uno, ad quod aliud trahatur; et inde est quod natura divina potest dici unita in persona humanae
naturae, non autem potest dici assumpta.
RA1
Ad primum ergo dicendum, quod quamvis assumptio ordinetur ad unionem, non tamen includit in sua
significatione terminum, qui est fieri unum, sicut includitur in significatione unionis.
RA2
Ad secundum dicendum, quod hoc quod dicitur, quod uniens est unitum, intelligendum est de eo quod est uniens
sibi, et in se: pater autem non univit sibi; nec divina natura univit in se, sed in persona, nec humana natura
signatur ut unitum in persona, sed homo. Et ideo neque pater est homo, neque divina natura est humana.
RA3
Ad tertium dicendum, quod quamvis in Christo assumptio non praecedat unionem tempore, praecedit tamen
natura, et secundum modum intelligendi.
|a2 Articulus 2: Utrum unio sit facta in natura.
AG1
Ad secundum sic proceditur. Videtur quod unio sit facta in natura. Quod enim constat ex duabus naturis, videtur
habere unam naturam mediam inter illa, sicut mixtum quod constat ex quatuor elementis. Sed Christus constat ex
duabus naturis, secundum Augustinum, qui dicit, quod ex utraque substantia, scilicet divina et humana, est unus
Dei et hominis filius.
Ergo videtur habere unam naturam ex utrisque compactam.
AG2
Praeterea, natura, secundum quod hic loquimur, est unumquodque informans specifica differentia, ut dicit
boetius in Lib. De duabus naturis.
Sed Philosophus dicit, quod semper una differentia addita mutat speciem, sicut in numeris quaelibet unitas addita
facit novam speciem numeri. Ergo humana natura addita divinae facit novam naturam secundum speciem.
AG3

888

