supponere quod gratia et virtus non differant secundum speciem vel rationem, sed solum secundum diversitatem
subjecti. Si enim alterius rationis est virtus a gratia, tunc ex multiplicatione virtutum in potentiis non sequeretur
multiplicatio gratiae: quia diffusiones gratiae in potentiis nomen et rationem gratiae amitterent: sicut si lumen a
centro diffundatur per diversos radios, quamdiu manet in ratione luminis, dicitur lumen multiplicari et dividi; sed
si secundum diversas lineas diffusionis luminis, lineae rationes diversorum colorum acciperent, tunc diceretur
quod lumen esset tantum unum, scilicet quod est in centro, et quod colores in diversis lineis causati essent multi:
nisi forte dicant, quod diffusio gratiae in potentias est praeter essentiam virtutum, sicut diffusio lucis super
colores, qui efficiuntur per eam visibiles actu, secundum quorumdam opinionem, est praeter essentiam coloris, ut
dictum est; ut sicut lux super colores diffusa praebet coloribus quod sint visibiles actu, ita diffusiones gratiae
quasi quidam radii ejus praebeant virtutibus efficaciam merendi: sic enim radius gratiae receptus in potentia
retineret rationem lucis, et differret a gratia quae est in essentia animae, sicut lumen a luce; et ita gratia prout
esset in essentia animae esset una, sed gratiae diffusae in potentias essent multae. Sed hoc non potest stare: quia
ad actum meritorium non requiruntur nisi duo: unum est ut agens actum dignus vita aeterna habeatur; et ad hoc
sufficit gratia quae est in essentia animae animam gratificans; aliud est ut actus ipse sit in debitum finem relatus,
et debitis circumstantiis vestitus; et ad hoc sufficit virtus; unde ad eliciendum actum meritorium non requiritur
aliquid praeter gratiam quae est in essentia, et virtutem quae est in potentia animae, quasi aliqua diffusio gratiae
ab essentia animae perveniat in potentiam praeter virtutem.
Et ideo alii melius dicunt, quod scilicet gratia est una tantum non multiplicata: virtutes autem sunt multae; quae
quidem virtutes in aliud genus cadunt, quamvis a gratia procedant; sicut etiam potentiae animae ab una essentia
procedunt, nec tamen est eadem ratio potentiae et essentiae; et ideo potentiae multiplicantur, sed essentia manet
tantum una: quae omnes conveniunt in hoc quod convenit eis secundum quod sunt in tali essentia: distinguuntur
autem secundum diversas rationes potentiarum; ita etiam et virtutes conveniunt in ratione merendi quae convenit
eis secundum hoc quod a gratia oriuntur; differunt autem secundum proprias rationes, inquantum virtutes sunt.
RA1
Ad primum ergo dicendum, quod apostolus large accipit gratiam pro quolibet dono quod nobis gratis a Deo
confertur: et haec quidem dona, plura et divisa sunt. Sed nos hic loquimur de gratia prout est primum donum,
gratam faciens animam.
RA2
Ad secundum dicendum, quod quocumque modo distinguatur, maxime quantum ad duas distinctiones, operans et
cooperans, praeveniens et subsequens, non differunt essentia, sed ratione tantum: una enim forma est quae dat
esse, et quae est principium operis: unus etiam habitus est qui elicit actum extrinsecum et intrinsecum; unde
eadem gratia est operans et cooperans. Nec dicitur praeveniens et subsequens propter ordinem gratiae ad gratiam,
sed propter ordinem effectus ad effectum.
RA3
Ad tertium dicendum, quod ratio illa procedit de forma quae est intrinseca rei et quasi constitutiva ejus; sic
autem gratia non dicitur esse forma virtutum, sed quasi principium a quo virtutes formaliter oriuntur.
RA4
Ad quartum dicendum, quod diversitas virtutum et donorum accipitur tantum secundum diversitatem actuum.
Conveniunt autem actus in ratione merendi; unde oportet quod primum principium a quo rationem merendi
habent sit unum; et quod diversitas eorum in genere et in specie, sit ex diversitate actuum et objectorum.
RA5
Ad quintum dicendum, quod gratia in diversis sacramentis datur ad diversos effectus, secundum quod plures
infirmitates ex peccato consequuntur, contra quas praecipue gratiae sacramentales ordinantur: et ideo sicut differt
virtus a virtute per hoc quod ordinatur ad diversum actum, ita etiam differt una gratia sacramentalis ab alia per
hoc quod ad diversos effectus ordinatur; unde sicut ex multiplicatione virtutum non sequitur multiplicatio
gratiae, ita etiam ex multiplicatione sacramentorum non sequitur multiplicatio illius gratiae de qua nunc
loquimur: quia illae etiam perfectiones quae in diversis sacramentis conferuntur, quaedam emanationes sunt
illius gratiae de qua nunc loquimur, sicut et virtutes. Sed quia non habent propria nomina, ideo communiter
nomine gratiae nuncupantur.
EX
Haec est gratia operans et cooperans; de qua scilicet supra mentionem fecit cum dixit: ipsa gratia praevenit ut pie
vivamus, et subsequitur ut semper cum illo vivamus.
Voluntas est animi motus cogente nullo ad aliquid non admittendum vel adipiscendum. Sciendum quod hic non
definit voluntatem quae est potentia, sed voluntatem quae est actus: hoc enim commune est fere in omnibus
potentiis animae, ut eodem nomine potentia et actus nominetur: et sic fere per totum hic voluntas accipitur.
Sed ipsa meretur augeri, ut aucta mereatur et perfici. De augmento gratiae eodem modo potest disputari sicut de
augmento caritatis, de quo supra dictum est, 1 Lib., dist. 17.
Cetera potest homo nolens; credere autem non nisi volens. Intelligendum est de actibus exterioribus, non autem
de interioribus: quia diligere nullus potest nisi volens.

647

