Illius autem cujus probatio semel perfecta est, non oportet probationem iterari; sed ex suppositione prioris
probationis procedere. Ita etiam non oportet quod per nova signa modo fides probetur, sed per ea quae tunc facta
sunt.
RA4
Ad quartum dicendum, quod inter alios qui fuerunt de primitiva ecclesia, in die Pentecostes etiam beatae virgini
visibilis missio spiritus sancti facta est. Sed quamvis singularem plenitudinem gratiae consecuta sit, tamen non
fuit ad ipsam facta missio visibilis specialis: quia non ordinabatur gratia sua ad plantationem ecclesiae per
modum doctrinae et administrationis sacramentorum, sicut per apostolos factum est. Unde apostolus dicit 1 ad
timoth. 2, 12: mulierem in ecclesia loqui non permitto.
RA5
Ad quintum dicendum, quod missio visibilis ostendit missionem invisibilem non semper tunc fieri, sed sufficit si
etiam prius facta fuerit. Quare autem tunc missio visibilis ad Christum facta sit, dicetur infra, art. Seq..
|a3 Articulus 3: Utrum missio visibilis fiat tantum in specie corporali.
AG1
Ad tertium sic proceditur. Videtur quod missio visibilis non solum fiat in specie corporali.
Est enim triplex missionis genus, scilicet corporalis, imaginaria et intellectualis, ut dicitur in Glossa Isidori. Per
quamlibet autem harum potest fieri divinorum manifestatio. Ergo videtur quod sicut est missio aliqua quae fit
secundum visionem intellectualem, scilicet per gratiam invisibilem, et aliqua quae fit secundum corporalem,
scilicet secundum species corporales; ita etiam sit aliqua secundum visionem imaginariam per species
imaginarias.
AG2
Praeterea, quanto aliquid nobilius est, tanto nobiliores proprietates habet. Sed nobilioribus proprietatibus creatura
nobilior divinam bonitatem repraesentat. Ergo cum missio visibilis sit ad manifestandum divinas personas,
videtur quod semper per creaturas nobilissimas fieri debet, ut per stellam vel aliquid hujusmodi, et non per
columbam vel ignem.
AG3
Praeterea, spiritum veritatis non decet aliqua fictio. Sed spiritus sanctus est spiritus veritatis, ut dicitur joan. 15.
Ergo non decet quod per aliquas species, quibus non subsit rei veritas, appareat; et ita videtur quod columba illa,
in qua apparuit, verum animal fuerit, et linguae et ignis, verae linguae et verus ignis. Quod non videtur; quia non
comburebat ignis, et columba, peracto illo officio, reversa est in pristinam materiam, ut sancti dicunt. Et
praeterea si essent verae res, non ducerent in aliud.
AG4
Praeterea, spiritus sanctus unus est, ut dicitur 1 corinth. 12, 13: uno spiritu potati sumus. Sed signum debet
respondere signato. Ergo videtur quod in uno tantum signo spiritus sanctus apparere debuerit.
AG5
Praeterea, sicut spiritus sanctus invisibiliter mittitur in mentem, ita et filius; et per utramque missionem ordinatur
aliquis ad plantationem ecclesiae.
Cum igitur missio visibilis ad hoc ostendendum facta sit, videtur quod sicut spiritus sanctus visibilibus signis ad
aliquos missus est, ita et filius etiam sine hoc quod carnem assumpsit.
CO
Respondeo dicendum, quod, sicut dictum est, art. Anteced., missio visibilis fit ad significandum plenitudinem
gratiae redundantis in multos; propter quod manifestatio talis aliis etiam fit. Redundat autem gratia dupliciter,
scilicet per instructionem, et per operationem, secundum quod se habet aliquo modo ille in quo est gratiae
plenitudo, efficienter ad gratiam. Uterque autem modus redundantiae fuit in Christo. Ipse enim per doctrinam
suam nos in Dei cognitionem adduxit, ut dicitur joan. 1, 18: unigenitus, qui est in sinu patris, ipse enarravit.
Ipse etiam gratiam dedit, inquantum Deus, effective, et inquantum homo, per modum meriti. Unde ad
significandum redundantiam gratiae ipsius in nos per modum operationis, facta est missio visibilis ad ipsum in
baptismo: quia tunc ipse nihil accipiens a baptismo, tactu suae mundissimae carnis vitam regenerantem contulit
aquis, efficienter ut Deus, et meritorie ut homo. Et ideo in specie columbae facta est ad eum missio spiritus
sancti, ad significandum fecunditatem spiritualem: quia columba animal fecundissimum est. Propter quod etiam
pater apparuit in sono vocis naturalem filiationem ipsius protestans, dicens Matth. 17, 5: hic est filius meus
dilectus. Ad cujus filiationis similitudinem per baptismalem gratiam in filios adoptionis regeneramur, ut dicitur
Roman. 8, 29: quos praescivit, eos et praedestinavit conformes fieri imagini filii ejus. Ad insinuandum vero
redundantiam gratiae ex ipso in alios per modum doctrinae, apparuit spiritus super ipsum in nube lucida, cujus
est lumen spargere. Job 37, 2: nubes spargunt lumen suum.
In quo signatur effusio doctrinae per praedicationem, secundum Gregorium.
Et hoc in transfiguratione, ut dicitur Matth. 17, secundum Glossam Augustini, et bernardi. Et ideo cum vox patris
tunc super ipsum intonuit: hic est filius meus dilectus, additum est, ipsum audite. Unde patet quod non oportet

137

