AG2
Praeterea, in isto sacramento confertur plenitudo gratiae septiformis, ut in littera dicitur, sicut in confirmatione.
Sed materia confirmationis praeexigit sanctificationem. Cum ergo ea quae in hoc sacramento videntur esse
materialia, non sint praesanctificata; videtur quod non sint materia hujus sacramenti.
AG3
Praeterea, in quolibet sacramento habente materiam, requiritur contactus materiae ad eum qui suscipit
sacramentum. Sed, ut a quibusdam dicitur, contactus dictorum materialium ab eo qui suscipit sacramentum, non
est de necessitate sacramenti, sed solum porrectio. Ergo praedictae res materiales non sunt materia hujus
sacramenti.
SC1
Sed contra est, quia omne sacramentum consistit in rebus et verbis. Sed res in quolibet sacramento sunt materia
ipsius. Ergo res quae in hoc sacramento adhibentur, sunt materia hujus sacramenti.
SC2
Praeterea plus requiritur ad dispensandum sacramenta quam ad suscipiendum. Sed baptismus, in quo datur
potestas ad suscipiendum sacramenta, indiget materia. Ergo et ordo, in quo datur potestas ad ea dispensanda.
CO
Ad quintam quaestionem dicendum, quod materia in sacramentis exterius adhibita significat virtutem in
sacramentis agentem ex extrinseco omnino advenire; unde cum effectus proprius hujus sacramenti, scilicet
character, non percipiatur ex aliqua operatione ipsius qui ad sacramentum accedit, sicut erat in poenitentia, sed
omnino ex extrinseco adveniat; competit ei materiam habere, tamen diversimode ab aliis sacramentis quae
materiam habent: quia hoc quod in sacramento confertur, in aliis sacramentis derivatur tantum a Deo, non a
ministro qui sacramentum dispensat; sed illud quod in hoc sacramento traditur, scilicet spiritualis potestas,
derivatur etiam ab eo qui sacramentum dat, sicut potestas imperfecta a perfecta; et ideo efficacia illorum
sacramentorum principaliter consistit in materia quae virtutem divinam et significat et continet ex sanctificatione
per ministerium adhibita; sed efficacia hujus sacramenti principaliter residet penes eum qui sacramentum
dispensat. Materia autem adhibetur magis ad determinandum potestatem quae traditur particulariter ab habente
eam complete, quam ad potestatem causandum; quod patet ex hoc quod materia competit usui potestatis.
RA1
Et per hoc patet solutio ad primum.
RA2
Ad secundum dicendum, quod materiam in aliis sacramentis oportet sanctificari propter virtutem quam continet;
sed non est ita in proposito.
RA3
Ad tertium dicendum, quod sustinendo illud dictum, apparet ex dictis causa ejus. Quia enim potestas ordinis non
accipitur a materia, sed a ministro principaliter; ideo porrectio materiae magis est de essentia sacramenti quam
tactus. Tamen ipsa verba formae videntur ostendere quod tactus materiae sit de essentia sacramenti, quia dicitur:
accipe hoc vel illud.
|a2 Articulus 2: Utrum in hoc sacramento ordinis conferatur gratia gratum faciens.
Articulus 2A
AG1
Ad secundum sic proceditur. Videtur quod in hoc sacramento ordinis non conferatur gratia gratum faciens. Quia
communiter dicitur, quod sacramentum ordinis ordinatur contra defectum ignorantiae. Sed contra ignorantiam
non datur gratia gratum faciens, sed gratia gratis data: quia gratia gratum faciens magis respicit affectum. Ergo in
sacramento ordinis non datur gratia gratum faciens.
AG2
Praeterea, ordo distinctionem importat. Sed membra ecclesiae non distinguuntur per gratiam gratum facientem,
sed secundum gratiam gratis datam, de qua dicitur 1 corinth., 12, 4; divisiones gratiarum sunt. Ergo in ordine
non datur gratia gratum faciens.
AG3
Praeterea, nulla causa praesupponit effectum suum. Sed in eo qui accedit ad ordines praesupponitur gratia, per
quam fit idoneus ad executionem ordinis. Ergo talis gratia non confertur in ordinis collatione.
SC1
Sed contra, sacramenta novae legis efficiunt quod figurant. Sed ordo per numerum septenarium significat septem
spiritus sancti dona, ut in littera dicitur. Ergo dona spiritus sancti, quae non sunt sine gratia gratum faciente, in
ordine dantur.
SC2
Praeterea, ordo est sacramentum novae legis.
Sed in definitione talis sacramenti ponitur, ut gratiae causa existat. Ergo causat gratiam in suscipiente.
1858

