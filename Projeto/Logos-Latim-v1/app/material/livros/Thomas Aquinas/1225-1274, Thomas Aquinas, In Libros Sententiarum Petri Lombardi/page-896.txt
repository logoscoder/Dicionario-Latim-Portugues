Sed unibilitas non impedit rationem personae.
Ergo cum Angelus sit persona, etiam anima separata erit persona. Probatio mediae. Id quod potest fieri per
divinam virtutem, non immutat aliquid de ratione rei; sicut quod Deus possit assumere aliquem hominem, ut
Petrum, non aufert Petro rationem personalitatis. Sed anima separata non potest uniri corpori nisi per
resurrectionem, quae non erit naturalis, sed per divinam virtutem tantum.
Ergo anima propter unibilitatem rationem personae non amittit.
AG5
Praeterea, sola unibilitas qua aliquid potest uniri nobiliori, tollit rationem personae; alias verbum non haberet ab
aeterno rationem personae.
Sed unibilitas quae est in anima separata, non est respectu alicujus dignioris, immo minus nobilis.
Ergo propter hoc non perdit rationem personae.
SC1
Sed contra, nulla forma est persona. Sed anima est forma. Ergo non est persona.
SC2
Praeterea, persona habet rationem completi et totius. Sed anima est pars. Ergo anima non habet rationem
personae.
CO
Respondeo dicendum, quod de unione animae ad corpus apud antiquos duplex fuit opinio.
Una quod anima unitur corpori sicut ens completum enti completo, ut esset in corpore sicut nauta in navi: unde,
sicut dicit Gregorius Nyssenus, Plato posuit quod homo non est aliquid constitutum ex corpore et anima, sed est
anima corpore induta: et secundum hoc tota personalitas hominis consisteret in anima, adeo quod anima separata
posset dici homo vere, ut dicit Hugo de s. Victore: et secundum hanc opinionem esset verum quod Magister
dicit, quod anima est persona quando est separata. Sed haec opinio non potest stare: quia sic corpus animae
accidentaliter adveniret: unde hoc nomen homo, de cujus intellectu est anima et corpus, non significaret unum
per se, sed per accidens; et ita non esset in genere substantiae.
Alia est opinio Aristotelis quam omnes moderni sequuntur, quod anima unitur corpori sicut forma materiae: unde
anima est pars humanae naturae, et non natura quaedam per se: et quia ratio partis contrariatur rationi personae,
ut dictum est, ideo anima separata non potest dici persona: quia quamvis separata non sit pars actu, tamen habet
naturam ut sit pars.
RA1
Ad primum ergo dicendum, quod anima separata, proprie loquendo, non est substantia alicujus naturae, sed est
pars naturae.
RA2
Ad secundum dicendum, quod non tantum ab anima habet homo quod sit persona, sed ex ea et corpore; cum ex
utrisque subsistat.
RA3
Ad tertium dicendum, quod anima rationalis dicitur hoc aliquid per modum quo esse subsistens est hoc aliquid,
etiam si habeat naturam partis; sed ad rationem personae exigitur ulterius quod sit totum et completum.
RA4
Ad quartum dicendum, quod quamvis unio animae separatae ad carnem non possit fieri nisi per virtutem
supernaturalem, tamen in ea est naturalis aptitudo ad hoc: et quod non potest unio compleri per virtutem
naturalem, est ex defectu corporis, non ex defectu animae.
RA5
Ad quintum dicendum, quod quamvis anima sit dignior corpore, tamen unitur ei ut pars totius hominis, quod
quodammodo est dignius anima, inquantum est completius.
|a3 Articulus 3: Utrum persona sit assumpta.
AG1
Ad tertium sic proceditur. Videtur quod persona hominis sit assumpta. Damascenus enim dicit, quod Deus
assumpsit humanam naturam in atomo, idest in individuo.
Sed humana natura in individuo, est natura in persona. Ergo assumpsit naturam in persona.
AG2
Praeterea, Christus non est similis matri nisi in hoc quod accepit a matre. Sed est similis matri quantum ad
personam: unde dicit cassianus, quod Christus propter personarum diversitatem reddidit utrique parenti
similitudinem, scilicet patri et matri. Ergo assumpsit personam.
AG3
Praeterea, ponatur quod Christus deponat hoc quod assumpsit: constat quod Jesus erit quidam homo, et persona.
Sed ex separatione nihil acquisitum est ei quod prius non haberet; nec habuit aliquid ex parte humanitatis nisi
assumptum.
Ergo assumpsit personam.
896

