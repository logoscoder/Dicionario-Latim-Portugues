Praeterea, nullus arceri debet ne intersit illis quae sunt honesta et licita. Sed sacerdotes arcentur ne intersint
secundis nuptiis, ut in littera patet. Ergo non sunt licitae.
AG4
Praeterea, nullus reportat poenam nisi pro culpa. Sed pro secundis nuptiis aliquis reportat irregularitatis poenam.
Ergo non sunt licitae.
SC1
Sed contra est quod Abraham legitur secundas nuptias contraxisse: Gen. 25.
SC2
Praeterea, 1 Tim. 5, 14, dicit apostolus: volo autem juniores, scilicet viduas, nubere, filios procreare.
Ergo secundae nuptiae sunt licitae.
CO
Respondeo dicendum, quod vinculum matrimoniale non durat nisi usque ad mortem, ut patet Rom. 7; et ideo
moriente altero conjugum, vinculum matrimoniale cessat. Unde propter praecedens matrimonium non impeditur
aliquis a secundo, mortuo conjuge, et sic non solum secundae, sed tertiae, et sic deinceps nuptiae sunt licitae.
RA1
Ad primum ergo dicendum, quod chrysostomus loquitur quantum ad causam quae aliquando solet ad secundas
nuptias incitare, scilicet concupiscentiam, quae etiam ad fornicationem incitat.
RA2
Ad secundum dicendum, quod matrimonium secundum dicitur non esse bonum, non quia sit illicitum, sed quia
caret illo honore significationis qui est in primis nuptiis, ut sit una unius, sicut est in Christo et ecclesia.
RA3
Ad tertium dicendum, quod homines divinis dediti non solum ab illicitis, sed etiam ab illis quae habent aliquam
turpitudinis speciem arcentur; et ideo etiam arcentur a secundis nuptiis, quae carent honestate quae erat in primis.
RA4
Ad quartum dicendum, quod irregularitas, sicut supra dictum est, dist. 29, quaest. 3, art. 1, non semper inducitur
propter culpam, sed propter defectum sacramenti; et ideo ratio non est ad propositum.
|a2 Articulus 2: Utrum secundum matrimonium sit sacramentum.
AG1
Ad secundum sic proceditur. Videtur quod secundum matrimonium non sit sacramentum. Qui enim iterat
sacramentum, facit ei injuriam. Sed nulli sacramento facienda est injuria. Ergo si secundum matrimonium esset
sacramentum, nullo modo esset iterandum.
AG2
Praeterea, in omni sacramento adhibetur aliqua benedictio. Sed in secundis nuptiis non adhibetur, ut in littera
dicitur. Ergo non fit ibi aliquod sacramentum.
AG3
Praeterea, significatio est de essentia sacramenti.
Sed in secundo matrimonio non salvatur significatio matrimonii; quia non est una unius, sicut Christus et
ecclesia. Ergo non est sacramentum.
AG4
Praeterea, unum sacramentum non impedit a susceptione alterius. Sed secundum matrimonium impedit a
susceptione ordinis. Ergo non est sacramentum.
SC1
Sed contra, coitus in secundis nuptiis excusatur a peccato, sicut etiam in primis. Sed per tria bona conjugii
excusatur matrimonialis coitus, quae sunt fides, proles et sacramentum. Ergo secundum matrimonium est
sacramentum.
SC2
Praeterea, ex secunda conjunctione viri ad mulierem non sacramentali, non contrahitur irregularitas, sicut patet
de fornicatione. Sed in secundis nuptiis contrahitur irregularitas. Ergo sunt sacramentales.
CO
Respondeo dicendum, quod ubicumque inveniuntur illa quae sunt de essentia sacramenti, illud est verum
sacramentum; unde cum in secundis nuptiis inveniantur omnia quae sunt de essentia sacramenti, quia debita
materia quam facit personarum legitimitas, et debita forma, scilicet expressio consensus interioris per verba;
constat etiam quod secundum matrimonium est sacramentum sicut primum.
RA1
Ad primum ergo dicendum, quod hoc intelligitur de sacramento quod inducit effectum perpetuum: tunc enim si
iteratur sacramentum, datur intelligi quod primum non fuit efficax; et sic fit primo injuria, sicut patet in omnibus
sacramentis quae imprimunt characterem. Sed illa sacramenta quae habent effectum non perpetuum, possunt
iterari sine injuria sacramenti, sicut patet de poenitentia.

2050

