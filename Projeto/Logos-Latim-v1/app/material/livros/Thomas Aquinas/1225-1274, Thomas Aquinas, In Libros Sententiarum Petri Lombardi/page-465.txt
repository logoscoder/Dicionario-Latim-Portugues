AG4
Praeterea, cum Angeli non possint esse formae corporum, ut dictum est, non possunt corporibus conjungi nisi
sicut motor mobili. Sed hoc modo conjunguntur omni ei circa quod operantur.
Ergo si hoc esset, corpus assumerent, quod non dicitur.
AG5
Praeterea, quodcumque corpus assumit Angelus, in illo est. Sed omne corpus, cum sit indivisibile, plures partes
habet, et quod primo et per se est in aliquo, est in qualibet parte ejus, ut probatur in 6 phys.: quia si esset in una
parte tantum, non diceretur in toto esse nisi ratione partis. Cum ergo Angelus non possit esse in pluribus locis
simul, ut in 1 dictum est, videtur quod corpus non assumat.
SC1
Sed contra, illud quod per se incorporeum est videri non potest. Sed Angeli frequenter hominibus visibiliter
apparuerunt, ut in sacra Scriptura legitur.
Cum ergo sint incorporei, ut dictum est, videtur quod corpus assumant.
CO
Respondeo dicendum, quod hic est quorumdam error, dicentium Angelos nunquam corpus assumere, et omnia
quaecumque de apparitionibus Angelorum Scriptura loquitur in praestigiis facta esse dicunt vel secundum
visionem imaginariam.
Sed quia sancti communiter dicunt, Angelos etiam corporali visione hominibus apparuisse, quibus Scripturae
textus concordare videtur, ideo absque dubio dicendum est, Angelos quandoque corpora assumere, in quibus ab
hominibus videntur. Quod qualiter sit, videndum est. Cum enim natura spiritualis superior sit natura corporali,
oportet quod natura corporalis sibi obediat: non autem quantum ad formarum susceptionem: quia prima
inchoatio formarum in materia, secundum quod in ea dicuntur esse habilitates quaedam ad formam, est ab opere
creatoris, sed eductio earum in actum est per virtutem agentium naturalium determinatorum: sed quantum ad
motum localem, per quem nulla forma ponitur in re mota, obedit corpus virtuti spirituali; et secundum hoc quod
virtus spiritualis movet aliquod corpus, conjungitur sibi sicut motor mobili. Sed ulterius quando Angelus hoc
corpus motum format per modum in praecedentibus dictum, ut appareant in eo aliquae proprietates visibiles
invisibilibus ejus proprietatibus congruentes; tunc dicitur illud corpus assumere; unde quandoque apparent in
figura hominis vel leonis, et hujusmodi, per quorum proprietates intelliguntur ipsae virtutes spirituales
Angelorum.
RA1
Ad primum ergo dicendum, quod talis assumptio terminatur ad aliquam unionem quae est motoris ad motum, ut
nautae ad navem; non autem ut formae ad materiam.
RA2
Ad secundum dicendum, quod spiritus conjunctus, scilicet anima, unitur corpori ad unum esse ut forma ejus; et
ideo non potest separari per voluntatem, sed per naturam, facta indispositione circa corpus. Sed spiritus separatus
potest per voluntatem conjungi corpori non sicut forma, sed sicut instrumento; unde virtute naturae suae potest
assumere et deponere illud quando vult, sicut et homo suum instrumentum.
RA3
Ad tertium dicendum, quod virtus Angeli non impeditur per corpus assumptum: quia non assumitur ut materia
proportionata formae, nec etiam juvatur: sed tamen assumit ad consolationem eorum quibus apparet per
instrumentum, ut ex visibilibus in invisibilium cognitionem manuducantur.
RA4
Ad quartum dicendum, quod ad assumptionem corporis non sufficit motus; sed oportet quod sit formatio, ut
dictum est.
RA5
Ad quintum dicendum, quod Angelus assumens corpus, est totus in qualibet ejus parte, nec tamen est in pluribus
locis: quia totum hoc quod uno motu movetur comparatur ad ipsum sicut unus locus indivisibilis: quia non est in
loco nisi per operationem, ut in 1 Lib. Dictum est.
|a3 Articulus 3: Utrum corpora assumpta ab Angelis habeant veram naturam quam ostendunt.
AG1
Ad tertium sic proceditur. Videtur quod Angeli assumant corpora illa secundum veritatem, quae habent illam
naturam quae videtur. Nuntios enim veritatis non decet aliqua fictio. Sed ostendere illud quod non est verum est
quaedam fictio.
Ergo videtur quod veram naturam habeant illarum rerum corpora assumpta.
AG2
Praeterea, proprietates humanae non inveniuntur nisi in vero corpore humano. Sed hujusmodi apparitiones fiunt,
secundum dionysium, ut ex visibilium proprietatibus, de invisibilibus instruamur. Ergo videtur idem quod prius.
AG3

465

