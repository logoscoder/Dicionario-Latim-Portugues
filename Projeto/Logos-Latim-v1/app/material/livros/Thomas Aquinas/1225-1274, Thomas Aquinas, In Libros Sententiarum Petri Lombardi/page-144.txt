Ad tertium dicendum, quod eadem ratione posset probari quod nulla perfectio animae esset accidens, nec aliqua
perfectio corporis: quia unumquodque perfectibile habet bonitatem ex sua perfectione.
Dicendum est igitur, quod simpliciter anima est melior caritate, et quodlibet subjectum suo accidente; sed
secundum quid est e converso. Cujus ratio est, quia esse, secundum dionysium est nobilius omnibus aliis quae
consequuntur esse: unde esse simpliciter est nobilius quam intelligere, si posset intelligi intelligere sine esse.
Unde illud quod excedit in esse, simpliciter nobilius est omni eo quod excedit in aliquo de consequentibus esse;
quamvis secundum aliud possit esse minus nobile. Et quia anima et quaelibet substantia habet nobilius esse
quam accidens, ideo simpliciter nobilior est. Sed quantum ad aliquod esse, vel secundum aliquod accidens,
potest accidens esse nobilius, quia se habet ad substantiam sicut actus ad potentiam; et hanc bonitatem
consequentem habet substantia ab accidentibus, sed non bonitatem primam essendi.
RA4
Ad quartum dicendum, quod caritas non dicitur agere in animam per modum efficientis, sed solum formaliter; et
secundum id quod forma est, quantum ad esse secundum, nobilior est.
|a3 Articulus 3: Utrum caritas detur secundum capacitatem naturalium.
AG1
Ad tertium sic proceditur. Videtur quod caritas detur secundum capacitatem naturalium. Ita dicitur Matth. 25, 15:
dedit unicuique secundum propriam virtutem; ubi Glossa Hieronymi: non pro largitate vel parcitate, alii plus vel
minus recipiunt; sed secundum virtutem recipientium.
Sed ante adventum caritatis non intelligitur nisi virtus quae est secundum naturalia. Ergo videtur quod secundum
capacitatem naturalium caritas infundatur.
AG2
Item, sicut se habet forma substantialis ad esse naturae, ita caritas ad esse gratiae. Sed forma substantialis datur
secundum capacitatem materiae, ut dicit Plato. Ergo et caritas datur secundum capacitatem naturae, quae per eam
perficitur.
AG3
Praeterea, sicut gloria praesupponit gratiam, ita gratia praesupponit naturam. Sed gloria datur secundum modum
gratiae, ut qui plus habet de capacitate, plus etiam de gloria recipiat. Ergo videtur quod etiam caritas detur
secundum capacitatem naturae, ut qui meliora naturalia habet, major sibi caritas infundatur.
AG4
Item, in quibuscumque invenitur perfectio ejusdem rationis, videtur esse idem modus consequendi illam
perfectionem, cum unaquaeque res proprium modum habeat. Sed caritas invenitur in hominibus et Angelis
secundum rationem eamdem, quod patet ex actu et fine. Cum igitur Angeli consecuti sint majorem caritatem et
meliora gratuita, secundum gradum naturalium, videtur etiam quod in hominibus ita sit.
SC1
Contra, natura angelica altior est et sublimior quam natura humana. Sed aliqui homines, secundum gradum
gratiae assumuntur ad sublimius praemium quam Angeli, cum, secundum Gregorium, ad singulos ordines
Angelorum aliqui homines assumantur. Ergo videtur quod perfectiones gratiae et gloriae non dentur secundum
mensuram naturalium. Hoc idem videtur per hoc quod dicitur Prov. 30, 28: stellio manibus nititur; ubi dicit
Gregorius quod gratia major infunditur, secundum quod ad habendum gratiam aliquis magis nititur.
CO
Respondeo dicendum, quod, cum Deus habeat se aequaliter ad omnia, oportet quod diversitas donorum
receptorum ab ipso, attendatur secundum diversitatem recipientium. Diversitas autem recipientium attenditur,
secundum quod aliquid est magis aptum et paratum ad recipiendum.
Sicut autem videmus in formis naturalibus, quod per dispositiones accidentales, sicut calorem et frigus et
hujusmodi, materia efficitur magis vel minus disposita ad suscipiendum formam; ita etiam in perfectionibus
animae ex ipsis operibus animae anima efficitur habilior vel minus habilis ad consequendum perfectionem suam.
Sed tamen differenter se habent operationes animae ad perfectiones infusas vel acquisitas. Acquisitae enim
perfectiones sunt in natura ipsius animae, in potentia, non pure materiali sed etiam activa, qua aliquid est in
causis seminalibus. Sicut patet quod omnis scientia acquisita est in cognitione primorum principiorum, quae
naturaliter nota sunt, sicut in principiis activis ex quibus concludi potest. Et similiter virtutes morales sunt in ipsa
rectitudine rationis et ordine, sicut in quodam principio seminali.
Unde Philosophus, dicit esse quasdam virtutes naturales, quae sunt quasi semina virtutum Moralium. Et ideo
operationes animae se habent ad perfectiones acquisitas, non solum per modum dispositionis, sed sicut principia
activa.
Perfectiones autem infusae sunt in natura ipsius animae sicut in potentia materiali et nullo modo activa, cum
elevent animam supra omnem suam actionem naturalem. Unde operationes animae se habent ad perfectiones
infusas solum sicut dispositiones.
Dicendum est igitur, quod mensura secundum quam datur caritas, est capacitas ipsius animae, quae est ex natura
simul, et dispositione quae est per conatum operum: et quia secundum eumdem conatum magis disponitur natura
144

