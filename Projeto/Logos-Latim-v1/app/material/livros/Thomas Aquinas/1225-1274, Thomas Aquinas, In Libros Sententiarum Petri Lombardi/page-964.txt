quamvis removeatur a Christo potentia peccandi, non tamen ponitur coactio, quae voluntario contrariatur, et
laudis rationem tollit.
RA3
Ad tertium dicendum, quod impotentia coactionis, quae opponitur voluntario, tollit rationem meriti et demeriti,
non impotentia quae est ex perfectione in bonitate, vel malitia: quia hoc voluntarium non tollit, sed ponit
voluntatem confirmatam ad unum.
RA4
Ad quartum dicendum, quod, sicut dicit Rabbi Moyses, verbum Philosophi intelligendum est cum conditione,
quia scilicet posset, si vellet.
RA5
Ad quintum dicendum, quod Christus potuisset, si voluisset, illa verba exprimere; sed velle non potuit.
|a2 Articulus 2: Utrum Christus habuit potentiam peccandi.
AG1
Ad secundum sic proceditur. Videtur quod Christus non habuit potentiam peccandi. Secundum enim quamlibet
potentiam est aliquis potens. Sed Christus non potuit peccare. Ergo non habuit peccandi potentiam.
AG2
Praeterea, potentia peccandi, secundum Anselmum, non est libertas arbitrii, nec pars libertatis, sed diminuit
libertatem. Sed in Christo libertas non fuit diminuta. Ergo ipse non habuit potentiam peccandi.
AG3
Praeterea, potentia peccandi est radix peccati, et principium. Sed in Christo non fuit aliquod principium et radix
peccati. Ergo ipse non habuit potentiam peccandi.
AG4
Praeterea, Christus, etiam secundum quod homo, fuit maxime Deo similis. Sed Deus non potest peccare, nec
potentiam peccandi habet. Ergo nec Christus secundum quod homo.
AG5
Sed contra, Philosophus dicit, quod potestates pravorum sunt eligendae.
Sed omnia bona hominum Christus habuit. Ergo et potentiam peccandi.
AG6
Praeterea, sicut dicit Damascenus, filius Dei assumpsit quidquid in nostra natura plantavit. Plantavit autem in ea
potentiam peccandi: quia potentia peccandi a Deo est, quamvis voluntas peccandi non sit ab eo. Ergo potentiam
peccandi habuit.
AG7
Praeterea, potentia peccandi est potentia qua peccatur. Hoc autem est liberum arbitrium. Cum igitur Christus
habuerit liberum arbitrium secundum quod homo, ut dicit Damascenus, oportet quod habuerit potentiam
peccandi.
AG8
Praeterea, anima Christi creatura est. Sed secundum Damascenum, omnis creatura vertibilis est vel secundum
electionem vel secundum substantiam. Ergo anima Christi vertibilis est secundum electionem, cum vim
electivam habeat. Sed vertibilitas electionis est potentia peccandi. Ergo Christus habuit potentiam peccandi.
CO
Respondeo dicendum, quod actus se habet ad potentiam dupliciter: quia actus egreditur a potentia, et iterum per
actus specificatur potentia; et ideo cum dicitur potentia aliquid agendi, ut potentia videndi, dupliciter potest
intelligi: quia potest designari vel ordo potentiae ad actum, secundum quod actus sumitur ut effectus potentiae;
vel designatur potentia ipsa specificata per actum, secundum quod actus sumitur loco differentiae.
Et primo modo non potest dici quod ille qui habet visum impeditum, habeat potentiam videndi, sicut non potest
dici quod possit videre. Secundo modo potest dici quod habeat potentiam videndi, sicut quod habeat potentiam
visivam.
Haec autem distinctio, ut ex dictis patet, habet locum in illis actibus quibus specificantur potentiae.
Hujusmodi autem sunt actus ad quos potentiae ordinantur. Sed liberum arbitrium non ordinatur ad peccatum,
immo peccatum incidit ex defectu ejus; unde peccare non specificat potentiam liberi arbitrii; et ideo cum dicitur
quod aliquis habet potentiam peccandi, non intelligitur quod habeat liberum arbitrium, sed quod habeat ipsum
ordinatum ad peccandum, ita ut peccare possit; et ideo sicut de Christo non dicitur quod possit peccare, ita nec
quod habeat potentiam peccandi, proprie loquendo, et secundum se; sed potest concedi sub hoc sensu, ut dicatur
habere potentiam peccandi, quia habet potentiam quae in aliis est potentia peccandi.
RA1
Et hoc modo sustinendo, facile respondetur ad primas quatuor rationes.
RA5
Ad quintum dicendum, quod potestates malorum sunt eligendae per accidens, non quia sunt malorum; sed quia
eaedem sunt ad bona; magis autem essent eligendae, si essent bonorum tantum.
964

