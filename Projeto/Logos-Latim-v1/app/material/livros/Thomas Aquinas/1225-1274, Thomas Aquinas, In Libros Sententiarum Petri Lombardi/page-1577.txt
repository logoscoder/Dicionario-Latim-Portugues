|a1 Articulus 1: Utrum per hoc sacramentum augeantur virtutes.
Articulus 1A
AG1
Ad primum sic proceditur. Videtur quod per hoc sacramentum non augeantur virtutes. Quia diversarum
causarum diversi sunt effectus. Sed augmentum virtutis est effectus baptismi, et etiam confirmationis, ut supra
dictum est. Ergo non est effectus eucharistiae.
AG2
Praeterea, per augmentum caritatis ad perfectionem caritatis venitur. Si ergo per hoc sacramentum caritas et aliae
virtutes augerentur, toties posset sumi quod homo in hac vita ad perfectam caritatem veniret, et ad summum
gradum ipsius; quod non est nisi in patria, ut Augustinus dicit.
AG3
Praeterea, omnes virtutes simul augentur.
Si ergo augmentum virtutum esset effectus hujus sacramenti, non magis deberet poni effectus augmentum
caritatis quam aliarum virtutum.
SC1
Sed contra, nihil spiritualiter perficitur nisi per augmentum virtutum. Sed secundum dionysium, eucharistia habet
virtutem perfectivam. Ergo effectus ejus est virtutis augmentum.
SC2
Praeterea, effectus hujus sacramenti est plenitudo gratiae, ut patet in oratione canonis: quotquot ex hac altaris
participatione sumpserimus, omni benedictione caelesti et gratia repleamur. Sed ad plenitudinem gratiae per
augmentum virtutis pervenitur. Ergo idem quod prius.
CO
Respondeo dicendum ad primam quaestionem, quod proprius effectus cujuslibet sacramenti debet assumi ex
similitudine ad materiam illius sacramenti; sicut expurgatio veteris vitae est effectus baptismi per ablutionem
aquae significata.
Et ideo cum materiale in hoc sacramento sit cibus, oportet quod effectus proprius hujus sacramenti accipiatur
secundum similitudinem ad effectum cibi.
Cibus autem corporalis primo in cibatum convertitur, et ex tali conversione, deperdita restaurat, et quantitatem
auget; sed spiritualis cibus non convertitur in manducantem, sed eum ad se convertit.
Unde proprius effectus hujus sacramenti est conversio hominis in Christum, ut dicat cum apostolo, Galat. 2, 20:
vivo ego, jam non ego; vivit vero in me Christus; et ad hoc sequuntur duo effectus: augmentum spiritualis
quantitatis in augmento virtutum, et restauratio deperditorum in remissione venialium vel reparatione
cujuscumque defectus praecedentis.
RA1
Ad primum ergo dicendum, quod augmentum dicitur dupliciter. Uno modo communiter, prout invenitur in
viventibus et non viventibus, secundum quod quaelibet additio augmentum facit; et hoc modo virtutes augentur
per omnia sacramenta quae gratiam inveniunt in subjecto, ex eo quod ipsa de se nata sunt gratiam causare. Alio
modo augmentum dicitur proprie, prout est in viventibus ex conjunctione nutrimenti; et talis modus augmenti
virtutum est proprius huic sacramento.
RA2
Ad secundum dicendum, quod duplex est perfectio caritatis; scilicet viae, et patriae; et quamvis non possit hoc
sacramentum existentes in via perducere ad perfectionem patriae propter diversum statum, potest tamen
perducere ad perfectionem viae. Per augmentum enim caritatis ad perfectionem patriae in via pervenire non
possumus.
RA3
Ad tertium dicendum, quod caritatis proprium est transformare amantem in amatum, quia ipsa est quae extasim
facit, ut dionysius dicit.
Et quia augmentum virtutum in hoc sacramento fit per conversionem manducantis in spiritualem cibum, ideo
magis attribuitur huic sacramento caritatis augmentum quam aliarum virtutum.
Articulus 1B
AG1
Ulterius. Videtur quod hoc sacramentum prosit etiam beatis ad augmentum gloriae. In collecta enim beati leonis
Papae, ut innocentius dicit, ita dicitur: annue nobis Domine, ut animae famuli tui leonis haec prosit oblatio. Sed
constat beatum leonem in gloria esse. Ergo prodest beatis ad gloriae augmentum.
AG2
Praeterea, hoc sacramentum offertur etiam pro parvulis decedentibus in innocentia baptismali.
Sed constat quod tales ad gloriam transeunt. Ergo prodest etiam hoc sacramentum ad augmentum gloriae.
1577

