Hoc intelligendum est de illis qui voluntate habituali replicant. Vel intelligendum, quod nihil prosint ad vitam
consequendam: quia qui perseveraverit usque in finem, hic salvus erit; Matth. 24, 13. Baptismus tamen ratione
characteris quem imprimit, aliquid valet, etiam si homo fictus accedat.
Poenae graviori se subjicit. Hoc intelligendum est de illis qui exterius per poenitentiam hypocrisim praetendunt;
quia simulata aequitas est duplex iniquitas, ut Augustinus dicit.
Vel hoc dicitur, quia tollitur excusatio de ignorantia vel surreptione in eo quod peccatum advertit, de eo
poenitens.
Vera poenitentia est cessare a peccato. Sciendum, quod cessare a peccato non dicit simplicem negationem
peccati; quia qui intermittit actum peccati, non dicitur a peccato cessare; sed cessare a peccato proprie dicitur, cui
peccatum displicet, et peccatum dimittere intendit; et haec est vera poenitentia.
Cum emendationis proposito. Sed contra, unius habitus unus est actus; hic autem ponuntur quatuor actus
poenitentiae, scilicet propositum emendationis, plangere peccata praeterita, et odire, et iterum nolle ulterius
committere. Et dicendum, quod ista quatuor se consequuntur in poenitentia, et ideo quasi pro uno actu
computantur; quia sicut amor delectationem parit in consideratione amati, ita odium peccati tristitiam de ipso
parit, et tristitia ad destructionem ipsius movet; et ideo inter quatuor praedicta primum est odire peccata;
secundum ea plangere, tertium ea destruere, quantum ad praeterita cum proposito emendationis, et quantum ad
futurum per hoc quod homo plangenda committere nolit, quod est quartum.
Semper puniens in se, habitu vel proposito, sed non semper actu; quia quandoque etiam motibus aliarum
virtutum debet commoveri.
De poenitentia perfectorum, vel ad salutem sufficienti, intelligendum est quod supra dixit. Perfectos hic vocat
qui in poenitentia sunt perfecti, eam usque ad finem vitae continuantes.
Si nos aliqua culpa mortalis invenerit quae non in crimine mortali vel in morum vitio consistat, haec culpa
semper reparari potest. Sciendum, quod culpa mortalis est quae gratiam tollit, per quam est vita animae; et sic
omnis culpa mortalis est contra gratiam; sed quaedam est contra rationem, ut perjurium; quaedam etiam contra
naturam, ut sodomia; quaedam autem est crimen, quae est digna accusatione in judicio; quaedam autem est
blasphemia, quae est impositio alicujus falsi in Deum, vel ei subtrahendo quod inest, vel attribuendo quod non
inest.
Quod tamen in quibusdam ecclesiis non servatur.
Hoc intelligitur de poenitentia publica; sed solemnis, ut quidam dicunt, nunquam iteratur.
Nec minus tribuit quam ante tribuerat, largissima munera vitae et salutis, videlicet quantum in ipso est,
dummodo aequaliter se homo ad gratiam habendam praeparet. Non tamen oportet quod semper in aequali
caritate resurgat, ut in 3 Lib., dist. 31, qu. 1, art. 4, quaestiunc. 3, dictum est.
Etiam si ad summum perveniat malorum. Hoc intelligendum est quantum ad actum, non quantum ad potentiam;
quia aliquis est ita malus quod nullus alius est pejor, non autem ita quod nullus alius possit esse pejor.
Et tamen graviter postea deliquit. Sed contra: Moyses etiam numeravit, nec tamen dicitur peccasse. Et dicendum,
quod Moyses numeravit ex praecepto Domini, sed David ut in populo gloriaretur. Ideo autem eo peccante
populus percussus est propter ostendendam habitudinem populi ad principem, sicut Augustinus dicit in
quaestionibus utriusque testamenti, de acham. Ostenditur enim in ipsa poena acham quantum sit bonum in
populo ipsa unitas, ut non in seipsis singula, sed in toto partes aestimentur.
Vel sicut Gregorius dicit, super illud job 34: qui regnare facit hypocritam etc., pro qualitatibus subditorum
disponuntur acta regentium, ut saepe propter demerita gregis, etiam vere boni delinquat vita pastoris; et David
populum numerando peccavit, et tamen vindictam populus de peccato suscepit. Vel dicendum, quod quia de
populi elatione peccavit, ideo in populi occisione punitus fuit, sicut aliquis Dominus in amissione possessionis.
Nec tamen populus injuste passus est, quia hoc meruerat, Absalon sequendo.

|+d15.q1 Distinctio 15, Quaestio 1
|a0 Prologus
Postquam determinavit Magister de poenitentia quantum ad sui veritatem, ostendens quid sit poenitentia
secundum sui veram rationem, et removens errorem quorumdam qui ad rationem poenitentiae addere volebant
futuram perseverantiam, hic intendit determinare de poenitentia quantum ad sui integritatem, quorumdam
errorem removens, qui falso opinabantur posse de uno peccato poenitentiam agi, et non de alio: quod est contra
integritatem poenitentiae. Et dividitur in partes duas: in prima ponit rationes quae sunt causa erroris; in secunda
improbat ipsum errorem, ibi: satis arbitror illis esse responsum. Prima in duas, secundum quod error praedictus
duos habuit modos positionis: in prima enim parte reprobat rationes eorum qui dicebant, quod de uno peccato
sine alio poterat poenitentia agi, et fructuose quantum ad praesens; in secunda illorum qui ponebant quod hoc
non erat fructuosum quantum ad praesens, sed quantum ad futurum, quando de peccatis aliis poenitentiam aget,
ibi: quibusdam tamen videtur fuisse satisfactio, sed infructuosa. Prima in duas: in prima excludit probationem
1627

