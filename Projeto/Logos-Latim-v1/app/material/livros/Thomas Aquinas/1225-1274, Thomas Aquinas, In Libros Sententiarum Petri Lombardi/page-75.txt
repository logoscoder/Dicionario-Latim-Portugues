Ad sextum dicendum, quod futurum maxime removetur a divina praedicatione, propter hoc quod nondum est,
nisi in potentia. Nihilominus tamen secundum id quod est perfectionis in ipso, scilicet quod longius distat a
deficiendo, de Deo dicitur, abjecta imperfectione.

|+d8.q3 Distinctio 8, Quaestio 3
|a0 Prologus
Dei etiam solius essentia incommutabilis dicitur proprie. Hic prosequitur de secundo attributo, scilicet
immutabilitate, dicens solum Deum incommutabilem esse, alias autem omnes creaturas aliquo modo mutabiles;
et circa hoc tria quaeruntur: 1 utrum Deus sit omnino immutabilis; 2 utrum omnis creatura sit mutabilis; 3 de
modis mutationum, quos Augustinus assignat in littera.
|a1 Articulus 1: Utrum Deus aliquo modo sit mutabilis.
AG1
Ad primum sic proceditur. Videtur quod Deus sit aliquo modo mutabilis. Sap. 7, 24: omnibus mobilibus mobilior
est sapientia. Sed sapientia divina, de qua loquitur, est ipse Deus. Ergo etc..
AG2
Praeterea, quidquid movet seipsum, movetur a seipso. Sed, sicut dicit Augustinus super genes.
Ad litteram: spiritus creator movet se nec per tempus nec per locum. Ergo videtur quod moveatur.
AG3
Item, omne quod est per alterum, reducitur ad illud quod est per se. Sed invenimus multa quae moventur per
alios motores. Ergo oportet esse aliquid quod moveatur a seipso. Sed omnis creatura mota movetur ab alio, quia
a Deo. Ergo Deus est motus a se.
AG4
Praeterea, omne quod exit de otio in actum, aliquo modo movetur, secundum Philosophum, quia omnis operatio
quae est ab operante non moto est semper. Sed Deus quandoque creat in actu, vel infundendo gratiam, cum prius
hoc non fecerit. Ergo videtur quod ad minus sit in eo mutatio de habitu in actum.
SC1
Contra, Malach. 3, 6: ego Deus, et non mutor; et Jacob. 1, 17: apud quem non est transmutatio, nec vicissitudinis
obumbratio.
SC2
Praeterea, sicut probat Philosophus, omne quod movetur, ab alio movetur.
Si igitur illud a quo movetur mobile ipsum, etiam movetur, oportet quod ab aliquo motore moveatur.
Sed impossibile est ire in infinitum. Ergo oportet devenire ad primum motorem, qui movet et nullo modo
movetur; et hic est Deus. Ergo omnino est immutabilis.
CO
Respondeo dicendum, quod omnis motus vel mutatio, quocumque modo dicatur, consequitur aliquam
possibilitatem, cum motus sit actus existentis in potentia. Cum igitur Deus sit actus purus, nihil habens de
potentia admixtum, non potest in eo esse aliqua mutatio.
RA1
Ad primum ergo dicendum, quod divina sapientia non dicitur mobilis quia in se moveatur, sed inquantum
procedit in effectus; et ista processio non est proprie motus, sed quamdam similitudinem motus habet. In motu
enim locali processivo, illud quod est in uno loco, fit postmodum in alio, et deinde in alio, et sic deinceps
quousque compleatur motus.
Similiter autem divina sapientia, quae est exemplar rerum, facit similitudinem suam in creatura secundum
ordinem: quia prius efficiuntur in participatione divinae similitudinis creaturae superiores, et posterius inferiores.
Unde in hoc habet similitudinem motus: quia ipsa divina sapientia secundum similitudinem suam efficitur in
creatura. In duobus autem deficit a ratione motus: primo quia non est idem numero quod est in hoc et in illo; sed
similitudo ejus; secundo, quia non est ibi ordo temporis, secundum quod procedit in diversas creaturas, sed
tantum ordo naturae: quia per prius naturaliter sunt in participatione divinae bonitatis creaturae nobiliores, et si
non tempore, saltem natura, et sic etiam intelligitur quod dionysius dicit in principio cael. Hierar.: sed et patre
luminum moto etc., et quod frequenter dicit, divinam bonitatem vel sapientiam procedere in creaturas.
RA2
Ad secundum dicendum, quod Augustinus accipit large moveri, secundum quod ipsum intelligere est moveri
quoddam et velle, quae proprie non sunt motus sed operationes. In hoc enim verificatur dictum Platonis qui dicit:
Deus movet se; sicut dicit Commentator, qui dicit quod Deus intelligit se et vult se: sicut etiam dicimus, quod
finis movet efficientem.
Vel dicendum, quod movet se in creaturarum productione, ut dictum est, hac dist., quaest. 1, art. 1.
75

