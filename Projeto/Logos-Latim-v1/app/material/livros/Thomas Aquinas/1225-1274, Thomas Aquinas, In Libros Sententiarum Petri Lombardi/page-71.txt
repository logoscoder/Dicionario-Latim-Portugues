est prius: quia bonum habet rationem causae finalis, esse autem rationem causae exemplaris et effectivae tantum
in Deo: finis autem est prima causa in ratione causalitatis.
RA1
Ad primum dicendum, quod dionysius tractat de divinis nominibus secundum quod habent rationem causalitatis,
prout scilicet manifestantur in participatione creaturarum; et ideo bonum ante existens determinat.
RA2
Ad secundum dicendum, quod bonum est communius non secundum ambitum praedicationis, quia sic
convertitur cum ente, sed secundum rationem causalitatis; causalitas enim efficiens exemplaris extenditur tantum
ad ea quae participant formam actu suae causae exemplaris; et ideo causalitas entis, secundum quod est divinum
nomen, extenditur tantum ad entia, et vitae ad viventia; sed causalitas finis extenditur etiam ad ea quae nondum
participant formam, quia etiam imperfecta desiderant et tendunt in finem nondum participantia rationem finis,
quia sunt in via ad eum.
Vocat enim dionysius non ens materiam propter privationem adjunctam; unde etiam dicit 4 cap.
De div. Nom., quod ipsum non ens desiderat bonum.
RA3
Ad tertium dicendum, quod convertuntur secundum suppositum considerata; sed tamen secundum intentionem,
ens est simplicius et prius aliis, ut dictum est.

|+d8.q2 Distinctio 8, Quaestio 2
|a0 Prologus
Deinde quaeritur de mensura divini esse, quae est aeternitas; et circa hoc tria quaeruntur: 1 quid est aeternitas; 2
cui conveniat; 3 utrum de aeterno verba diversorum temporum praedicari possint.
|a1 Articulus 1: Utrum definitio aeternitatis a boetio posita, sit conveniens.
AG1
Ad primum sic proceditur. Et ponitur definitio aeternitatis a boetio, 5 de consol.: aeternitas est interminabilis
vitae tota simul et perfecta possessio. Sed videtur quod ista definitio inconvenienter assignetur. Interminabile
enim dicit negationem. Sed negatio non certificat aliquid. Ergo videtur quod in definitione aeternitatis poni non
debeat.
AG2
Item, prima mensura respondet primo mensurato.
Sed primum inter mensurata est esse. Ergo videtur quod aeternitas, quae est prima mensura, non debet definiri
per vitam sed per esse.
AG3
Item, simplex non habet mensuram, immo simplicissimo mensurantur omnia alia, secundum Philosophum. Sed
vita divina est simplicissima. Ergo non respondet aliquid sibi in ratione mensurae, sed ipsa habet rationem
mensurae: et ita nec aeternitas, quae rationem mensurae dicit.
AG4
Item, totum dicitur respectu partium. Sed de ratione durationis est quod partes ejus non sint simul: quia
impossibile est simul esse duas durationes, nisi una includat aliam, sicut Augustinus dicit. Ergo videtur duo
opposita dicere, cum dicit, tota simul.
AG5
Item, totum includit in se rationem perfectionis.
Ergo videtur quod perfecta superfluit.
AG6
Item, aeternitas habet rationem durationis.
Sed possessio nihil dicit ad durationem pertinens.
Ergo videtur quod non debet poni in definitione aeternitatis, ad minus in recto, et sicut genus: quia quod sic
ponitur in definitione alicujus, debet dicere quid sit definitum.
CO
Respondeo dicendum, quod aeternitas dicitur quasi ens extra terminos. Esse autem aliquod potest dici
terminatum tripliciter: vel secundum durationem totam, et hoc modo dicitur terminatum quod habet principium
et finem; vel ratione partium durationis, et hoc modo dicitur terminatum illud cujus quaelibet pars accepta
terminata est ad praecedens et sequens; sicut est accipere in motu; vel ratione suppositi in quo esse recipitur: esse
enim recipitur in aliquo secundum modum ipsius, et ideo terminatur, sicut et quaelibet alia forma, quae de se
communis est, et secundum quod recipitur in aliquo, terminatur ad illud; et hoc modo solum divinum esse non
est terminatum, quia non est receptum in aliquo, quod sit diversum ab eo. Dico ergo, quod ad excludendam
71

