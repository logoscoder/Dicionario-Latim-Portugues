Ad quartum dicendum, quod quia natura humana in Christo habet quamdam similitudinem cum habitu, ut prius
dictum est, dist. 6, quaest. 3, art. 2 ad 1; ideo ea quae pertinent ad humanam naturam, inveniuntur quandoque
praedicari de Christo per modum habitus, quamvis non ita proprie; et ideo cassiodorus addit: ut ita dixerim.
Non tamen est similis ratio ex alia parte: quia divina natura non habet similitudinem cum habitu.
Vel dicendum, quod cum dicitur Deus humanatus, non sumitur humanatus in VI nominis denominativi, sed in VI
participii; unde tantum valet humanatus, quantum homo factus; et hoc patet per auctoritatem Damasceni positam
in littera.
RA5
Ad quintum dicendum, quod apostolus non dicit Christum, vel filium Dei, esse servum, sed quod formam servi
accepit, quia humana natura Christi si separaretur, ut dicit Damascenus, subtilibus intelligentiis, a filio Dei, et
serva est, et ignorans est; et ideo de natura bene potest dici hoc adjectivum dominicus, ut dicatur dominica
natura.

|+d7.q2 Distinctio 7, Quaestio 2
|a0 Prologus
Deinde quaeritur de locutionibus quae exprimunt unionem per hoc participium factus; et quaeruntur duo: 1 utrum
Deus factus sit homo; 2 utrum homo factus sit Deus.
|a1 Articulus 1: Utrum haec sit vera, Deus factus est homo.
AG1
Ad primum sic proceditur. Videtur, quod haec sit falsa: Deus factus est homo. Mutari enim genus est ad fieri.
Sed Deus nullo modo potest dici mutatus. Ergo non potest dici factus aliquid.
AG2
Praeterea, factum esse, terminus est fieri, quod significatur esse circa id quod factum dicitur.
Sed circa Deum, qui dicitur factus homo, non potest poni aliquod fieri; suppositum enim factionis esse non
potest. Ergo haec est falsa: Deus factus est homo.
AG3
Praeterea, terminus factionis est perfectio ejus quod fit, quia est finis factionis. Sed cum dicitur: Deus factus est
homo, terminus factionis importatae per participium est homo. Ergo significatur quod esse hominem sit perfectio
Dei, qui factus homo dicitur. Hoc autem est impossibile. Ergo haec est falsa: Deus factus est homo.
AG4
Praeterea, in hoc nomine homo non possunt intelligi nisi duo, scilicet suppositum naturae, et natura humana. Sed
dicta propositio non potest verificari ratione naturae, quia Deus nunquam fuit neque est natura humana; similiter
nec ex parte suppositi; quia hoc nomen homo, secundum quod de Christo praedicatur, non importat nisi
suppositum aeternum filii; et semper verum fuit dicere, quod Deus est persona filii. Ergo nullo modo praedicta
locutio verificari potest.
AG5
Praeterea, homo non est conditio diminuens de ratione factionis. Ergo si Deus factus est homo, possum inferre
quod Deus sit factus. Hoc autem est falsum. Ergo et primum.
SC1
Sed contra, joan. 1, 14: verbum caro factum est. Verbum autem Deus est. Ergo Deus factus est caro, idest homo.
SC2
Praeterea, in symbolo nicaeno dicitur de filio, quod est Deus de Deo, et quod homo factus est. Ergo Deus factus
est homo.
SC3
Praeterea, omne quod est et non fuit prius, dicitur esse factum. Sed haec est vera, Deus est homo, ut supra dictum
est, et non fuit semper vera.
Ergo Deus factus est homo.
CO
Respondeo dicendum, quod cum dicitur, Deus factus est homo, hoc participium factus tripliciter potest se habere
in ista locutione. Uno modo, ut feratur ad totam propositionem, ut sit sensus: factum est quod Deus est homo; et
sic est vera: quamvis hic intellectus non possit haberi secundum proprietatem locutionis: tum quia non est de illis
quae habent determinare compositionem, sicut necessarium et contingens; tum etiam quia, cum sit adjectivum
masculini generis, requirit substantivum. Secundo, dictum participium potest determinare alterum extremum
compositionis absolute; et sic, sive determinet praedicatum sive subjectum, locutio est falsa. Omnis enim
determinatio potest praedicari de determinato.

917

