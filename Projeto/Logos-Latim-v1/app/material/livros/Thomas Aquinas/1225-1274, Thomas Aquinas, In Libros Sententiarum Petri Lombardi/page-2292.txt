habere, et per sensus cognitionem a rebus accipere, et sic eorum cognitionem locali distantia impediri; unde non
est simile de anima separata quae hoc modo non cognoscit.
RA3
Ad tertium dicendum, quod ratio illa recte procederet, si anima separata cognosceret ea quae sunt hic et nunc,
accipiendo a rebus quae sunt hic et nunc, sicut in sensu accidit. Sed hoc dictum est esse falsum; unde ratio non
sequitur.
RA4
Ad quartum dicendum, quod ea quae distant secundum tempus, scilicet futura, deficiunt ab esse: eo quod esse rei
mensuratur tempore. Unde cum res secundum hoc sint cognoscibiles quod habent esse, quia cognitiones sunt
existentium, ut dicit dionysius 1 cap. De div. Nom., futura ex seipsis sunt incognoscibilia.
Sed distantia secundum locum non deficiunt ab esse; locus enim non mensurat esse rei, sed res existentes. Unde
per hoc quod sunt distantes res, in seipsis nihil minus sunt cognoscibiles; possunt tamen esse minus
cognoscibiles quo ad aliquos, qui in patiendo a rebus res ipsas cognoscunt; quod non est de anima separata.
RA5
Ad quintum dicendum, quod operatio, prout est accidens quoddam habens esse in subjecto, non extenditur ultra
suum subjectum; sed prout comparatur ad objectum, sic ultra suum subjectum extenditur, sicut nunc per animam
existentem in corpore cognoscimus ea quae in caelo sunt; et sic etiam nihil prohibet animam separatam distantia
secundum locum cognoscere.

|+d50.q2 Distinctio 50, Quaestio 2
|a0 Prologus
Deinde quaeritur de poenis damnatorum; et circa hoc quaeruntur quatuor: 1 de poenis eorum quantum ad
affectum eorum; 2 quantum ad intellectum; 3 quantum ad corpus; 4 de poenis eorum per comparationem ad
beatorum intuitum.
|a1 Articulus 1: Utrum omnis voluntas damnatorum sit mala.
Articulus 1A
AG1
Ad primum sic proceditur. Videtur quod non omnis voluntas damnatorum sit mala. Quia, ut dicit dionysius, 4
cap. De divin. Nomin., Daemones bonum et optimum concupiscunt, esse, vivere et intelligere. Cum ergo
damnati homines non sint pejoris conditionis quam Daemones, videtur quod et ipsi bonam voluntatem habere
possint.
AG2
Praeterea, malum, ut dicit dionysius, est omnino involuntarium. Ergo si damnati aliquid volunt, illud volunt
inquantum bonum, vel apparens bonum. Sed voluntas quae per se ordinatur ad bonum, est bona. Ergo damnati
possunt habere voluntatem bonam.
AG3
Praeterea, aliqui erunt damnati qui in hoc mundo existentes aliquos virtutum habitus secum detulerunt, utpote
gentiles, qui habent virtutes politicas.
Sed ex habitibus virtutum elicitur laudabilis voluntatis actus. Ergo in aliquibus damnatis poterit esse laudabilis
voluntas.
SC1
Sed contra, obstinata voluntas nunquam potest flecti nisi in malum. Sed damnati homines erunt obstinati, sicut et
Daemones. Ergo voluntas eorum nunquam poterit esse bona.
SC2
Praeterea, sicut se habet voluntas beatorum ad bonum, ita se habet voluntas damnatorum ad malum.
Sed beati nunquam habent voluntatem malam.
Ergo nec damnati habent aliquam voluntatem bonam.
CO
Respondeo dicendum ad primam quaestionem, quod in damnatis potest duplex voluntas considerari; scilicet
voluntas deliberativa, et voluntas naturalis. Naturalis quidem non est eis ex ipsis, sed ex auctore naturae, qui in
natura hanc inclinationem posuit, quae naturalis voluntas dicitur: unde cum natura in eis remaneat, secundum
hoc bona poterit in eis esse voluntas naturalis. Sed voluntas deliberativa est eis ex seipsis secundum quod in
potestate eorum est inclinari per affectum ad hoc vel illud; et talis voluntas in eis est solum mala; et hoc ideo,
quia sunt perfecte aversi a fine ultimo rectae voluntatis; nec aliqua voluntas potest esse bona nisi per ordinem ad

2292

