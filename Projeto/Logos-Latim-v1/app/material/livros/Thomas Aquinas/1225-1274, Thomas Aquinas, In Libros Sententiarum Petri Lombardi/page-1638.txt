Ad secundum dicendum, quod sicut ex eodem igne, ut Gregorius dicit, aurum rutilat, et palea fumat; ita eisdem
flagellis et boni purgantur, et mali magis inficiuntur per impatientiam; et ideo quamvis flagella sint communia,
tamen satisfactio est tantum bonorum.
RA3
Ad tertium dicendum, quod flagella respectum habent ad culpam praeteritam semper, sed non semper ad culpam
personae, sed ad culpam naturae.
Si enim in natura humana nulla culpa praecessisset, nulla poena fuisset. Sed quia culpa in natura praecessit,
personae alicui divinitus poena infertur sine culpa personae, ad meritum virtutis et cautelam peccati sequentis: et
haec duo etiam necessaria sunt in satisfactione. Oportet enim esse opus meritorium, ut honor Deo exhibeatur; et
oportet esse virtutum custodiam, ut a futuris peccatis praeservemur.
Articulus 4C
AG1
Ulterius. Videtur quod inconvenienter enumerentur opera satisfactoria, cum dicitur quod sunt tria; eleemosyna,
jejunium, et oratio. Quia opus satisfactorium debet esse poenale. Sed oratio poenam non habet, cum sit contra
poenae tristitiam medicina, sed delectationem; unde dicitur Jacob. 5, 13: tristatur aliquis in vobis? oret, et psallat.
Ergo non debet computari inter opera satisfactoria.
AG2
Praeterea, omne peccatum vel est carnale vel spirituale. Sed, sicut dicit Hieronymus, jejunio sanantur pestes
corporis, oratione pestes mentis. Ergo non debet esse aliquod aliud opus satisfactorium.
AG3
Praeterea, satisfactio necessaria est ad emundationem peccatorum. Sed eleemosyna ab omnibus peccatis
emundat; Luc. 11, 41: date eleemosynam, et omnia munda sunt vobis. Ergo alia duo sunt superflua.
AG4
Sed contra, videtur quod debeant esse plura.
Quia contraria contrariis curantur. Sed multo plura sunt peccatorum genera quam tria. Ergo debent plura
satisfactionis opera computari.
AG5
Praeterea, peregrinationes etiam injunguntur pro satisfactione, et disciplinae, sive flagellationes; quae non
computantur sub aliquo horum. Ergo insufficienter numerantur.
CO
Ad tertiam quaestionem dicendum, quod satisfactio, ut dictum est, debet esse talis per quam aliquid nobis
subtrahamus ad honorem Dei.
Nos autem non habemus nisi tria bona; scilicet bona animae, bona corporis, et bona fortunae, scilicet exteriora.
Ex bonis quidem fortunae subtrahimus aliquid nobis per eleemosynam; sed ex bonis corporalibus per jejunium;
ex bonis autem animae non oportet quod aliquid subtrahamus nobis quantum ad essentiam vel quantum ad
diminutionem ipsorum, quia per ea efficimur Deo accepti sed per hoc quod ea submittimus Deo totaliter; et hoc
fit per orationem. Competit etiam iste numerus ex parte illa qua satisfactio peccatorum causas excidit; quia
radices peccatorum tres ponuntur 1 joan. 2: concupiscentia carnis, concupiscentia oculorum, et superbia vitae. Et
contra concupiscentiam carnis ordinatur jejunium; contra concupiscentiam oculorum, eleemosyna; contra
superbiam vitae, oratio ut Augustinus dicit super Matth.. Competit etiam quantum ad hoc quod satisfactionis est,
peccatorum suggestionibus aditum non indulgere; quia omne peccatum vel in Deum committimus, et contra hoc
ordinatur oratio; vel in proximum, et contra hoc eleemosyna; vel in nos ipsos, et contra hoc ordinatur jejunium.
RA1
Ad primum ergo dicendum, quod secundum quosdam duplex est oratio: quaedam quae est contemplativorum,
quorum conversatio in caelis est; et talis, quia totaliter est delectabilis, non est satisfactoria: alia est quae pro
peccatis gemitus fundit; et talis habet poenam, et est satisfactionis pars.
Vel dicendum est melius, quod quaelibet oratio habet rationem satisfactionis: quia quamvis habeat suavitatem
spiritus, tamen habet afflictionem carnis: quia, ut dicit Gregorius super Ezech., dum crescit in nobis fortitudo
amoris intimi, infirmatur proculdubio fortitudo carnis; unde et nervus femoris Jacob ex lucta Angeli emarcuisse
legitur in Genesi cap. 32.
RA2
Ad secundum dicendum, quod peccatum carnale dicitur dupliciter. Uno modo quod in ipsa delectatione carnis
completur, ut gula et luxuria; alio modo quod completur in his quae ad carnem ordinantur, quamvis non in
delectatione carnis, sed in delectatione animae magis, ut avaritia; unde talia peccata sunt quasi media inter
spiritualia et carnalia; et ideo oportet quod eis etiam respondeat aliqua satisfactio propria, scilicet eleemosyna.
RA3
Ad tertium dicendum, quod quamvis singula istorum per quamdam convenientiam singulis peccatis
approprientur, quia congruum est ut in quo quis peccavit, in hoc puniatur, et quod peccati commissi per
satisfactionem radix abscindatur; tamen quodlibet horum pro quolibet peccato satisfacere potest. Unde ei qui non
1638

