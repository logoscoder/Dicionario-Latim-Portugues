Talis autem donatio nulla est respectu divinorum. Et ideo donatio non exigit aliquam rationem principii respectu
ipsius dati. Unde dari, potest convenire et essentiae divinae, prout dicimus quod pater dat essentiam suam filio;
et potest convenire patri, ut dicatur pater seipsum dare; et similiter filio, et spiritui sancto. Nec notabitur aliqua
distinctio dantis ad datum, nisi forte secundum rationem, sicut intelligentis ad intellectum. Et sic concedimus
simpliciter quod persona dat se, et datur a se.
Sed circa missionem est major difficultas, quam attestatur opinionum diversitas. Quidam enim dicunt, quod
omnes tales sunt falsae: spiritus sanctus mittit se vel filius mittit se. Et dicunt, rationes Magistri non valere; quia
cum missio includat in se notionem, non oportet quod in potentia vel operatione missionis tres personae
conveniant, sicut nec in generatione vel potentia generandi. Et dicunt etiam non esse simile de missione in
carnem, secundum quam filius seipsum mittere dicitur; quia in illa missione natura creata assumitur in unitatem
divinae personae; quod non contingit in aliis missionibus. Et si in auctoritate aliqua invenitur quod spiritus
sanctus mittat se, glossandum est: idest, a spiritu sancto est effectus, in quo ab alio cognoscitur esse. Sed quia
sancti communiter talibus locutionibus utuntur et praecipue Augustinus et Magister hoc concedunt; ideo alii
dixerunt, quod missio aliquando proprie sumitur, aliquando improprie. Quando missio sumitur proprie, importat
distinctionem missi ab eo a quo fit missio; et ideo hoc modo non potest dici quod spiritus sanctus mittat se.
Communiter autem sumitur et improprie missio pro influentia vel datione; et sic dicunt spiritum sanctum mittere
se quia dat se vel quia inspirat se. Et haec opinio est Praepositini et Altisiodorensis.
Et quia haec opinio parum videtur recedere a prima; ideo dixerunt alii, quod proprie dicitur spiritus sanctus se
mittere. Et huic consentiendum videtur, si virtus nominis attendatur. Missio enim, ut dictum est, in hac dist., qu.
1, art. 1, importat duo; scilicet missum esse ab alio, ratione auctoritatis quam importat; et iterum effectum,
secundum quem novo modo in aliqua creatura spiritus sanctus dicitur. Unde sensus est: spiritus sanctus mittitur;
idest, est ab aliquo, et fit novo modo in aliquo, nulla tamen mutatione facta circa ipsum, ut prius dictum est.
Notandum est autem, quod diversimode verificatur locutio, quando aliquod conjunctum praedicatur de aliquo
secundum esse, et quando secundum fieri. Quando enim praedicatur secundum esse, oportet quod utrumque
illorum esse dicatur; ut si dicam, socrates est homo albus, oportet eum esse hominem, et album esse; nisi alterum
diminuat rationem alterius, ut cum dicitur, homo mortuus.
Sed quando praedicatur conjunctum secundum fieri, sufficit quod alterum in fieri praedicetur; ut si dicam,
socrates est nunc factus homo albus, sufficit ad veritatem hujus locutionis, quod sit nunc factus albus, quamvis
non sit factus homo.
Item notandum est, quod quando aliquod compositum praedicatur de aliquo secundum fieri, diversimode se
habet in faciente et in facto. Quia ex parte facti, oportet quod utrumque praedicetur secundum esse, etsi non
utrumque secundum fieri, ut si dicam, iste est factus homo albus, oportet eum esse hominem et esse album, nisi
alterum sit diminuens; non autem oportet quod fiat homo, sed sufficit quod fiat album. Ex parte autem facientis
(quia faciens non refertur ad factum, nisi secundum id quod fit in ipso) sufficit quod faciens dicatur facere
alterum tantum; ut si dicam, pictor facit parietem album, non oportet quod faciat eum esse parietem et esse
album; sed sufficit si facit esse eum album tantum.
Dico igitur, quod missio, quia ponit missum esse in aliquo eo modo quo prius non erat et sic fieri in illo
secundum illum modum, importat quamdam factionem; non dico realem factionem, sed rationis tantum, quae
terminatur ad relationem rationis, et non rei, sicut dicitur Deus factus refugium.
Sensus ergo est: spiritus sanctus est missus; idest, factus est ens ab alio existens in creatura per gratiam. Unde
oportet ad hoc ut dicatur missus, quod et sit ab alio, et fiat in aliquo secundum novam habitudinem. Propter quod
pater non potest dici mitti, quia non est ab aliquo. Si autem accipiamus ex parte mittentis, tunc mittere spiritum
sanctum nihil aliud est quam facere spiritum sanctum existentem ab alio, esse in aliquo secundum novam
habitudinem; et ideo cuicumque personae convenit facere alterum istorum, scilicet quod sit in aliquo secundum
novam habitudinem, dicetur mittere spiritum sanctum, quamvis non sit principium spiritus sancti, secundum
quod est ab aliquo. Et quia tota trinitas facit spiritum sanctum esse in aliquo secundum novam habitudinem,
propter donum collatum totius trinitatis; ideo tota trinitas dicitur mittere spiritum sanctum; et ipse seipsum mittit
et ipse a se mittitur sub eodem sensu.
Ulterius, si loquamur de processione, habebit minus de proprietate, et minus proprie dicetur, spiritum sanctum
procedere a se, quam mitti a se.
Sed tamen, quia processio temporalis, ut dictum est, loc. Cit., ponit novam habitudinem ad creaturam in quam
procedit, et omnis novitas pertinet ad aliquam factionem; ideo etiam secundum processionem temporalem
spiritus sanctus ens ab alio est et existens novo modo in aliquo. Et sic sub eodem sensu conceditur quod spiritus
sanctus procedat a se temporaliter.
RA1
Ad primum ergo dicendum, quod non est de ratione dationis quod ponatur aliqua auctoritas respectu dati, nisi
quando datur aliquid quod habetur per modum dominii; et talis datio non est in divinis, ut dictum est, in corp.
Art..
RA2

124

