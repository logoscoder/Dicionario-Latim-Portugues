Ad secundum dicendum, quod veritas illa de qua tullius loquitur, est secundum commensurationem vocis ad
rem, prout scilicet aliquis confitetur in judiciis secundum quod res se habet, et servat in factis secundum quod
promisit; et haec veritas est pars justitiae.
RA3
Ad tertium dicendum, quod veritas quae est in intellectu, est aequalitas intellectus ad rem indifferenter, sive sit
per actum nostrum constituta, sive non; et de hac non loquimur ad praesens. Et quia voces sunt signa intellectus;
ideo juxta hanc veritatem sumitur veritas doctrinae quae distinguitur contra veritatem justitiae; veritas enim
doctrinae in veritate enuntiationis consistit. Potest igitur colligi ex praedictis, quod veritas uno modo accipitur
secundum commensurationem intellectus ad esse rei; et secundum hanc veritas doctrinae accipitur.
Alio modo secundum commensurationem actionum nostrarum ad intellectum rectum; et sic prout sunt signum
ipsius, non considerato damno vel lucro alicujus, est veritas de qua loquitur Philosophus, divisa contra
simulationem et jactantiam; considerato vero damno vel lucro, est veritas quae est pars justitiae, quam tullius
ponit, per quam servatur aliquis indemnis in judiciis et confessionibus, ut utraque istarum veritatum reducatur ad
veritatem doctrinae, inquantum utraque consistit in quadam manifestatione. Prout vero actiones nostrae
comparantur ad intellectum ut regulatum ad regulam, sic secundum quod intellectus rectus est regula actionum,
est veritas vitae; secundum vero quod est regula aequalitatis constitutae in rebus, est veritas justitiae.
|a2 Articulus 2: Utrum opus Dei dicatur justum ex hoc solo quod est ei placitum.
Articulus 2A
AG1
Ad secundum sic proceditur. Videtur quod opus Dei dicatur justum ex hoc solo quod est ei placitum. Anselmus
enim in monol., dicit de Deo loquens: id solum justum est quod vis et non justum quod non vis. Ergo etc..
AG2
Praeterea, Rom. 9, 21, dicitur: an non habet potestatem figulus ex eadem massa facere aliud quidem vas in
honorem, aliud in contumeliam? et loquitur de Deo per similitudinem figuli. Sed quidquid ex luto vult figulus
fieri, justum est ut ex luto fiat. Ergo quidquid Deus vult in creatura fieri, justum est ut fiat; et sic ex hoc solo
dicitur aliquid esse justum quod est a Deo volitum.
AG3
Praeterea, ubicumque est aliud justitia quam voluntas, justitia voluntatem restringit, et sic quodammodo ei
resistit. Sed nihil est quod restringat voluntatem Dei; unde Matth. 20: an non licet mihi quod volo facere? nec
aliquid etiam ei resistere potest; quia in psalm. 113, 3: omnia quaecumque voluit fecit; et Rom. 9, 19: voluntati
ejus quis resistet? ergo ipsa ejus voluntas est ejus justitia. Ex hoc ergo aliquid est justum quod est a Deo volitum.
AG4
Praeterea, in nobis non est idem, opus nostrum esse justum, et a nobis esse volitum, ex hoc quod alicui debitores
simus, cui si debitum reddere volumus, justum opus nostrum non esset. Sed Deus nulli est debitor. Ergo opus
ipsius non dicitur justum nisi ex hoc quod est ei placitum.
SC1
Sed contra, Deus dicitur juste agere, inquantum reddit unicuique pro meritis. Psal. 61, 13: tu reddis unicuique
juxta opera sua. Sed voluntas Dei non concernit merita. Ergo non ex hoc solo dicitur opus Dei justum quod est ei
placitum.
SC2
Praeterea, opus Dei non ex eodem dicitur opus justitiae et opus misericordiae. Sed opus misericordiae est opus
voluntatis divinae. Ergo non ex hoc solo dicitur opus Dei justum quod est ei placitum.
CO
Respondeo dicendum ad primam quaestionem, quod justitia et voluntas in Deo idem sunt secundum rem; sed
secundum rationem justitia aliquid supra voluntatem addit; scilicet ordinem divinis effectibus convenientem,
secundum quod unum alteri proportionaliter adaequatur. Est enim in rebus creatis duplex ordo: unus secundum
quem creatura ordinatur ad Deum; alius secundum quem una creatura dependet ab alia. Nomine igitur voluntatis
non exprimitur nisi ordo ille qui est creaturae ad creaturam. Sicut enim igni in tali natura constituto debetur ut sit
sursum, considerato rerum ordine ad invicem; ita etiam culpae debetur ut puniatur secundum ordinem eumdem.
Unde patet quod non ex hoc tantum aliquid dicitur esse justum quia est a Deo volitum; sed quia est debitum
alicui rei creatae secundum ordinem creaturae ad creaturam. Nihil enim alicui rei potest esse debitum nisi ratione
suae naturae vel conditionis.
Naturae autem et proprietatis rei causa est divina voluntas; et ideo totus ordo justitiae originaliter ad divinam
voluntatem reducitur.
RA1
Ad primum ergo dicendum, quod quamvis omne quod Deus vult, justum sit; non tamen ex hoc justum dicitur
quod Deus illud vult, ut dictum est.
RA2
2150

