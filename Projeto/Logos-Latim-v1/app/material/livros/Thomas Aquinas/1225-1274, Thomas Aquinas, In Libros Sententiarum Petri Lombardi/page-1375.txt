Sed contra, Petrus ibidem dicit, Act. 15, quod per gratiam Christi salvamur in lege nova sine onere legis, sicut et
patres nostri; unde hoc jugum non est fidelibus imponendum. Sed onus praedictum est observatio
caeremonialium. Ergo ad ea servanda non tenemur.
CO
Ad quartam quaestionem dicendum, quod circa hoc tres sunt opiniones.
Una opinio dixit, quod ad litteram intelligendum est illud praeceptum quod legitur in actibus, et ejus obligatio
usque nunc manet. Sed hoc manifeste contrariatur dictis Pauli, qui dixit nihil esse commune, idest immundum,
per Christum, nisi ei qui aestimat aliquid esse commune, Rom. 14; et iterum est contra rationem: quia cum hoc
praeceptum non sit morale, quia naturalis ratio illud non dictat, oportet quod sit caeremoniale; et ideo ejus
obligatio non manet magis quam aliorum.
Et ideo alii dixerunt, quod non est intelligendum ad litteram de sanguine animalis, et suffocato animali, sed de
effusione sanguinis quae fit per homicidium, et de suffocatione pauperum. Sed hoc non potest stare: quia
Hieronymus Ezech. 18, post illam expositionem mysticam, expositionem ponit litteralem, quam dicit apostolos
etiam intendisse.
Et ideo alii dicunt, quod epistola apostolorum non erat praeceptoria quantum ad hoc quod abstinerent se ab
immolatitiis, et sanguine, et suffocato; sed erat quaedam provisio ad conservandam pacem, et communem vitam
gentilium et Judaeorum fidelium; et ideo fornicationem prohibuerunt quasi per se malum, quod apud gentiles
non reputabatur pro peccato. Immolatitium autem prohibuerunt quasi illud quod posset suspicionem idolatriae
adhuc retentae generare de gentilibus in cordibus Judaeorum; sanguinem autem suffocatum sicut quod Judaei
abominabantur propter dissuetudinem: sicut etiam usque hodie si aliquis socialiter vult alii convivere, oportet
quod abstineat ab his quae alter abominatur.
RA1
Et per hoc patet responsio ad primum.
RA2
Ad secundum dicendum, quod dicuntur esse necessaria quantum ad sensum mysticum praetactum, vel quantum
ad observandum communitatem vitae inter Judaeos et gentiles.
RA3
Ad tertium dicendum, quod Paulus non revocavit, sed exposuit apostolorum intentionem, sicut qui praesens
fuerat quando sententia data erat.
Unde dicitur 1 corinth. 8, 1: de his autem quae idolis immolantur, non omnes habemus scientiam: quia non
omnes intelligebant qualiter essent prohibita.
|a6 Articulus 6: Utrum sola fides valeret parvulis ad remissionem originalis peccati.
Articulus 6A
AG1
Ad sextum sic proceditur. Videtur quod ante circumcisionem non valebat ad remissionem originalis peccati pro
parvulis sola fides. Efficacior enim est caritas quam fides. Sed caritas aliena nunquam sufficit ad meritum. Ergo
nec fides ad justificationem.
AG2
Praeterea, si fides aliena valebat, ergo eadem ratione etiam infidelitas nocebat; et ita ex peccato actuali parentum
puer puniretur; quod est inconveniens.
AG3
Praeterea, fides non magis juvat alium quam habentem. Sed illi qui habebant fidem, non semper juvabantur a
fide: quia poterat esse quod haberent fidem informem. Ergo nec puero valebat fides parentum ad delendum
originale peccatum.
SC1
Sed contra est quod dicit Gregorius in littera.
SC2
Praeterea, peccatum quod ex altero contrahitur, ex altero potest habere medicinam. Sed peccatum originale
parvuli ex altero contrahebatur. Ergo poterat ex fide aliena ab ipso mundari.
CO
Respondeo dicendum, quod peccatum originale est peccatum naturae: natura autem reparari non poterat nisi per
Christum; et ideo nunquam poterat remitti peccatum originale alicujus nisi facta relatione, et quadam
continuatione illius qui curari debebat, ad Christum, quod per fidem fiebat; et ideo fides mediatoris semper fuit
efficax ad curandum ab originali: in illis quidem qui usum liberi arbitrii habebant, propria; in aliis vero aliena, ut
nec eis omnino deesset divinum remedium.
RA1
Ad primum ergo dicendum, quod fides in cognitione est, caritas autem in affectione. Affectio autem est ejus
quod est sibi bonum; sed cognitio est ejus quod est verum simpliciter; et ideo fides poterat magis respicere
1375

