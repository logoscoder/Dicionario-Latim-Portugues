generationis inferiorum corporum. Similiter etiam secundum ordinem quem rebus humanis divina providentia
praefixit, resurrectio Christi est causa nostrae resurrectionis; potuit tamen alium ordinem praefigere; et tunc esset
alia causa nostrae resurrectionis, qualem Deus ordinasset.
RA3
Ad tertium dicendum, quod ratio illa procedit quando omnia quae sunt in una specie, habent eumdem ordinem ad
causam primam illius effectus qui est inducendus in totam speciem. Sic autem non est in proposito: quia
humanitas Christi propinquior est divinitati, cujus virtus est prima causa resurrectionis, quam humanitas aliorum;
unde resurrectio Christi causatur a divinitate immediate; sed resurrectio aliorum mediante Christo homine
resurgente.
RA4
Ad quartum dicendum, quod resurrectio omnium hominum habebit aliquid de similitudine resurrectionis Christi,
quod scilicet pertinet ad vitam naturae, secundum quam omnes Christo fuerunt conformes; et ideo omnes
resurgunt in vitam immortalem.
Sed in sanctis, qui fuerunt Christo conformes per gratiam, erit conformitas quantum ad ea quae sunt gloriae.
Articulus 2B
AG1
Ulterius. Videtur quod vox tubae non sit causa resurrectionis nostrae. Dicit enim Damascenus: crede
resurrectionem futuram divina voluntate, virtute et nutu.
Ergo cum haec sint sufficiens causa resurrectionis, non oportet ponere causam ejus vocem tubae.
AG2
Praeterea, frustra vox emittitur ad eum qui audire non potest. Sed mortui non habebunt auditum.
Ergo non est conveniens quod vox aliqua formetur ad resuscitandum eos.
AG3
Praeterea, si vox aliqua sit causa resurrectionis, hoc non erit nisi per virtutem divinitus voci datam; unde super
illud psalm. 67, 34: dabit voci suae vocem virtutis, dicit Glossa, resuscitandi corpora. Sed ex quo potentia data
est, quamvis alicui miraculose detur, tamen actus qui sequitur, est naturalis; sicut patet in caecis miraculose
illuminatis, qui naturaliter vident. Ergo si vox aliqua esset causa resurrectionis, resurrectio esset naturalis; quod
falsum est.
SC1
Sed contra est quod dicitur 1 thessal. 4, 15: ipse Dominus... In tuba Dei descendet de caelo, et mortui qui in
Christo sunt, resurgent primi.
SC2
Praeterea, joan. 5, 25 et 28 dicitur: qui in monumentis sunt, audient vocem filii Dei; et qui audierint, vivent. Haec
autem vox dicitur tuba, ut in littera patet. Ergo etc..
CO
Ad secundam quaestionem dicendum, quod causam effectui oportet aliquo modo conjungi: quia movens et
motum, faciens et factum sunt simul, ut probatur in 7 physic..
Christus autem resurgens est causa univoca nostrae resurrectionis, ut supra dictum est, unde oportet quod in
resurrectione corporum communi aliquo signo corporali dato Christus resurgens operetur: quod quidem signum,
ut quidam dicunt, erit ad litteram vox Christi resurrectionem imperantis, sicut imperavit mari et cessavit
tempestas, Matth. 5, 8.
Quidam vero dicunt, quod hoc signum nihil aliud erit quam ipsa praesentatio evidens filii Dei in mundo, de qua
dicitur Matth. 24, 27: sicut fulgur quod venit ab oriente, et apparet in occidente, ita erit adventus filii hominis. Et
innituntur auctoritati Gregorii, qui dicit, quod tubam sonare nihil aliud est quam mundo ut judicem filium
demonstrare. Et secundum hoc ipsa apparitio filii Dei vox ejus dicitur: quia ei apparenti obediet tota natura ad
corporum humanorum reparationem sicut imperanti; unde in jussu venire dicitur 1 thessal. 4; et sic ejus apparitio
inquantum habet vim cujusdam imperii, vox ejus dicitur; et haec vox quaecumque sit, quandoque dicitur clamor
quasi praeconis ad judicium citantis; quandoque autem dicitur sonus tubae, vel propter evidentiam, ut in littera
dicitur, vel propter convenientiam ad usum tubae qui erat in veteri testamento: tuba enim congregabantur ad
Concilium, commovebantur ad praelium, et vocabantur ad festum. Resurgentes autem congregantur ad
Concilium judicii, ad praelium quo orbis terrarum pugnabit contra insensatos, ad festum aeternae solemnitatis.
RA1
Ad primum ergo dicendum, quod Damascenus in verbis illis circa materialem causam resurrectionis tria tangit;
scilicet voluntatem divinam quae imperat, virtutem quae exequitur, et facilitatem exequendi, in hoc quod nutum
adjunxit, ad similitudinem eorum quae in nobis sunt: illud enim valde facile est nobis facere quod statim ad
dictum nostrum fit; sed multo major apparet facilitas, si ante verbum prolatum, ad primum signum voluntatis,
quod nutus dicitur, executio nostrae voluntatis per ministros fiat; et talis noster nutus est quaedam causa
praedictae executionis, inquantum per ipsum inducuntur alii ad nostram voluntatem explendam; nutus autem

2057

