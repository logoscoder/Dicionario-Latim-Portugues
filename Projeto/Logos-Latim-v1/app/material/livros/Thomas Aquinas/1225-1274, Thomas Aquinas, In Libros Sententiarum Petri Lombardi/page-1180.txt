Respondeo dicendum, quod corpus nostrum est unum de quatuor quae sunt ex caritate diligenda. Dilectio enim
caritatis habet pro fundamento communicationem beatae vitae principaliter ut ex dictis patet, et vitae gratiae
secundum quod ordinatur ad ipsam. Haec autem vita tripliciter habet relationem ad habentem caritatem. Est enim
uno modo in aliquo sicut in principio diffundente vitam istam in aliis, et sic est in Deo. Est etiam in ipso amante
sicut in participante vitam istam: et hoc dupliciter; quia secundum animam principaliter, et per quamdam
redundantiam secundum corpus. Est etiam in aliis sicut comparticipantibus; et sic est in proximo. Et ideo quatuor
sunt ex caritate diligenda, scilicet Deus, proximus, nos, et corpus nostrum.
RA1
Ad primum ergo dicendum, quod caritas non refugit communicationem corporis secundum quod est capax
gloriae, sed secundum quod est subjectum miseriae, quae impedit ad gloriam.
RA2
Ad secundum dicendum, quod hominem diligere seipsum secundum exteriorem naturam in his quae repugnant
rationi, est vituperabile; sed in his in quibus natura exterior interiori concordat, est laudabile.
RA3
Ad tertium dicendum, quod quamvis corpus non fruatur Deo immediate, tamen ex anima fruente erit quaedam
redundantia gloriae in corpus.
RA4
Ad quartum dicendum, quod unusquisque homo proprie dicitur esse id quod est nobilissimum in eo, ut dicit
Philosophus.
Unde dilectio sui ipsius intelligitur quantum ad ea quae ad animam pertinent; et ideo dilectio corporis dividitur
contra dilectionem sui ipsius, non sicut pars contra totum, sed sicut pars contra partem.
RA5
Ad quintum dicendum, quod corpus proximi et anima in eadem relatione se habent ad habentem caritatem
respectu beatae vitae, scilicet ut simul participans; et ideo non distinguitur diversum diligibile penes animam et
corpus proximi.
EX
De secundo et quarto nulla praecepta danda erant.
Contra. Lex debet universaliter hominem de omnibus ordinare quae ad virtutes pertinent. Praeterea, dilectio Dei
similiter erat omnibus insita naturaliter.
Et dicendum, quod sicut se habent scientiae speculativae ad cognoscenda, ita se habet lex ad operanda. Unde
sicut in scientiis speculativis non traditur doctrina de principiis per se notis, quia per naturam cognoscuntur, sed
tantum de conclusionibus quae per ea cognoscuntur; ita neque lex determinat explicite de dilectione sui ipsius ad
quam natura inclinat, sed de dilectione proximi quae ex illa oritur, sicut conclusiones ex principiis.
Dilectio autem Dei, quamvis nobis naturaliter insit, non tamen hoc modo quo per caritatem diligitur, ut supra
dictum est. Ex hoc autem ipso quod praecipitur Deus diligi specialiter, docemur nos ipsos specialiter diligere.
Nemo unquam carnem suam odio habuit. Contra.
Multi seipsos interficiunt, ut dicit Philosophus propter abundantem malitiam.
Et dicendum, quod vitam suam corporalem quilibet diligit naturaliter; sed quod aliqui ad mortem suam
corporalem anhelant, hoc contingit per accidens, vel inquantum retardantur ab aliquo bono magis amato per
vitam corporalem, sicut in quaerentibus aliam vitam accidit; vel inquantum per corporalem vitam ipsorum aliquo
modo consequuntur aliqua mala, quibus carere melius aestimant quam vitam corporalem habere.
Oritur autem hic quaestio. Videtur quod dilectio Angelorum et beatae virginis et Christi secundum quod homo,
non contineatur in dilectione proximi, sed magis debeat reduci ad dilectionem Dei, quia supra nos sunt. Et
dicendum, quod Deus est supra nos quasi influens nobis aeternam vitam; sic autem neque Angeli neque homo
virtuosus neque Christus secundum quod homo, supra nos sunt: quia sicut sola trinitas nos creavit ad vitam
naturae, ita ipsa sola nos sanctificat vita gratiae, et beatificabit vita gloriae. Sed sunt diligendi sicut simul
nobiscum participantes a Deo vitam aeternam; et in hoc juxta nos sunt; quamvis sint supra nos in hoc quod
plenius participant.

|+d29.q1 Distinctio 29, Quaestio 1
|a0 Prologus
Postquam determinavit Magister quid esset ex caritate diligendum, hic determinat de ordine caritatis.
Dividitur autem haec pars in duas: in prima determinat ordinem caritatis respectu diligibilium quantum ad
quantitatem dilectionis; in secunda quantum ad quantitatem meriti, distinct. 30, ibi: hic quaeri solet. Prima pars
dividitur in duas: in prima determinat de ordine caritatis quantum ad diversos gradus diligibilium; in secunda
quantum ad diversos respectu status ipsius diligentis, ibi: sciendum quoque est, diversos esse gradus caritatis.
Prima in duas: in prima determinat ordinem caritatis respectu diligibilium; in secunda movet quasdam
1180

