Si ergo gratia Christi finita fuit, quia creata est, potuit ei fieri additio; et ita potuit augeri.
AG2
Praeterea, quantumcumque additur intellectuali naturae de perfectione, tanto magis augetur ejus capacitas; unde
secundum Philosophum in 3 de anima, quanto intellectus magis intelligit difficilia, plus etiam potest intelligere.
Sed capacitas amplioris gratiae facit possibilitatem ad augmentum. Ergo quantumcumque homo habeat
perfectam gratiam, remanet possibilitas ad augmentum; et ita videtur quod Christus potuit proficere in gratia.
AG3
Praeterea, missio visibilis est signum missionis invisibilis. Sed ad Christum facta est visibilis missio spiritus
sancti in trigesimo anno, ut supra, Luc. 3. Ergo tunc fuit ei facta invisibilis missio spiritus sancti. Sed spiritus
sanctus non mittitur visibiliter ad aliquem nisi ratione novae gratiae datae, vel ratione augmenti gratiae. Ergo
Christus crevit in gratia, cum primum gratiam habuerit.
AG4
Praeterea, sicut requirebatur in ipso perfectio animae, ita et perfectio corporis. Sed ipse crevit in perfectione
corporis. Ergo et crevit quantum ad gratiam, quae est perfectio animae.
SC1
Sed contra est quod dicit hieremias 31, 22: mulier circumdabit virum: ubi dicunt sancti, quod Christus ab initio
conceptionis fuit plenus omni gratia. Ergo gratia non crevit in ipso.
SC2
Praeterea, Christus fuit ab instanti conceptionis suae perfectus comprehensor. Sed comprehensores sunt in statu,
non in augmento gratiae. Ergo gratia in ipso non crevit.
CO
Ad tertiam quaestionem dicendum, quod augmentum non competit rei secundum quod est in termino, sed
secundum quod est in via ad terminum: quia secundum quod res est in termino, tota potentialitas capacitatis ejus
est impleta ex fine implente; et ideo non habet ulterius quo crescat. Et quia anima Christi fuit ab initio
conceptionis fini ultimo unita, non solum per fruitionem perfectam, sed etiam communicando in persona verbi;
ideo gratia ejus crescere non potuit.
RA1
Ad primum ergo dicendum, quod cuilibet finito potest fieri additio, mathematice loquendo: quia ratio quantitatis,
quam solam mathematicus considerat, non prohibet quin possit infinito aliquid addi.
Prohibet autem additionem talem forma quam considerat naturalis; et ideo secundum naturalem non est verum,
sed secundum imaginationem tantum; et similiter est in proposito, ut ex dictis patet, quia nec gratia potest esse
major quam comprehensoris, nec gloria major quam creaturae unitae Deo in persona.
RA2
Ad secundum dicendum, quod hoc intelligendum est de capacitate intellectualis naturae circa finem, ultra quam
nulla capacitas alicujus rei extenditur; sicut intellectus in statu viae, quantumcumque proficiat, nunquam pervenit
ad modum intelligendi qui erit in patria.
RA3
Ad tertium dicendum, quod missio visibilis signum fuit invisibilis missionis, non tunc factae, sed ab initio
conceptionis.
RA4
Ad quartum dicendum, quod Christus non assumpsit corpus gloriosum, ita quod esset in ultima sui perfectione:
accepit autem animam gloriosam; et ideo secundum corpus proficere potuit, non autem secundum animam.

|+d13.q2 Distinctio 13, Quaestio 2
|a0 Prologus
Deinde quaeritur de gratia capitis; et circa hoc quaeruntur duo: 1 utrum Christus, secundum quod homo, habeat
talem gratiam quod sit caput; 2 quorum sit caput.
|a1 Articulus 1: Utrum Christus sit caput ecclesiae, secundum quod homo.
AG1
Ad primum sic proceditur. Videtur, quod Christus non sit caput ecclesiae secundum quod homo. A capite enim
spiritus animalis ad membra diffunditur. Sed spiritus sanctus non diffunditur in ecclesiam a Christo secundum
quod homo, sed inquantum Deus: quia, ut dicit Augustinus, ipse accepit spiritum sanctum ut homo, et effudit ut
Deus. Ergo ipse non est caput ut homo, sed ut Deus.
AG2

972

