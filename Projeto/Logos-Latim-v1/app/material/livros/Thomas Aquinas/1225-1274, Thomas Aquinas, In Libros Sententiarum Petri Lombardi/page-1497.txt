Praeterea, sicut sanguis Christi pro nobis est effusus, ita corpus Christi pro nobis est traditum, ut ex verbis etiam
Domini habetur, Luc. 22, 19: hoc est corpus meum, quod pro vobis tradetur.
Cum ergo hoc non apponatur in forma corporis consecrandi, nec in consecratione sanguinis de effusione fieri
mentio deberet.
AG7
Praeterea, quod dicitur: pro vobis et pro multis effundetur, aut accipitur de effusione quantum ad sufficientiam,
aut quantum ad efficaciam.
Si quantum ad sufficientiam, sic pro omnibus effusus est, non solum pro multis; si autem quantum ad efficaciam,
quam habet solum in electis, non videtur distinguendum fuisse inter apostolos et alios.
AG8
Praeterea, baptismus magis ordinatur contra amotionem mali quam eucharistia, quae maxime ordinatur ad
perfectionem in bono. Sed in forma baptismi non fit mentio de remissione peccatorum.
Ergo nec hic deberet dici: in remissionem peccatorum.
CO
Ad tertiam quaestionem dicendum, quod, sicut dictum est, verba illa quae adduntur in consecratione sanguinis,
exprimunt conditiones passionis, et praecipue secundum quod operatur in sacramentis. Sunt autem tria in
passione consideranda, secundum quod in sacramentis operatur.
Primo effectus quem inducit, qui est remissio peccatorum; et hoc tangitur in hoc quod dicit: qui pro vobis et pro
multis effundetur in remissionem peccatorum. Secundo medium quo iste effectus in alios traducitur, quod est
fides, qua mediante habet effectum et in his qui praecesserunt et in his qui sequuntur; et quantum ad hoc dicit,
mysterium fidei; quod quidem potest referri ad ipsam passionem, quae est mysterium fidei, ut occultum
quoddam latens in fide omnium Christi fidelium, et praecipue antiquorum, apud quos erat in mysterio abscondite
diversimode figurata; et ad ipsum sanguinem, prout in sacramento continetur, quod quidem latet sub speciebus,
et maximam habet difficultatem ad credendum; unde antonomastice dicitur, mysterium fidei. Tertio finis ad
quem perducit, qui est aeternorum perceptio, ad quem introducit Christus per sanguinem propriae passionis: in
quo novum testamentum confirmatur, non quidem promittens temporalia, ut prius, sed aeterna; et quantum ad
hoc dicit: novi et aeterni testamenti. Et quia finis prius est in intentione, ideo, fine praemisso, per medium ad
effectum passionis ostendendum verba formae perducunt.
RA1
Ad primum ergo dicendum, quod testamentum proprie est hereditatis percipiendae institutio filiis a patre; et ideo
testamentum proprie pertinet ad promissionem bonorum, quae nobis a patre caelesti disponuntur; ad quod
quidem testamentum praecepta se habent sicut via ad consequendum hereditatem promissam; et ita per posterius
testamentum ad mandata pertinet.
RA2
Ad secundum dicendum, quod antiquitas illa intelligitur quantum ad similitudinem ritus. Dicitur autem hoc
testamentum novum et ratione hujus sacramenti, quod in renovatione mundi institutum est tempore gratiae, et
iterum ratione promissionis per sanguinem Christi confirmatae, quae vetus impedimentum consequendae
hereditatis amovit; et sic quasi quaedam innovatio promissionis per mortem Christi facta est.
RA3
Ad tertium dicendum, quod dicitur novum et aeternum diversis rationibus: novum quidem ratione jam dicta;
aeternum, vel ratione bonorum aeternorum, de quibus est testamentum; vel ratione hujus sacramenti continentis
Christum, qui est persona aeterna; vel ratione praedestinationis aeternae hanc gratiam praeparantis.
RA4
Ad quartum dicendum, quod nihil prohibet id quod est in aliquo occultatum et figuratum, secundum veritatem
ibidem esse; et ideo frivolum juvamentum sui erroris accipiunt qui negant Christi sanguinem secundum
veritatem in altari esse, propter hoc quod est ibi etiam secundum mysterium.
RA5
Ad quintum dicendum, quod eucharistia dicitur sacramentum caritatis Christi expressivum, et nostrae factivum;
sed fides supponitur ad effectum hujusmodi sacramenti, qua mediante aliquis effectum participet; et ideo potius
ponit ut medium perducens ad effectum fidem quam caritatem.
RA6
Ad sextum dicendum, quod hujus solutio ex dictis patet: quia hoc accidit propter hoc quod in consecratione
corporis non signatur passio, sicut in consecratione sanguinis.
RA7
Ad septimum dicendum, quod sanguis Christi effusus est pro omnibus quo ad sufficientiam, sed pro electis
tantum quo ad efficaciam; et ne putaretur effusus pro Judaeis tantum electis, quibus promissio facta fuerat, ideo
dicit, vobis, qui ex Judaeis, et multis, scilicet multitudine gentium. Vel per apostolos sacerdotes designat, quibus
mediantibus ad alios effectus passionis per dispensationem sacramentorum pervenit, qui etiam pro seipsis et pro
aliis orant.
RA8
1497

