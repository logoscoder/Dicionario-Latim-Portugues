albedinem, non tamen convenit ei per se esse album. Similiter assumere nomen Dei, potest convenire Christo
secundum quod homo; et tamen esse Deum non convenit ei secundum quod homo.
RA2
Ad secundum dicendum, quod hoc nomen Christus significat personam in duabus naturis; unde non convenit ei
per gratiam quod sit Deus, sed ab aeterno; sed quod sit simul Deus et homo, hoc est per gratiam unionis. Vel
dicendum, quod quamvis gratia unionis faciat hominem Deum, non tamen ad idem refertur gratia unionis et esse
Deum: quia esse Deum convenit huic homini ratione personae, gratia autem fit ei ratione naturae; unde
secundum quod homo, habet gratiam unionis, si fiat reduplicatio ratione humanae naturae; non autem secundum
quod homo, est Deus, sed secundum quod talis persona.
RA3
Ad tertium dicendum, quod dimittere peccata est dupliciter: vel per auctoritatem; et sic, cum sit solius Dei, non
est Christi inquantum est homo, si fiat reduplicatio ratione naturae: vel per ministerium; et sic convenit Christo
etiam ratione humanae naturae.
Articulus 1B
AG1
Ulterius. Videtur quod non sit Deus, secundum quod iste homo. Omne enim quod praedicatur de altero
secundum quod aliquid, oportet quod sit definitio, vel pars definitionis, aut per se accidens illius secundum quod
praedicatur: sicut cum dicitur: Petrus, secundum quod homo, est animal rationale mortale, vel, secundum quod
homo, est risibile. Sed Deus nullo dictorum modorum se habet ad istum hominem. Ergo haec est falsa: Christus,
secundum quod iste homo, est Deus.
AG2
Praeterea, Christus, secundum quod Deus, caret matre. Si ergo Christus, secundum quod iste homo, est Deus;
secundum quod iste homo, caret matre: quod falsum est.
AG3
Praeterea, remoto eo secundum quod aliquid alicui convenit, ulterius non convenit ei. Sed remoto a Christo quod
sit hic homo, adhuc convenit sibi esse Deum: quia ab aeterno fuit Deus: non autem ab aeterno fuit hic homo.
Ergo Christus, secundum quod hic homo, non est Deus.
SC1
Sed contra, sicut supra, dist. 7, qu. 1, art. 1, dictum est, ista propositio: iste homo est Deus, non est praedicatio
accidentalis, sed essentialis. Sed praedicatum essentiale potest praedicari de subjecto quocumque cum
reduplicatione, sicut socrates in quantum est homo, est animal: quia animal per se de homine praedicatur. Ergo
haec est vera: Christus, secundum quod est hic homo, est Deus.
SC2
Praeterea, hic homo demonstrat suppositum aeternum. Sed haec est vera: Christus, secundum quod est
suppositum aeternum, est Deus. Ergo et haec est vera: Christus secundum quod hic homo, est Deus.
CO
Ad secundam quaestionem dicendum, quod ad hoc quod aliqua praedicatio sit per se, non oportet quod
praedicatum per se conveniat subjecto secundum omne quod in nomine subjecti implicatur; sed sufficit si
secundum aliquid eorum per se sibi conveniat; sicut ratiocinari per se convenit homini, non inquantum habet
corpus, sed inquantum animam habet; unde haec est per se: homo ratiocinatur. Cum autem dicitur: iste homo,
demonstrato Christo, includitur ex VI demonstrationis suppositum determinatum humanae naturae, quod est
suppositum aeternum, secundum secundam opinionem; cui supposito per se convenit esse Deum; unde haec est
per se secundum secundam opinionem: iste homo est Deus. Et quia ad veritatem hujusmodi locutionum non
exigitur nisi quod praedicatum per se conveniat ei quod replicatur; ideo haec est vera: Christus secundum quod
iste homo, est Deus.
RA1
Ad primum ergo dicendum, quod sicut aliquid est de definitione speciei quod non est de definitione generis; ita
aliquid esset de definitione individui, si definiretur, quod non est de definitione speciei, sicut pars materiae, ut
dicit Philosophus.
Unde licet Deus non sit pars definitionis hominis, esset tamen pars definitionis hujus hominis Christi, si definiri
posset ratione personae verbi. Unde patet quod est per se.
RA2
Ad secundum dicendum, quod cum dicitur, iste homo, demonstratur suppositum duarum naturarum; quarum
utraque caderet in definitione ejus, si definiri posset; et ideo ea quae sunt utriusque naturae, per se ei conveniunt;
et ideo Christus, secundum quod iste homo, est Deus; et secundum quod iste homo, est homo: et similis ratio est
de illis quae consequuntur ad alteram naturam; unde secundum quod iste homo, est habens matrem, et carens
matre: nec unum excludit aliud, cum non sint opposita, quia non conveniunt secundum idem.
RA3

944

