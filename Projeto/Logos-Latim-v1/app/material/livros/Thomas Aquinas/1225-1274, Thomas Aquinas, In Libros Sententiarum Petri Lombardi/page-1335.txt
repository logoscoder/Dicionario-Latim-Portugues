hujusmodi juramentum incautum reputatur: quia, quantum in se est, providentiae divinae praejudicat, et
obedientiam ad superiores excludit, quibus in hoc obedire tenetur.
Articulus 3B
AG1
Ulterius. Videtur quod juramentum coactum non sit obligatorium. Nullus enim potest ad aliquod speciale
obligari, nisi seipsum obliget. Sed nullus dicitur aliquid facere nisi quod volens facit. Cum ergo juramentum
coactum voluntatem jurantis excludat, videtur quod tale juramentum non sit obligatorium.
AG2
Praeterea, major est obligatio matrimonii quam juramenti: quia si aliquis juravit se nunquam matrimonium
initurum, et postea matrimonium consummaverit, tenetur in matrimonio perseverare.
Sed coactio contractum impedit matrimonium.
Ergo etiam impedit obligationem juramenti.
AG3
Praeterea, juramentum non obligat nisi in hac necessitate ut peccatum evitetur. Sed coactio excludit reatum
peccati; unde Lucia dixit: si invitam me violare feceris, castitas mihi duplicabitur ad coronam. Ergo etiam
obligationem juramenti tollit.
SC1
Sed contra est auctoritas Augustini, qui respondit ex consilio b. Ambrosii cuidam, qui coactus juraverat
quamdam ducere uxorem, quod matrimonium teneret. Ergo videtur quod coactum juramentum sit obligatorium.
SC2
Praeterea, juramentum cui non deest aliquis suorum comitum, est obligatorium. Sed coactio non tollit aliquem
comitem juramenti. Ergo non aufert obligationem a juramento.
CO
Ad secundam quaestionem dicendum, quod coactio in juramento assertorio non potest esse sufficiens, quia nihil
potest sufficienter cogere ad hoc quod homo mortaliter peccet; quod contingit, si falsum cum juramento asserat;
unde tale juramentum quantumcumque coactum, est obligatorium ad peccatum. In juramento autem promissorio
sciendum, quod coactio potest esse sufficienter cogens ad promittendum: quia ut majus periculum evitetur,
potest aliquis aliquid promittere sibi damnosum; quod sine peccato contingere potest: et tunc talis coactio, si sit
sufficiens quae in constantem virum cadere possit, tollit obligationem juramenti in foro contentioso: quia ei qui
vim intulit, non competit actio ex obligatione illius juramenti.
Sed in foro conscientiae est obligatorium: quia magis debet homo subire temporale damnum quam fidem
frangere. Habet tamen remedium ut in judicio ab eo repetat. Quod si juraverit se non repetiturum, potest judici
denuntiare, qui ex officio suo debet raptorem ad restituendum cogere. Si autem juraverit se non denuntiaturum,
contra correptionem fraternam juravit, et non tenetur observare.
RA1
Ad primum ergo dicendum, quod coactio non potest facere in tali casu violentum absolute, sed violentum
mixtum: quia oportet ut qui jurat, membra moveat ad loquendum, et sua voluntate: tale autem violentum, ut dicit
Philosophus in 3 ethic., quamvis simpliciter sit involuntarium, tamen hic et nunc est voluntarium: quia ad
vitandum majus malum vult minus damnum subire.
RA2
Ad secundum dicendum, quod coactio tollit obligationem matrimonii, quia non solum requirit consensum, sed
etiam consensum liberum: quod non est in obligatione juramenti.
RA3
Ad tertium dicendum, quod Lucia loquitur de violento simpliciter, in quo patiens nihil confert agenti. Tale autem
violentum non potest esse in tali casu.
Articulus 3C
AG1
Ulterius. Videtur quod juramentum non obliget secundum intentionem recipientis. Nullus enim debet ad ignotum
obligari. Sed intentio juramentum recipientis est mihi ignota. Ergo juramentum meum non obligat me secundum
intentionem illius.
AG2
Praeterea, juramentum exhibetur ad confirmationem sermonis jurantis. Sed intentio jurantis propinquior est
sermoni suo quam intentio alterius.
Ergo magis obligat secundum intentionem jurantis quam recipientis.
AG3
Praeterea, ad obligationem juramenti voluntas jurantis requiritur, qui seipsum obligat. Sed si desit ei intentio
obligandi se secundum intentionem recipientis, non est ibi voluntas obligationis.
Ergo juramentum illud non erit obligatorium secundum intentionem recipientis.
1335

