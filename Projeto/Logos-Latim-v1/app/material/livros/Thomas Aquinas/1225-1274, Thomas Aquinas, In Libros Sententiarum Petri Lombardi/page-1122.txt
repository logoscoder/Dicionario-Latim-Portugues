Sed elucidantibus vita aeterna promittitur; ut patet Eccli. 24, 31: qui elucidant me, vitam aeternam habebunt;
quod non esset, si per elucidationem meritum fidei diminueretur. Ergo videtur quod ratio humana meritum fidei
non diminuit.
SC2
Praeterea, quanto virtus est magis propinqua fini, tanto est magis meritoria. Sed finis fidei, est intelligentia
veritatis, ad quam homo propinquat per rationes humanas. Ergo ratio humana fidei meritum non diminuit, sed
auget.
CO
Ad tertiam quaestionem dicendum, quod quantitas meriti ex duobus potest attendi; scilicet ex parte operis et ex
parte operantis. Opus quidem oportet ut sit virtuosum. Et quia virtus est circa difficile et bonum, oportet quod
habeat difficultatem et bonitatem quantum in se est; et ideo quod addit ad alterum eorum addit ad meritum,
quantum est ex parte operis. Ex parte vero operantis requiritur voluntas; unde quanto magis quis voluntate facit,
tanto magis meretur; et semper quantitas meriti attenditur secundum radicem caritatis.
Haec autem quantitas est quasi formale respectu alterius; unde secundum eam certius est judicium de quantitate
meriti. Ratio ergo naturalis dupliciter potest induci in his quae fidei sunt: vel cum ratio inducitur secundum
fidem, vel contra fidem.
Ratio autem inducta contra fidem addit difficultatem actus quantum in se est; unde manente eadem voluntate
credendi magis meretur qui credit ad quod videt multas rationes naturales in contrarium, quam qui eas non videt:
sicut qui cum tentatur vehementius de luxuria, si resistit aequali voluntate, plus meretur. Ratio autem quae
secundum fidem inducitur non facit videri id quod creditur; et ideo difficultatem operis, quantum in se est, non
diminuit; sed quantum in se est, facit voluntatem magis promptam ad credendum; et ex ista parte potest augere
meritum fidei, sicut habitus virtutis qui inclinat ad actum in se difficilem, quem facilem reddit operanti. Unde
patet quod tam causa rationalis pro fide inducta, quam contra fidem, quantum in se est, meritum fidei auget,
quamvis possit etiam diminuere utrumque ex defectu credentis.
RA1
Ad primum ergo dicendum, quod ratio praebens sufficienter experimentum fidei facit visionem; et ideo
difficultatem credendi evacuat. Sed talis ratio de his quae per se ad fidem pertinent, haberi non potest.
RA2
Ad secundum dicendum, quod ex disputationibus corrumpitur fides in eo qui fidem firmam non habet, ex culpa
ipsius.
RA3
Ad tertium dicendum, quod ratio humana adducta non facit ut homo non pure propter Deum credat, qua remota
nihilominus crederet; unde quantum in se est, non diminuit meritum nisi ex culpa credentis.
EX
Quae non proprie dicitur fides, sed veritas.
Contra. Hic dividit fidem contra veritatem. Ergo fides veritatem non habet. Dicendum, quod hic accipit veritatem
manifestam quae fidei succedit.
Ex fide verborum. Contra. Nunc etiam non credimus tantum verbis: quia cum apud diversas gentes sint diversa
verba, esset diversa fides. Et dicendum, quod non dicitur esse fides verborum ut eorum in quae credatur; sed quia
ea quae credenda sunt, nobis per verba proponuntur, insufficienter nobis res creditas ostendentia.
Cum fides sit ex auditu. Contra. Auditus interior a visu non differt. Dicendum, quod utrumque dicitur in
intellectu per similitudinem; unde proprie de illis rebus intellectus visio habetur quarum formae se ei offerunt,
sed auditus de illis quae non videt.
Alia sunt quae nisi intelligamus non credimus, sicut principia naturaliter cognita: alia quae nisi credamus, non
intelligemus, sicut ea quae supra rationem sunt: et accipit hic credere communiter pro omni assensu.
Nisi aliquid intelligat, scilicet quod significatur per nomen.

|+d25.q1 Distinctio 25, Quaestio 1
|a0 Prologus
Postquam Magister determinavit de fide quantum ad suam essentiam, quae per definitionem cognoscitur, et de
objecto fidei; hic determinat de ipsa per comparationem ad habentem ratione quantitatis, secundum quam crescit
in habente fidem. Dividitur autem haec pars in duas: in prima determinat de fide prout comparatur ad credentes
secundum quantitatem quam habet ex numero credibilium; in secunda secundum quantitatem quam habet ex
intensione habitus, ibi: illud etiam non est praetermittendum. Circa primum tria facit: primo ostendit quod fides
sufficiens ad salutem, se extendit ad cognitionem deitatis; secundo quod se extendit ad cognitionem redemptoris,
ibi: sed quaeritur, utrum hoc credere ante adventum et ante legem ad salutem suffecerit; tertio ostendit ad quos

1122

