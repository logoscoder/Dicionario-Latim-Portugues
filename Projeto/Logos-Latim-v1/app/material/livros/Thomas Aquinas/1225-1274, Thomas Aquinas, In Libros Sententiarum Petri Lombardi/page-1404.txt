|a4 Articulus 4: Utrum immersio sit de necessitate baptismi.
Articulus 4A
AG1
Ad quartum sic proceditur. Videtur quod immersio sit de necessitate baptismi. Quia per baptismum
configuramur sepulturae Christi, ut dicitur Rom. 6. Sed hoc non fit per baptismum nisi inquantum immergimur
et occultamur in aqua, sicut Christus sub terra. Ergo immersio est de necessitate baptismi.
AG2
Praeterea, baptismus datur in remedium contra originale peccatum. Sed originale peccatum est in toto corpore.
Ergo totum debet immergi.
AG3
Praeterea, si aliqua pars sufficeret ut intingeretur, praecipue videretur de membris genitalibus, in quibus
praecipue originale manet, et in quibus circumcisio fiebat. Sed ablutio non potest fieri congrue in illis membris,
nisi totum corpus immergatur.
Ergo totum corpus debet immergi.
SC1
Sed contra est consuetudo in aliquibus ecclesiis, in quibus quandoque per aspersionem et non per immersionem
baptismus celebratur.
SC2
Praeterea, in baptismo beati Laurentii legitur; quod Romanus ab eo baptizandus urceum aquae attulit, in quo
constat quod immergi non poterat.
Ergo immersio non est de necessitate baptismi.
CO
Respondeo dicendum ad primam quaestionem, quod baptismus ablutionem importat.
Ablutio autem per aquam potest fieri non tantum per modum immersionis, sed per modum aspersionis vel
effusionis; et ideo utroque modo potest fieri baptismus. Et videtur quod apostoli hoc modo baptizarent, cum
legatur quod simul una die conversi sunt quinque millia, et alia tria millia Act. 2 et 3; et ideo quando consuetudo
ecclesiae patitur, vel quando necessitas incumbit propter defectum aquae, sive propter periculum pueri, de cujus
morte timetur, vel etiam propter imbecillitatem sacerdotis non potentis sustentare infantem, potest sine
immersione baptismus celebrari.
RA1
Ad primum ergo dicendum, quod etiam in effusione aquae homo quodammodo sub aqua ponitur; et ideo
quodammodo Christo per baptismum consepelitur.
RA2
Ad secundum dicendum, quod omnes operationes animales a capite principium habent, quia baptismus format
animales habitus secundum definitionem dionysii prius positam, art. 1, quaestiunc. 3, non autem naturales vel
vitales; ideo si sit caput aspersum aqua, in totum corpus aspersio reputatur; sicut etiam juristae dicunt, quod ubi
caput hominis jacet, reputatur ac si totus homo sepultus esset ibidem. Non sic autem est de aliis partibus.
RA3
Ad tertium dicendum, quod quamvis originale peccatum consistat praecipue in membris genitalibus quantum ad
originem, tamen in operationibus animalibus consummatur quantum ad rationem culpae; et ideo potius oportet
baptismum adhiberi circa caput, si necessitas incumbit, ut non totum corpus possit immergi.
Articulus 4B
AG1
Ulterius. Videtur quod non debet esse trina.
Baptismus enim est tinctio in aqua verbo vitae sanctificata, ut dicit Augustinus.
Sed unus est baptismus. Ergo debet esse una tinctio, sive immersio.
AG2
Praeterea, requiritur ad baptismum fides de unitate et de trinitate personarum. Sed trinitas personarum
sufficienter exprimitur in forma. Ergo unitas essentiae debet exprimi in unitate immersionis.
AG3
Praeterea, baptismus est figura passionis Christi. Sed una est passio Christi. Ergo una debet esse immersio in
baptismo.
SC1
Sed contra est quod dionysius dicit, quod debet fieri baptismus tribus immersionibus et elevationibus, ad
designandum quod Christus in sepulcro jacuit tribus diebus et tribus noctibus.
SC2
Praeterea, chrysostomus super joan. 3: fit immersio, ut discas quoniam virtus patris et filii et spiritus sancti
omnia haec implet. Idem dicit Hieronymus super Epist. Ad Ephes. 4.
1404

