CO
Ad secundam quaestionem dicendum, quod in actionibus naturalibus formae substantiales non sunt immediatum
actionis principium, sed agunt mediantibus qualitatibus activis et passivis, sicut propriis instrumentis; ut dicitur
in 2 de anima, quod calor naturalis est quo anima agit; et ideo qualitates non solum agunt in virtute propria, sed
etiam in virtute formae substantialis.
Unde actio earum non solum terminatur ad formam accidentalem, sed etiam ad formam substantialem; et propter
hoc generatio est terminus alterationis. Hujusmodi autem virtutem instrumentalem recipiunt eo ipso quo a
principiis essentialibus causantur. Unde sicut remotis substantiis remanet accidentibus idem esse secundum
speciem virtute divina, ita etiam remanet eis eadem virtus quae et prius; et ideo, sicut ante poterant immutare ad
formam substantialem, ita et nunc.
RA1
Ad primum ergo dicendum, quod nos non ponimus omnino hujusmodi qualitates separatas, sicut Plato ponebat
formas naturales, cum ponamus pro subjecto id quod erat proximum subjectum eorum primo; et ideo non est
similis ratio hinc inde. Tamen hic etiam generans non est omnino simile generato: quia generatum est substantia,
generans autem non. Sed hoc ideo contingit, quia, ut dictum est, hujusmodi qualitates habent instrumentalem
virtutem generandi. Generatum autem non oportet quod assimiletur instrumento, sed principali generanti, ut dicit
Commentator in 11 metaph.: quia instrumentum non agit virtute sua sed alterius, et illi assimilat, non sibi; unde
generatio hic assimilatur substantiae quae prius erat. Plato autem formas separatas non ponebat instrumentalia
generantia, sed primas causas generationis et principales.
RA2
Ad secundum dicendum, quod propria virtute nihil agit ultra suam speciem: sed virtute alterius, cujus est
instrumentum, potest agere ultra speciem suam, sicut serra agit ad formam scamni.
Articulus 2C
AG1
Ulterius. Videtur quod ista accidentia nullo modo possint corrumpi. Quia ista accidentia sunt formae tantum. Sed
forma est invariabili essentia consistens, ut dicitur in Lib. Sex principiorum.
Ergo hujusmodi species non corrumpuntur.
AG2
Praeterea, omnis res per se subsistens sine materia, est incorruptibilis: quia materia est corruptionis principium,
sicut patet in Angelis et animabus.
Sed hujusmodi species sunt formae sine materia subsistentes. Ergo sunt incorruptibiles.
AG3
Praeterea, si corrumpuntur, aut corruptio ista est naturalis, aut miraculosa. Naturalis non: quia sicut nihil
generatur naturaliter nisi compositum, ita nihil corrumpitur nisi compositum naturaliter.
Similiter neque miraculosa: quia sic sola Dei virtute fieret: Deus autem, secundum Augustinum, non est causa
tendendi in non esse. Ergo nullo modo corrumpitur.
SC1
Sed contra, quamdiu sunt accidentia sensibilia sentiri possunt. Sed quandoque desinunt sentiri posse hujusmodi
accidentia. Ergo desinunt esse.
SC2
Praeterea, quamdiu species manent, et corpus Christi manet sub sacramento. Sed corpus Christi quandoque
desinit esse sub sacramento. Ergo quandoque desinunt esse species illae.
CO
Ad tertiam quaestionem dicendum, quod unaquaeque res habet proprium esse suae speciei. Non enim esse in
omnibus est unius speciei, sicut nec animalitas est unius speciei in omnibus animalibus, nec humanitas eadem
numero in omnibus hominibus, sicut et unaquaeque res habet propriam actionem. Unde sicut in qualitatibus quae
remanent in sacramento, remanet actio conformis actioni substantiae prius existentis; ita etiam esse subsistens
quod convenit dimensionibus remanentibus, est conforme illi esse quod prius substantia panis habebat. Unde
sicut qualitas facit eamdem actionem quam prius faciebat, substantia panis et vini existente; ita esse, in quo
dimensiones subsistunt, tollitur eisdem passionibus quibus antea tolleretur, eadem substantia existente; et propter
hoc eodem modo corrumpuntur accidentia remanentia, sicut et prius corrumpi poterant. Prius autem corrumpi
poterant dupliciter. Uno modo manente substantia subjecti, per aliquam accidentalem mutationem: sicut ex parte
qualitatum secundum aliquam alterationem vinum saporem vel colorem mutare poterat; et ita color qui prius
erat, aut sapor, corrumpebatur; sed quantitas praedicto modo non poterat corrumpi per motum in quantitate,
scilicet augmentum, quia vinum et panis non sunt corpora animata, quae possunt esse subjectum augmenti et
diminutionis, sed per additionem vel divisionem: quia secundum Philosophum in 3 metaph., in additione
quantitatis ad quantitatem una quantitas esse incipit duabus esse desinentibus, et e contrario est in divisione. Alio
modo per corruptionem substantiae: quae quidem contingit ex transmutatione accidentium, et ex parte
qualitatum: quia sicut generatio, ita et corruptio est terminus alterationis; et ex parte quantitatis: quia cum
1569

