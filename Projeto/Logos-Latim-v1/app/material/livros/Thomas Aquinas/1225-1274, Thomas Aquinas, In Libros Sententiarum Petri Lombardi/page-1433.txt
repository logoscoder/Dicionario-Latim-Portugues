Ergo Christus, secundum quod homo, potuit peccatum dimittere.
AG4
Praeterea, majus est imperium ejus quam invocatio nominis ejus. Sed ad invocationem nominis Christi dabatur
baptismus et remissio peccatorum in primitiva ecclesia. Ergo et ipse Christus suo imperio poterat peccata
dimittere.
AG5
Praeterea, Christus amplioris gloriae prae Moyse habitus est, quia non sicut servus vel minister, sicut Moyses, est
in domo Dei, sed sicut Dominus et heres, ut dicitur Hebr. 3. Sed si non haberet potestatem dimittendi peccatum,
secundum quod homo, non esset sicut Dominus, sed solum sicut minister, sicut et alii. Ergo habet potestatem
dimittendi peccata.
SC1
Sed contra, illud quod est solius Dei, non convenit Christo inquantum est homo. Sed dimittere peccatum est
hujusmodi; ut patet Isai. 43: ego sum qui deleo iniquitates tuas propter me. Ergo non convenit Christo.
SC2
Praeterea, nulli dimittitur peccatum, nisi per spiritum sanctum. Sed Christus, secundum quod homo, non poterat
dare spiritum sanctum, ut dist. 15, 1 Lib., quaest. 5, art. 1, quaestiunc. 4, dictum est. Ergo non potest remittere
peccata secundum quod homo.
SC3
Praeterea, Augustinus dicit, quod Christus secundum quod est filius Dei, est vita quae vivificat animas. Sed quod
convenit sibi inquantum est filius Dei, non competit ei secundum quod est homo. Ergo vivificare animas
remittendo peccata, non competit ei secundum quod homo.
CO
Respondeo dicendum, quod triplex est potestas absolvendi a peccato in baptismo. Una potestas auctoritatis; et
haec solius Dei est, quia propria virtute peccata dimittit, quasi principalis causa remissionis peccati; unde tali
potestate Christus, secundum quod homo, peccata remittere non poterat.
Alia potestas est ministerii, quae eis competit qui sacramenta dispensant, in quibus divina virtus secretius
operatur salutem. Tertia est media inter has duas, quae dicitur potestas excellentiae; et hanc Christus prae aliis
habuit. Attenditur autem haec excellentia quantum ad tria. Primo quantum ad hoc quod ex merito passionis ejus
baptismus efficaciam habet, non autem ex merito alicujus alterius baptizantis; unde non est melior baptismus a
meliore baptizante datus. Secundo quantum ad hoc quod Christus sine sacramento sacramentorum effectum
conferre poterat quasi Dominus et institutor sacramentorum; quod de aliis non est verum.
Tertio quantum ad hoc quod ad invocationem nominis ejus dabatur remissio peccatorum in baptismo in primitiva
ecclesia. Sed quia secundae rationes videntur procedere de prima potestate, ideo concedendae sunt illae, et
respondendum est ad primas.
RA1
Ad primum ergo dicendum, quod filius hominis habebat potestatem auctoritatis dimittendi peccata, non
secundum quod homo, sed secundum quod Deus; et ideo per miraculum ostensum hic probatur quod ille homo
esset Deus, cui natura obediebat quasi proprio creatori.
RA2
Ad secundum dicendum, quod redemptor dicitur dupliciter. Uno modo propter usum potestatis auctoritativae in
absolvendo a peccato, et sic Christus secundum quod Deus, redemptor est. Alio modo propter effectum
humilitatis; et sic competit ei secundum quod homo, inquantum per humilitatem passionis nobis remissionem
meruit peccatorum; et hoc pertinet ad potestatem excellentiae, ut dictum est.
RA3
Ad tertium dicendum, quod potestas quam Christus secundum quod homo habuit suscitandi corpora, non est
potestas tantum ministerii, sicut et Petrus mortuos suscitavit; neque est iterum potestas auctoritatis, quia hoc
solius Dei est: sed est potestas cujusdam excellentiae, quae ei competit ex unione ad Deum, ut scilicet imperio,
non prece, mortuos suscitaret: et similiter habuit potestatem excellentiae in remittendo peccata.
RA4
Ad quartum dicendum, quod hoc quod ad invocationem nominis ejus conferebatur remissio peccatorum in
baptismo, pertinet ad potestatem excellentiae.
RA5
Ad quintum dicendum, quod non habuit tantum ministerii potestatem, sed altiorem, ut dictum est.
|a2 Articulus 2: Utrum Christus ministris contulerit potestatem cooperandi ad interiorem emundationem.
AG1
Ad secundum sic proceditur. Videtur quod ministris contulerit potestatem cooperandi ad interiorem
emundationem. Ministris enim data est aliqua spiritualis potestas. Sed ad emundationem corporalem non
requiritur aliqua spiritualis potestas, sed sufficit corporalis. Ergo ministri cooperantur ad emundationem
interiorem.
1433

