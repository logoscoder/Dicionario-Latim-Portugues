quidam probabiliter dicunt, quod si homo non peccasset, filius Dei homo non fuisset: quod etiam ex verbis leonis
Papae in sermone de trinitate expresse habetur. Si enim, inquit, homo ad imaginem et similitudinem Dei factus,
in suo honore mansisset, creator mundi creatura non fieret, aut sempiternus temporalitatem subiret, aut aequalis
Deo patri Dei filius formam servi assumeret.
Item Augustinus in oratione ad beatam virginem: ut quid enim nescium peccati pro peccatoribus pareres, si
deesset qui peccasset? aut quid mater fieres salvatoris, si nulla esset indigentia salutis? item super illud Matth. 1:
ipse enim salvum faciet populum suum, Augustinus: si homo non peccasset, virgo non peperisset. Alii vero
dicunt, quod cum per incarnationem filii Dei non solum liberatio a peccato, sed etiam humanae naturae exaltatio,
et totius universi consummatio facta sit; etiam peccato non existente, propter has causas incarnatio fuisset: et hoc
etiam probabiliter sustineri potest.
RA1
Ad primum ergo dicendum, quod universum perficitur in conjunctione ultimi ad principium primum; non tamen
oportet quod in conjunctione quae est in unitate personae, sed in conjunctione quae est per ordinem ad finem.
RA2
Ad secundum dicendum, quod aliquid pertinet ad perfectionem hominis quod omnino derogat perfectioni Dei.
Unde quamvis humilitas sit perfecta virtus in homine, non tamen oportet ut in Deo ponatur, si proprie sumatur
humilitas, quod patet ex speciebus superbiae quae ei opponuntur, quarum prima est, cum bonum quod habet quis
tribuit sibi: hoc quidem in homine vitium est, quia nihil habet a se; sed in Deo summae perfectionis est, qui nihil
habet ab extrinseco.
RA3
Ad tertium dicendum, quod in productione minimae creaturae manifestatur infinita potentia, sapientia et bonitas
Dei: quia quaelibet creatura ducit in cognitionem alicujus primi et summi, quod est infinitum in omni
perfectione. Nec oportet ut potentia infinita per effectum infinitum manifestetur nec bonitas infinita per
communicationem infinitam; sed sufficit ad ostendendum bonitatem infinitam hoc quod unicuique juxta suam
capacitatem largitur.
RA4
Ad quartum dicendum, quod capacitas alicujus creaturae potest intelligi dupliciter; vel secundum potentiam
naturalem, quae pertinet ad rationem seminalem; et sic nullam capacitatem creaturae vacuam Deus dimittit in
genere, quamvis capacitas alicujus creaturae particularis non impleatur propter aliquod impedimentum: vel
secundum potentiam obedientiae, secundum quod quaelibet creatura habet ut ex ea possit fieri quod Deus vult; et
hoc modo in natura humana est capacitas hujus dignitatis, ut in unitatem divinae personae assumatur.
Nec oportet quod omnem talem capacitatem adimpleat; sicut non oportet quod Deus faciat quidquid potest, sed
quod congruit ordini sapientiae ejus.
RA5
Ad quintum dicendum, quod, sicut dicit apostolus Rom. 5, 20, ubi abundavit delictum, superabundavit et gratia.
Unde non est inconveniens ut aliquod bonum Deus ex peccato eliciat quod sine peccato non fuisset, ut patet in
multis virtutibus, ut in patientia, poenitentia, et hujusmodi; et ita etiam ex peccato hominis hoc optimum Deus
potuit elicere, ut Dei filius incarnaretur: propter quod dicit Gregorius: o felix culpa, quae talem ac tantum meruit
habere redemptorem.
RA6
Ad sextum dicendum, quod beatitudo totius hominis est ex ipsa divinitate in quam virtus intellectus immediate
fertur, ex quo redundat gloria in inferiores partes animae, et in ipsum corpus: in visione autem humanitatis
Christi erit quoddam gaudium accidentale, sicut etiam in victoria passionis ejus: et tamen constat apud omnes
quod si homo non peccasset, Christus passus non fuisset.
RA7
Ad septimum dicendum, quod si etiam ponatur quod diabolus praeviderit rationalem creaturam a filio Dei
assumendam, non tamen oportet quod praeviderit antecedentia ad ipsam; sicut etiam, ut ibidem bernardus dicit,
praevidit se futurum principem malorum, quod per suum casum consecutus est, et tamen suum casum non
praevidit, ut in 2 Lib. Dist. 4 dictum est.
RC
Ad ea vero quae in contrarium objiciuntur, potest responderi secundum aliam opinionem, quod auctoritates illae
loquuntur de adventu in carnem passibilem ad redimendum (redemptio enim non fuisset, nisi servitus peccati
praecessisset) et non de adventu in carnem simpliciter.
|a4 Articulus 4: Utrum decuerit Deum tantum differre incarnationem suam.
AG1
Ad quartum sic proceditur. Videtur quod filius Dei non debuerit suam incarnationem tantum differre. Tempus
enim incarnationis dicitur tempus plenitudinis: ad Galat. 4, 4: cum venit plenitudo temporis, misit Deus filium
suum. Sed plenitudo perfectionem importat. Cum ergo perfectio universi consummata sit die septima, ut dicitur
Gen. 1, videtur quod tunc debuit filius Dei incarnari.
824

