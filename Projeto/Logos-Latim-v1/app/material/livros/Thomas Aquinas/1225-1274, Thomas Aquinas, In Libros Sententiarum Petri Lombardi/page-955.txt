Praeterea, omnis creatura portatur per potentiam creatoris. Sed id quod omnia portat non portatur.
Ergo id quod omnia portat, non est creatura.
Sed hoc est filius: Hebr. 1, 3: portans omnia verbo virtutis suae. Ergo filius non est creatura.
SC3
Praeterea, nihil est in Deo quod sit creatura.
Sed filius est in Deo patre, cum sit verbum ejus, et omne verbum est in dicente. Ergo filius non est creatura.
SC4
Praeterea, omne quod dicitur per similitudinem, reducitur ad id quod proprie dicitur. Sed homines dicuntur filii
Dei per assimilationem ad unicum filium; Roman. 8, 29: conformes fieri imaginis filii sui. Ergo ipse proprie
filius dicitur. Sed nullus dicitur proprie filius alicujus nisi habeat eamdem naturam specie quam habet pater, et
vere; ergo filius est vere Deus. Sed nulla creatura est hujusmodi. Ergo filius non est creatura.
CO
Respondeo dicendum, quod filius naturaliter a patre procedit: hoc enim ipsum nomen filiationis demonstrat, si
vera filiatio sit: quod oportet maxime esse in illa filiatione et paternitate, ex qua omnis paternitas et filiatio in
caelo et in terra nominatur: ad Eph. 3. Maxime enim vera sunt quae sunt causa esse veritatis in aliis, ut dicitur 2
metaph.. Omne autem quod naturaliter procedit ab altero, duo habet. Unum est quod aequatur ei a quo procedit:
quia natura non postponit facere opus suum, nisi sit ex defectu agentis: qui quidem defectus est in eo, quod agens
naturaliter non habet perfectam virtutem ad agendum; sicut pueri ad generandum: vel in eo quod agit per
transmutationem exterioris materiae, unde effectus non sequitur nisi in fine transmutationis, et sic oportet quod
duratione sequatur suam causam agentem: quae longe sunt a Deo, cujus virtus non augetur, neque materiam ex
qua operetur requirit.
Restat ergo quod omne naturaliter a Deo procedit, coaeternum sit ei; et ita filius est ab aeterno.
Aliud est quod oportet esse in eo quod naturaliter procedit ab altero, quod sit simile ei a quo procedit; quia natura
intendit sibi simile producere inquantum potest; unde quod aliquid naturaliter procedens non habeat perfectam
similitudinem ejus a quo procedit, contingit vel ex defectu virtutis agentis, sicut in semine in quo debilitatur
calor naturalis, unde non sufficit ad generandum masculum, sed feminam; vel ex defectu materiae, quae non
potest recipere totam virtutem agentis, sicut accidit in partubus monstruosis. Haec autem duo a Deo longe sunt,
ut dictum est, unde oportet quod hoc quod naturaliter a Deo procedit, perfectam similitudinem ad eum habeat.
Perfecta autem similitudo esse non potest ubi non est eadem natura secundum speciem. Natura autem divina non
potest esse eadem specie nisi sit eadem numero, cum omnino sit immaterialis. Unde oportet quod filius qui
naturaliter a Deo patre procedit, habeat eamdem numero naturam cum ipso, et per consequens idem esse; et ita
omnibus modis ei erit aequalis. Et quia natura et esse Dei patris nullo modo dependet ad nihil, vel ad non esse, ut
scilicet non esse praecedat eam tempore vel natura; ideo nec natura nec esse filii ad nihil aliquo modo dependet.
Ex quo patet quod filius nullo modo potest esse creatura, neque secundum quod fides de creatione loquitur,
secundum quam ponimus quod non esse duratione creaturam praecessit; nec secundum quod quidam Philosophi
posuerunt creationem, dicentes illud creari quod esse habet post non esse, non tempore, sed natura: et hoc est
cujus esse dependens est ad non esse, quia in se consideratum et sibi relictum non est, cum solum ab altero esse
habeat. Sed de hoc in 2 Lib., distinct. 2, dictum est plenius.
RA1
Ad primum ergo dicendum, quod istud verbum vel intelligitur de sapientia creata, scilicet angelica natura, quae
est ante tempora saecularia, etsi non duratione, tamen ordine naturae; vel intelligitur de filio Dei quantum ad
naturam assumptam, quae etsi ante saecula creata non fuerit, fuit tamen ab aeterno praevisa creari.
RA2
Ad secundum dicendum, quod sicut Augustinus docet in 1 de Trin., omnia quae minorationem aut subjectionem
circa filium Dei ponere videntur, vel referenda sunt ad naturam assumptam secundum quam minor est patre, in
forma Dei manens aequalis patri, ut dicitur ad Philip. 2: vel referendum est ad commendationem principii,
secundum quod pater dicitur principium filii: et secundum hoc dicitur major, quamvis filius non sit minor, ut
dicit Hilarius.
RA3
Ad tertium dicendum, quod secundum basilium, accipere a patre filius habet commune cum omni creatura; sed
habere per naturam est sibi proprium; unde processio filii a patre in aliquo convenit cum processione quae est in
creaturis, communitate analogiae, et in aliquo differt. Convenit quidem in respectu originis, qui est esse ab
aliquo; differt autem in hoc quod processio filii a patre est per naturam; aliorum autem per voluntatem.
Ex hoc sequitur triplex differentia, ut ex dictis patet. Prima, quod filius est consubstantialis patri; secunda, quod
est coaeternus; tertia, quod esse suum nullo modo dependet ad nihil: et haec sequitur ex prima. Unde
considerandum est, quod omnia nomina vel verba quae important respectum originis absolute, recipiuntur in
processionem divinam, sicut procedit, exit, est ab alio; illa autem quae important aliquid contrarium tribus
praedictis, nullo modo dicuntur, sicut factus, quod repugnat consubstantialitati: quia facere dicitur proprie
secundum operationem quam agens exercet in id quod est extra: et similiter verbum incipiendi repugnat
coaeternitati, et similiter verbum creandi importat dependentiam ad non esse. Sed nativitas ad respectum originis
955

