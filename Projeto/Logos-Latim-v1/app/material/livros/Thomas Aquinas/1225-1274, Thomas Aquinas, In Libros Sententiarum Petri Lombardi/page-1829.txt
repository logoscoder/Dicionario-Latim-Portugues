Ad primum ergo dicendum, quod de ratione generalis peccati est non solum quod inveniatur cum omnibus
peccatis, sed etiam quod nonnunquam inveniatur sine aliquo aliorum peccatorum: quia nihil est in genere quod
non sit in aliqua ejus specie; unde quatenus invenitur ab aliis peccatis separatum, dicitur peccatum speciale,
quamvis quandoque etiam aliis adjungatur.
RA2
Ad secundum dicendum, quod ingratitudo, ut dictum est, gratiarum actionem tollit, quae est actus justitiae; quia
ille qui prius dedit, debitorem sibi constituit illum qui retribuit, quamvis hoc non intenderet; unde opponitur
justitiae.
Articulus 2B
AG1
Ulterius. Videtur quod non minus sit ingratus innocens, si peccat, quam poenitens. Ille enim per offensam fit
magis ingratus qui ad majores gratiarum actiones tenetur. Sed magis tenetur ad gratiarum actiones innocens
quam poenitens, inquantum nobilius donum a Deo habet. Ergo magis est ingratus, si peccat.
AG2
Praeterea, sicut homo per gratiam Dei relevatur a casu, ita per gratiam tenetur ne cadat.
Sed ingratitudo, gratiae contemptum importat. Ergo ita est ingratus innocens dum peccat contemnens gratiam
sustentantem, sicut poenitens contemnens gratiam relevantem.
SC1
Sed contra, rectum judicium est ut ille plus diligat cui plus est dimissum, ut patet Luc. 7. Sed plus dimissum est
poenitenti quam innocenti. Ergo plus tenetur diligere; ergo magis est ingratus, si peccat.
CO
Ad secundam quaestionem dicendum, quod loquendo de poenitente per se et innocente quantum ad bonum
remissionis peccatorum et innocentiae conservatae, donis aliis praetermissis, sic quodammodo plus tenetur ad
gratiarum actionem innocens quam poenitens. Gratiarum enim actio respicit et quantitatem doni, et modum
gratuitae donationis, et ex utroque mensuram recipit: quia tam majori dono quam magis gratis dato major
gratiarum actio debetur. Considerando ergo quantitatem doni, sic innocens magis tenetur, quia majus est quod
accepit; sed considerando hoc quod est gratis dare, magis tenetur poenitens; quia quanto aliquis est magis
elongatus a debito recipiendi, tanto datio fit sibi magis gratis ex parte sua, quamvis non ex parte dantis, qui
omnibus aequali liberalitate dat. Magis autem elongatur peccator a debito consequendi remissionem peccatorum,
quam innocens a debito conservationis; et ideo uterque aliquo modo plus tenetur ad gratiarum actionem, et
aliquo modo aequaliter.
RA
Et per hoc patet solutio ad objecta.
Articulus 2C
AG1
Ulterius. Videtur quod ex ingratitudine recidivantis consurgat tantus reatus, quantus fuit praecedentium
peccatorum. Quia quantum est beneficium pristinum, tanta est ingratitudo contemnentis.
Sed quantum est peccatum commissum, tantum est beneficium remissionis peccati. Ergo tanta est ingratitudo; et
ita videtur quod consurgat aequalis reatus peccatis dimissis secundum ingratitudinem peccati sequentis.
AG2
Praeterea, non possunt aliqua commensurari nisi secundum quantitatem quam habent. Sed reatus ex ingratitudine
recidivantium mensurantur secundum quantitatem peccatorum dimissorum; quia quanto plura et majora peccata
sunt alicui dimissa, tanto magis efficitur ingratus contemnendo. Ergo reatus totus praecedentium peccatorum
redit per ingratitudinem recidivantis.
SC1
Sed contra, quantitas reatus est secundum quantitatem deformitatis in culpa. Sed quandoque non est tanta
deformitas in peccato recidivantis, quanta fuit in multis aliis quae prius sibi dimissa fuerunt.
Ergo non redit aequalis reatus.
CO
Ad tertiam quaestionem dicendum, quod quidam dixerunt, quod per ingratitudinem recidivantis redit tantus
reatus quantus fuit omnium peccatorum praecedentium. Sed hoc non potest esse; quia quantitas reatus sequitur
quantitatem peccati; quantitas autem peccati per quod quis recidivat, est multo minus quandoque ex genere suo
quam peccata quae prius erant dimissa. Et non potest esse quod ingratitudinis circumstantia det sibi tantam
quantitatem; quia haec ingratitudo consurgit ex hoc quod aliquid indebite fit contra Dei praecepta; unde
secundum mensuram indebiti est mensura ingratitudinis; et sic quantitas peccati quam habet ex suo genere, dat
quantitatem ingratitudini; unde quantitas ingratitudinis non potest esse major quam sit quantitas peccati. Et ideo
aliter dicendum, quod non redit aequalis reatus secundum quantitatem absolutam, redit autem aequalis secundum
proportionalitatem: quia quanto fuerunt peccata dimissa graviora, tanto fuit beneficium remissionis majus; et
1829

