immortalitatis exprimentia; secundo ex his concludit secundam opinionem, ad quam firmandam aliam
auctoritatem Augustini inducit, ibi: ideo alii dicunt, quod immortalitatem de natura habebat.
Hic quaeruntur quinque: 1 de immortalitate hominis secundum animam; 2 utrum homo in statu innocentiae fuerit
immortalis secundum corpus; 3 utrum fuerit impassibilis; 4 supposito quod sic, utrum illa immortalitas et
impassibilitas fuerit per naturam, vel per gratiam; 5 utrum illa immortalitas sit eadem cum immortalitate
resurgentium.
|a1 Articulus 1: Utrum anima hominis corrumpatur ad corruptionem corporis.
AG1
Ad primum sic proceditur. Videtur quod anima hominis corrupto corpore corrumpatur. Primo per hoc quod
habetur Eccle. 3, 19: unus est interitus hominis et jumentorum. Sed jumenta simul in corpore et in anima
intereunt. Ergo videtur quod etiam homo.
AG2
Praeterea, differentiae superiores participantur uniformiter ab his quae conveniunt in aliquo inferiori; sicut omne
animal aequaliter se habet ut dicatur corporeum. Sed incorruptibile et corruptibile sunt differentiae entis. Ergo
eodem modo conveniunt omnibus quae sunt in aliquo determinato genere. Sed in omnibus animalibus accidit
corruptio per hoc quod forma eorum in non ens secedit. Ergo videtur quod similiter in hominibus.
AG3
Praeterea, quorumcumque est unum esse, non potest corrumpi unum sine corruptione alterius, cum corruptio sit
mutatio de esse in non esse.
Sed formae et materiae est unum esse, cum esse debeatur composito, quod ex utroque resultat.
Ergo non potest esse corruptio materiae sine corruptione formae. Sed anima est forma corporis, ut in 2 de anima
habetur. Ergo corrupto corpore etiam anima corrumpitur.
AG4
Si dicatur, quod anima etiam est forma et substantia, et post mortem non manet inquantum est forma, sed
inquantum est substantia; contra.
Aut anima est forma per essentiam suam, aut per aliquod accidens suum. Si primo modo, ergo cum unius rei non
sint plures essentiae, si anima post mortem non manet inquantum est forma, essentia sua penitus annihilabitur. Si
autem secundo modo, cum ex anima et corpore non constituatur unum quod est homo nisi inquantum anima est
forma corporis, sequeretur quod homo sit ens per accidens, et non significet aliquid in praedicamento
substantiae, quod est valde absurdum. Ergo videtur quod post mortem nullo modo anima remaneat.
AG5
Praeterea, ut in 1 caeli et mundi probat Philosophus, impossibile est quod aliquid habeat virtutem ad essendum
semper, quod non semper fuit: quia virtus quae est ad hoc ut sit semper, determinatur ad tempus infinitum; et
quod in tempore infinito potest esse, non habet virtutem determinatam ad hoc ut quandoque sit, et quandoque
non sit, quod invenitur in omni eo quod esse coepit.
Sed anima rationalis non semper fuit, quinimmo cum corpore incepit. Ergo nec semper erit, sed cum corpore
finietur.
AG6
Praeterea, cum nulla sit substantia sine propria operatione, ut Damascenus dicit, impossibile est animam separari
a corpore, si in omni operatione sua indiget corpore. Sed in intelligendo corpore indiget: quia non est intelligere
sine phantasmate, ut in 1 et 3 de anima dicitur, et hujusmodi intelligere corrumpitur corrupto corpore, ut in 1 de
anima dicitur: de aliis etiam operationibus ejus planum est quod sine corpore non exercentur. Ergo animam a
corpore separatam remanere est impossibile.
AG7
Praeterea, omne quod est ex nihilo, ut Damascenus dicit, vertibile est in nihil. Sed anima, cum sit creatura, ex
nihilo est. Ergo videtur quod in nihil vertibilis sit; et ita est corruptibilis.
SC1
In contrarium est quod dicit Philosophus in 2 de anima, quod reliquum genus animae, scilicet intellectus,
separatur ab aliis partibus animae, sicut perpetuum a corruptibili; et in 1 de anima, quod intellectus videtur
substantia quaedam esse, et non corrumpi: non enim corrumpitur per se, cum etiam inferiores vires, ut sensitivae,
de quibus minus videtur, debilitentur tantum ex indispositione organorum: nec etiam per accidens, cum non sit
forma super aliud delata, sed substantia quaedam per se subsistens.
SC2
Praeterea, in 10 ethic. Philosophus probat felicitatem contemplativam activa digniorem esse, quia est diuturnior.
Sed felicitas activa extenditur usque ad terminum hujus corporalis vitae.
Ergo contemplativa remanet etiam post hanc vitam. Non autem in corpore. Ergo in anima.
SC3
Praeterea, ad Deum pertinet habere curam et providentiam de omnibus quae in mundo fiunt, et praecipue de his
quae circa homines geruntur, et praecipue circa bonos, et qui sunt Deo simillimi, ut habetur ex verbis Philosophi
570

