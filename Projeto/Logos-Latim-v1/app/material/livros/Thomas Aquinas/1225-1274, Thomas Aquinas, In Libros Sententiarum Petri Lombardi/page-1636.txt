Articulus 3E
AG1
Ulterius. Videtur quod opera praedicta non valeant ad poenae infernalis mitigationem. Quia secundum
quantitatem culpae, erit quantitas poenae in inferno. Sed opera extra caritatem facta non minuunt quantitatem
peccati. Ergo nec infernalis poenae.
AG2
Praeterea, poena infernalis, quamvis sit duratione infinita, tamen intensione finita est. Sed quodlibet finitum
consumitur aliqua finita subtractione facta. Si ergo opera extra caritatem facta, aliquid subtraherent de poena
debita pro peccatis, contingeret tantum multiplicari illa opera quod totaliter tolleretur poena inferni: quod falsum
est.
AG3
Praeterea, suffragia ecclesiae sunt magis efficacia quam opera extra caritatem facta. Sed, sicut Augustinus in
Enchir. Dicit, damnatis in inferno non prosunt suffragia ecclesiae.
Ergo multo minus opera extra caritatem facta.
AG4
Sed contra est quod Augustinus dicit in Enchir.: ad hoc prosunt ut sit plena remissio, vel ut tolerabilior fiat
damnatio.
AG5
Praeterea, majus est facere bonum quam dimittere malum. Sed dimittere malum semper vitat poenam, etiam in
eo qui caritate caret. Ergo multo fortius facere bonum.
CO
Ad quintam quaestionem dicendum, quod diminuere poenam infernalem potest intelligi dupliciter. Uno modo ita
quod quis liberetur a poena quam jam meruit; et sic, cum nullus liberetur a poena nisi sit absolutus a culpa, quia
effectus non diminuuntur neque tolluntur nisi diminuta vel ablata causa; per opera extra caritatem facta, quae
neque culpam tollere neque diminuere possunt, poena inferni mitigari non potest. Alio modo ita quod meritum
poenae impediatur; et sic hujusmodi opera diminuunt poenam inferni. Primo, quia homo reatum omissionis
evadit, dum hujusmodi opera perficit. Secundo, quia hujusmodi opera aliquo modo ad bonum disponunt, ut
homo ex minori contemptu etiam peccata faciat, ut etiam a multis peccatis per hujusmodi opera retrahatur.
Sed diminutionem vel dilationem temporalis poenae merentur hujusmodi opera, sicut dicitur de Achab, 3 regum
21, eodem modo sicut et bonorum temporalium consecutionem. Quidam autem dicunt, quod minuunt poenam
inferni, non subtrahendo aliquid de ipsa quantum ad substantiam, sed fortificando subjectum, ut melius sustinere
possit. Sed hoc non potest esse: quia fortificatio non est nisi ex ablatione passibilitatis; passibilitas autem est
secundum mensuram culpae; et ideo si culpa non diminuitur, nec subjectum fortificari potest.
Quidam etiam dicunt, quod diminuitur poena quantum ad vermem conscientiae, licet non quantum ad ignem.
Sed hoc etiam nihil est: quia sicut poena ignis aequatur culpae, ita et poena remorsionis conscientiae; unde
similis ratio est de utroque.
RA
Et per hoc patet solutio ad objecta.
|a4 Articulus 4: Utrum satisfactionem oporteat fieri per opera poenalia.
Articulus 4A
AG1
Ad quartum sic proceditur. Videtur quod satisfactionem non oporteat fieri per opera poenalia.
Quia per satisfactionem oportet fieri recompensationem ad divinam offensam. Sed nulla recompensatio videtur
fieri per opera poenalia; quia Deus non delectatur in poenis nostris. Ergo non oportet satisfactionem per opera
poenalia fieri.
AG2
Praeterea, quanto aliquod opus ex majori caritate procedit, tanto minus est poenale; quia caritas poenam non
habet; 1 joan. 4. Si ergo oportet opera satisfactoria esse poenalia; quanto magis sunt ex caritate facta, minus erunt
satisfactoria; quod falsum est.
AG3
Praeterea, satisfacere est, ut dicit Anselmus, honorem debitum Deo impendere. Sed hoc etiam aliis quam
operibus poenalibus fieri potest. Ergo satisfactionem non oportet poenalibus operibus fieri.
SC1
Sed contra est quod Gregorius dicit: justum est ut peccator tanto majora sibi inferat lamenta per poenitentiam,
quanto majora intulit damna per culpam.
SC2
Praeterea, per satisfactionem oportet sanari vulnus peccati perfecte. Sed peccatorum medicinae sunt poenae, ut
Philosophus dicit in 2 ethic..
1636

