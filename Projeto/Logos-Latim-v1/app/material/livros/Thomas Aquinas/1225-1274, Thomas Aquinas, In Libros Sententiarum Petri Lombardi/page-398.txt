Praeterea, generatio unius est corruptio alterius. Sed nihil corrumpitur nisi generetur prius.
Ergo ante omnem generationem est generatio, et ante omnem corruptionem corruptio. Sed haec non potuerunt
esse, nisi mundo existente. Ergo mundus semper fuit. Et haec est ratio Philosophi in 1 de generatione.
AG11
Idem potest ostendi ex parte ipsius moventis vel agentis. Omnis enim actio vel motus quae est ab agente vel
movente non moto, oportet quod sit semper. Sed primum agens vel movens est omnino immobile. Ergo oportet
quod actio ejus et motus ejus sit semper. Prima sic probatur. Omne quod agit vel movet postquam non agebat vel
movebat, educitur de potentia in actum, quia unumquodque agit secundum id quod est in actu: unde si agit
postquam non agebat, oportet quod sit aliquid in actu in eo quod prius erat in potentia.
Sed omne quod educitur de potentia in actum movetur. Ergo omne quod agit postquam non agebat, movetur. Et
haec ratio potest extrahi ex verbis Philosophi, in 8 physic..
AG12
Praeterea, Deus aut est agens per voluntatem, aut per necessitatem naturae. Si per necessitatem naturae, cum talia
sint determinata ad unum, oportet quod ab eo semper idem fiat: unde si ab eo mundus est aliquando factus,
necesse est mundum esse aeternum. Si autem agens per voluntatem; omnis autem voluntas non incipit agere de
novo nisi aliquis motus fiat in volente, vel ab aliquo impediente, quod prius erat et postmodum cessat, vel ex eo
quod excitatur nunc et non prius, aliquo inducente ad agendum quod prius non inducebat: cum ergo voluntas Dei
immobiliter eadem maneat, videtur quod non incipiat de novo agere.
Et ista ratio communiter est Philosophi in 8 physic., et Avicennae, et Commentatoris.
AG13
Praeterea, omnis volens quandoque agere et quandoque non agere, oportet quod imaginetur tempus post tempus,
discernendo tempus in quo vult agere, a tempore in quo non vult agere. Sed imaginari tempus post tempus,
sequitur mutationem vel ipsius imaginationis, vel saltem imaginati, quia successio temporis causatur a
successione motus, ut patet ex 4 physic.. Ergo impossibile est quod voluntas incipiat aliquem novum motum
agere quem non praecedat alius motus.
Et haec est ratio Commentatoris in 8 physic..
AG14
Praeterea, omnis voluntas efficiendi statim producit effectum, nisi desit aliquid illi volito quod sibi postmodum
adveniat; sicut si modo habeam voluntatem faciendi ignem cras quando erit frigus, modo isti volito deest
praesentia frigoris, qua adveniente, statim faciam ignem, si possum, nisi ad hoc aliquid aliud desit. Sed Deus
habuit voluntatem aeternam faciendi mundum; alias esset mutabilis.
Ergo impossibile est quod ab aeterno non fecerit mundum, nisi per hoc quod aliquid mundo deerat quod
postmodum advenit. Sed non potuit advenire nisi per actionem aliquam. Ergo oportet quod ante hoc de novo
factum praecedat aliqua actio mutationem faciens; et ita a voluntate aeterna nunquam procedat aliquid novum,
nisi motu mediante aeterno. Ergo oportet mundum aeternum semper fuisse. Et haec est ratio Commentatoris,
ibidem.
SC1
Sed contra, Deus aut est causa substantiae mundi, aut non, sed motus ejus tantum. Si motus tantum, ergo ejus
substantia non est creata: ergo est primum principium; et sic erunt plura prima principia et plura increata, quod
supra improbatum est. Si autem est causa substantiae caeli, dans esse caelo; cum omne quod recipit esse ab
aliquo, sequatur ipsum in duratione, videtur quod mundus non semper fuerit.
SC2
Praeterea, omne creatum est ex nihilo factum.
Sed omne quod est ex nihilo factum est ens postquam fuit nihil, cum non sit simul ens et non ens. Ergo oportet
quod caelum prius non fuerit et postmodum fuerit, et sic totus mundus.
SC3
Praeterea, si mundus fuit ab aeterno, ergo infiniti dies praecesserunt diem istum. Sed infinita non est transire.
Ergo nunquam fuisset devenire ad hunc diem; quod falsum est: ergo etc..
SC4
Praeterea, cuicumque potest fieri additio, isto potest esse aliquid majus vel plus. Sed diebus qui praecesserunt,
potest fieri dierum additio. Ergo tempus praeteritum potest esse majus quam sit.
Sed infinito non est majus, nec potest esse. Ergo tempus praeteritum non est infinitum.
SC5
Et generatio fuit ab aeterno tam hominum quam animalium. Sed omnis generatio habet generans et generatum;
generans autem est causa efficiens generati; et sic in causis efficientibus est procedere in infinitum, quod est
impossibile, ut probatur in 2 metaph.. Ergo impossibile est generationem semper fuisse, et mundum.
SC6
Praeterea, si mundus semper fuit, homines semper fuerunt. Ergo infiniti homines sunt mortui ante nos. Sed
homine moriente non moritur anima ejus, sed manet. Ergo modo sunt infinitae animae in actu a corporibus
absolutae. Sed impossibile est infinitum esse in actu, ut in 3 physic.
398

