pater spiritualis alterius. Sed adoptio fit per hereditatis successionem, et quamdam subjectionem adoptati ad
adoptantem.
Non est autem conveniens quod antiquior juveni in cura rei familiaris subdatur; et ideo minor non potest
adoptare seniorem; sed oportet secundum leges quod adoptatus sit intantum adoptante junior quod possit ejus
naturalis esse filius.
RA6
Ad sextum dicendum, quod sicut contingit amitti filios, ita et nepotes; et ideo cum adoptatio sit inducta ad
solatium filiorum amissorum, sicut potest aliquis per adoptionem subrogari in locum filii, ita in locum nepotis, et
sic deinceps.
RA7
Ad septimum dicendum, quod propinquus jure propinquitatis debet succedere; et ideo non competit ei quod per
adoptionem ad successionem deducatur; et si aliquis propinquus cui non competat successio hereditatis,
adoptetur, non adoptatur inquantum est propinquus, sed inquantum est extraneus a jure successionis in bonis
adoptantis.
|a2 Articulus 2: Utrum ex adoptione contrahatur aliquod vinculum impediens matrimonium.
AG1
Ad secundum sic proceditur. Videtur quod ex adoptione non contrahatur aliquod vinculum impediens
matrimonium. Quia cura spiritualis est dignior quam cura corporalis. Sed ex hoc quod aliquis curae alicujus
subjicitur spiritualiter, non contrahitur aliquod propinquitatis vinculum; alias omnes qui habitant in parochia,
essent propinqui sacerdotis, et cum filio ejus non possent contrahere.
Ergo nec adoptio, quae trahit adoptatum in curas adoptantis, hoc facere potest.
AG2
Praeterea, ex hoc quod aliquis alicui fit beneficus, non contrahitur propinquitatis vinculum.
Sed nihil aliud est adoptio quam collatio cujusdam beneficii. Ergo ex adoptione non fit aliquod vinculum
propinquitatis.
AG3
Praeterea, pater naturalis principaliter filio providet in tribus, ut Philosophus dicit; quia scilicet ab ipso habet
esse, nutrimentum, et disciplinam: hereditatis autem successio est posterius ad ista. Sed per hoc quod aliquis
alicui providet in nutrimento et disciplina, non contrahitur aliquod propinquitatis vinculum; alias nutrientes et
paedagogi et Magistri essent propinqui; quod falsum est. Ergo nec per adoptionem, per quam aliquis succedit in
hereditatem alterius, contrahitur aliqua propinquitas.
AG4
Praeterea, sacramenta ecclesiae non subduntur humanis legibus. Sed matrimonium est sacramentum ecclesiae.
Cum ergo adoptio sit inducta per legem humanam, videtur quod non possit impediri matrimonium per aliquod
vinculum ex adoptione contractum.
SC1
Sed contra, cognatio matrimonium impedit. Sed ex adoptione quaedam cognatio causatur, scilicet legalis, ut
patet per ejus definitionem; est enim cognatio legalis quaedam proximitas proveniens ex adoptione. Ergo adoptio
causat vinculum per quod matrimonium impeditur.
SC2
Praeterea, hoc idem habetur ex auctoritatibus in littera positis.
CO
Respondeo dicendum, quod lex divina illas personas praecipue e matrimonio exclusit quas necesse erat
cohabitare, ne, ut Rabbi Moyses dicit, si ad eas liceret carnalis copula, facilis pateret concupiscentiae locus; ad
quam reprimendam matrimonium est ordinatum; et quia filius adoptatus versatur in domo patris adoptantis sicut
filius naturalis, ideo legibus humanis prohibitum est inter tales matrimonium contrahi; et talis prohibitio est per
ecclesiam approbata; et inde habetur quod legalis cognatio matrimonium impediat.
RA1
Et per hoc patet solutio ad prima tria; quia per omnia illa non inducitur talis cohabitatio quae possit fomentum
concupiscentiae praestare; et ideo ex eis non causatur propinquitas quae matrimonium impediat.
RA4
Ad quartum dicendum, quod prohibitio legis humanae non sufficeret ad impedimentum matrimonii, nisi
interveniret auctoritas ecclesiae, quae idem etiam interdicit.
|a3 Articulus 3: Utrum talis cognatio non contrahatur nisi inter patrem adoptantem et filium adoptatum.
AG1
Ad tertium sic proceditur. Videtur quod talis cognatio non contrahatur nisi inter patrem adoptantem et filium
adoptatum. Maxime enim videretur quod deberet contrahi inter patrem adoptantem et matrem naturalem

2048

