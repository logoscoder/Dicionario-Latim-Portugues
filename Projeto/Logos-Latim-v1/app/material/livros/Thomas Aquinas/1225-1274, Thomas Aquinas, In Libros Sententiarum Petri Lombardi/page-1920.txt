Praeterea, in qualibet re initium consummationi respondet. Sed matrimonium consummatur per carnalem
copulam. Ergo, cum initietur per consensum, videtur quod consensus sit in carnalem copulam.
SC1
Sed contra, nullus consentiens in carnalem copulam est virgo mente et carne. Sed beatus joannes evangelista post
consensum nuptialem est virgo mente et carne. Ergo non consensit in carnalem
SC2
Praeterea, effectus respondet causae. Sed consensus est causa matrimonialis. Cum ergo de essentia matrimonii
non sit carnalis copula, videtur quod nec consensus qui matrimonium facit, sit in carnalem copulam.
CO
Respondeo dicendum, quod consensus qui matrimonium facit, est consensus in matrimonium: quia effectus
proprius voluntatis est ipsum volitum; unde sicut se habet carnalis copula ad matrimonium, ita consensus qui
matrimonium causat, est in carnalem copulam. Matrimonium autem, ut supra dictum est, non est essentialiter
ipsa conjunctio carnalis; sed quaedam associatio viri et uxoris in ordine ad carnalem copulam, et alia quae ex
consequenti ad virum et uxorem pertinent, secundum quod eis datur potestas invicem respectu carnalis copulae;
et haec associatio conjugalis copula dicitur. Unde patet quod bene dixerunt illi qui dixerunt, quod consentire in
matrimonium est consentire in carnalem copulam implicite, non explicite. Non enim debet intelligi, nisi sicut
implicite continetur effectus in sua causa: quia potestas carnalis copulae, in quam consentitur, est causa carnalis
copulae, sicut potestas utendi re sua est causa usus.
RA1
Ad primum ergo dicendum, quod consensus in matrimonium ideo est damnabilis post votum virginitatis, quia
per talem consensum datur potestas ad id quod non licet; sicut peccaret qui daret potestatem alteri accipiendi
illud quod ipse in deposito habet, non solum in hoc quod ei actualiter traderet.
De consensu autem beatae virginis infra dicetur.
RA2
Ad secundum dicendum, quod inter fratrem et sororem non potest esse potestas in invicem ad carnalem copulam,
sicut nec licite carnalis copula; et ideo ratio non consequitur.
RA3
Ad tertium dicendum, quod illa conditio explicita non solum actui, sed potestati contrariatur carnalis copulae; et
ideo est contraria matrimonio.
RA4
Ad quartum dicendum, quod initiatum matrimonium respondet consummato, sicut habitus vel potestas actui qui
est operatio.
RC
Rationes autem contrariae ostendunt quod non sit consensus in carnalem copulam explicite; et hoc verum est.
EX
Sine quibus legitime fit quantum ad virtutem, non honestatem sacramenti. Contra. In secundis nuptiis non est
benedictio sacerdotalis, et tamen est honestas matrimonii. Et dicendum, quod non est ibi honestas quantum ad
perfectam significationem matrimonii; unde propter defectum sacramenti benedictio intermittitur.
Matrimonium non facit consensus etc.. Hoc intelligitur quantum ad judicium ecclesiae; sed quantum ad judicium
conscientiae solus consensus matrimonium facit firmum.
Quia non de capite, nec de pedibus, sed de latere.
Videtur quod sit de excellentissimo loco sumpta: quia cor est membrorum principalissimum, juxta quod sunt
costae. Et dicendum, quod cor est nobilissimum quantum ad originem vitae, sed caput quantum ad
complementum virtutum, quibus fit motus et sensus, in quibus consistit vita sensitiva.

|+d29.q1 Distinctio 29, Quaestio 1
|a0 Prologus
Postquam ostendit Magister quod consensus sit causa matrimonii, hic ostendit quibus impediatur consensus, ne
matrimonium efficere possit; et dividitur in partes duas: in prima determinat de impedimento coactionis; in
secunda de impedimento erroris, 30 dist., ibi: nec solum coactio impedit vel excludit consensum, sed etiam error.
Prima in tres: in prima ostendit quod coactus consensus non facit matrimonium; in secunda ostendit quod si post
coactionem liber consensus adveniat, matrimonium verum erit, ibi: verumtamen qui inviti et coacte conjuncti
sunt, si postea ab aliquo temporis spatio sine contradictione et querimonia cohabitaverint, facultate discedendi
vel reclamandi habita, consentire videntur; in tertia, qualiter intelligendus sit aliquis consentire, ibi: consentire
autem probatur.

1920

