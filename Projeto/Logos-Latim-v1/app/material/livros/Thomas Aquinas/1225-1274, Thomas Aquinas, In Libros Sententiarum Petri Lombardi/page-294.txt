cum sit respectu malorum, nihil ad scientiam pertinens addit supra praescientiam; et ideo de ea hic mentionem
non facit.
Ad hoc ita a quibusdam opponitur. Hic ponuntur tres rationes, quae quasi per eamdem viam procedunt: nisi quod
prima accipitur ex praescientia abstracte significata; secunda ex praescientia significata concretive et verbaliter,
ut cum dicitur praescire; tertia ex praescientia significata concretive et non neutraliter, ut cum dicitur praescius;
et rationes in littera patent.
Verumtamen creator ita relative dicitur ut essentiam non significet. Videtur hoc esse falsum.
Quia cum sit nomen verbale, significat actum. Sed actus creationis, secundum quod est in Deo, est divina
essentia. Ergo significat essentiam.
Et dicendum quod in creatione, prout est actio divina, duo est considerare; scilicet operationem ipsam, et
habitudinem ad creaturam. Magister autem accipit hoc nomen creator, non secundum quod imponitur ab
operatione quae proculdubio essentia est; sed secundum quod imponitur ab habitudine, quae non est essentia, nec
est aliquid in Deo realiter, ut prius dictum est.

|+d36.q1 Distinctio 36, Quaestio 1
|a0 Prologus
Postquam Magister ostendit quod scientia Dei universaliter est omnium, et exinde dicuntur res in Deo esse; hic
inquirit, quomodo cognita sint in ipso Deo cognoscente, et dividitur in partes duas: in prima ostendit, quomodo
res quas cognoscit, sint in Deo; in secunda quomodo Deus sit in rebus, 37 distinct.: et quoniam demonstratum est
ex parte quomodo omnia dicantur esse in Deo, addendum videtur hic quibus modis dicatur Deus esse in rebus.
Prima in duas: in prima inquirit, utrum omnia quae Deus scit, possint dici in essentia ejus esse; et ostendit quod
non; in secunda inquirit, utrum omnia possint esse in Deo, ibi: post praedicta quaeritur...
Utrum concedendum sit simpliciter mala esse in Deo.
Et circa hoc tria facit: primo movet quaestionem et determinat eam; secundo confirmat determinationem, ibi:
proinde si diligenter inspiciamus, idem videtur esse omnia esse ex Deo et per ipsum et in ipso; tertio inducit
epilogando conclusionem in tota distinctione intentam, ibi: ex praemissis apertum est quod in Dei cognitione,
sive praescientia, sunt omnia. Circa secundum tria facit: primo probat mala non esse in Deo, cum non sint ex
ipso vel per ipsum; secundo ostendit, quomodo haec tria distinguenda sunt: ex ipso, et per ipsum, et in ipso,
secundum quod ad personas distinctas referuntur, ibi: praeterea sciendum est; tertio distinguit inter esse de ipso
et esse ex ipso, ibi: illud etiam hic annectendum est.
Hic est duplex quaestio. Prima de his quae a Deo cognoscuntur. Secunda de ideis, per quas res cognoscit.
Circa primum quaeruntur tria: 1 utrum Deus cognoscat singularia; 2 utrum cognoscat mala; 3 qualiter ea quae
cognoscit, in ipso esse dicuntur.
|a1 Articulus 1: Utrum Deus cognoscat singularia.
AG1
Ad primum sic proceditur. Videtur quod Deus non cognoscat singularia. Dicit enim boetius, quod universale est
dum intelligitur, particulare dum sentitur.
Sed in Deo non est potentia sensitiva, cum sit virtus impressa organo corporali, nisi forte metaphorice sumendo.
Ergo videtur quod cognitio singularium Deo non conveniat.
AG2
Praeterea, nihil cognoscitur ab aliquo nisi secundum quod est in cognoscente. Sed particulares effectus non sunt
in causis universalibus nisi in potentia. Ergo videtur, cum essentia divina sit universalis causa omnium, in qua
omnia cognoscit, quod singularium propriam cognitionem non habeat.
AG3
Praeterea, omnis cognitio est per assimilationem cognoscentis ad cognitum. Sed singulare non est singulare nisi
per materiam. Ergo nulla virtus quae abstrahit a materia et ab omnibus appenditiis ejus, potest cognoscere
singulare inquantum est singulare. Sed intellectus divinus est maxime a materia et a conditionibus materialibus
separatus.
Ergo Deus singularia non cognoscit.
AG4
Praeterea, sicut dicit dionysius, eodem modo creaturae participant, quamvis sint diversae, unam Dei bonitatem,
sicut plures lineae egrediuntur ab uno centro, et sicut plures figurationes fiunt ab uno sigillo. Sed qui cognoscit
centrum non ex hoc cognoscit lineas productas a centro inquantum est haec et illa, sed in communi tantum; et
similiter est in alio exemplo inducto.
Ergo videtur quod Deus cognoscendo seipsum, non cognoscat singularia inquantum hujusmodi.
SC1
294

