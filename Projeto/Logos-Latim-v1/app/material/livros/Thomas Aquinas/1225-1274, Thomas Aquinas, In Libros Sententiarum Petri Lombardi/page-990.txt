Ad tertiam quaestionem dicendum, quod claritas vel limpiditas visionis contingit ex tribus. Primo ex efficacia
virtutis visivae: quia qui sunt fortioris visus, magis limpide vident. Secundo ex claritate lucis sub qua claritate
visibile videtur; sicut clarius videtur aliquid in lumine solis quam in lumine lunae. Tertio ex comparatione
visibilis, vel ejus in quo aliquid videtur, ad videntem: quia quod a remotiori videtur, minus clare videtur. Et
propter haec tria non potest anima Christi ita limpide videre ea quae videt in verbo, sicut ipsum verbum. Primo,
quia non habet tantum virtutem in intelligendo; secundo, quia lumen sub quo videt, deficit a lumine increato;
tertio quia essentia divina, quae est exemplar rerum, in quo res videntur, est magis conjuncta Deo quam alicui
creaturae, quia est idem secundum rem.
RA1
Ad primum ergo dicendum, quod anima Christi est speculum clarissimum respectu creaturarum; non tamen
pertingit ad claritatem divinam. Nec ex hoc sequitur quod sit in eo aliqua obscuritas, sicut nec in minus albo est
aliqua nigredo, sed albedo minus intensa.
RA2
Ad secundum dicendum, quod quamvis limpiditas cognitionis divinae in infinitum excedat limpiditatem
cognitionis animae Christi; non tamen sequitur quod possit esse alia creatura limpidius cognoscens quam anima
Christi: quia pervenit ad ultimum gradum creaturae possibilem, sicut supra dictum est de gratia ejus.
RA3
Ad tertium dicendum, quod limpiditas intelligendi non est tantum ex parte intelligibilis; sed etiam ex parte
intelligentis. Unde quamvis aliqua res ab anima Christi sciatur secundum omnem suam cognoscibilitatem, tamen
melius cognoscitur ab ipso Deo quantum ad modum intelligentis; eo quod minimum intelligibile intelligit
claritate infinita, sicut etiam rem parvam creat potentia infinita.
Articulus 2D
AG1
Ulterius. Videtur quod anima Christi non uno intuitu omnia videat quae in verbo cognoscit.
Quia, sicut dicit Philosophus, scimus plura, intelligimus vero unum. Sed non videt anima Christi aliqua in verbo
nisi intelligendo.
Ergo non potest uno intuitu omnia videre.
AG2
Praeterea, anima Christi in verbo videt omnia quae videt verbum. Sed verbum videt infinita.
Ergo et anima Christi videt infinita. Si igitur simul actu omnia videret quae ibi videt, esset pertransire actu
infinita; quod non contingit.
AG3
Praeterea, quantitas virtutis commensuratur operationi. Sed anima Christi est finita. Ergo non potest in
operationem infinitam, nec in infinitas operationes simul. Sed si omnia infinita videt simul anima Christi diversis
operationibus secundum diversa objecta, habet infinitas operationes simul. Si autem una operatione, habet
infinitam operationem, quod est impossibile. Ergo non videt actu omnia simul quae videt in verbo.
AG4
Praeterea, Angeli beati non vident simul actu quidquid vident in verbo: unde et unus alium illuminat. Sed visio
qua anima Christi videt in verbo, est similis illi visioni. Ergo non omnia simul videt in verbo.
SC1
Sed contra, Philosophus dicit, quod felicitas non consistit in habitu, sed in operatione. Sed Christus est perfecte
felix et beatus.
Ergo est in actu omnium eorum quae cognoscit.
SC2
Praeterea, quaecumque cognoscuntur, cognoscuntur vel habitu vel actu. Sed Christus non videt per aliquem
habitum specierum ea quae videt in verbo. Si ergo non videt actu, nullo modo cognoscit nisi in potentia.
SC3
Praeterea, quaecumque videntur in una specie simul videntur, sicut homo simul videt quantitatem et colorem.
Sed omnia quae videt anima Christi in verbo, videt in una essentia verbi quasi in una specie. Ergo anima Christi
omnia simul videt.
CO
Ad quartam quaestionem dicendum, quod ratio quam assignant Philosophi, quare intellectus noster non potest
simul plura intelligere, est haec, quia oportet quod intellectus figuretur specie rei intelligibilis. Impossibile est
autem quod simul figuretur pluribus speciebus, sicut impossibile est quod corpus simul figuretur pluribus figuris.
Et ideo si aliqua cognoscuntur per unam speciem, illa nihil prohibet simul cognosci; sicut homo intelligens
quidditatem hominis, simul intelligit animal et rationale: et propter hoc etiam intelligens propositionem, simul
intelligit praedicatum et subjectum, quia intelligit ea ut unum. Et ideo, cum anima Christi intelligit omnia quae
sunt in uno, scilicet verbo, etiam simul et uno intuitu omnia cognoscit actu. Et similiter est de aliis beatis

990

