Ad secundum dicendum, quod perfectio aliorum sacramentorum consistit in usu materiae, istius autem in
materiae consecratione; et ideo forma etiam in aliis sacramentis est in verbis quae dicuntur in usu sacramenti; in
hoc autem forma sacramenti est in verbis quae dicuntur in consecratione materiae consecratae.
Articulus 1B
AG1
Ulterius. Videtur quod non tantum in his verbis consistat forma: hoc est corpus meum. Sicut enim dicit eusebius
emissenus, invisibilis sacerdos visibiles creaturas in suum corpus convertit dicens: accipite et comedite etc.. Ergo
haec etiam est forma: accipite et comedite.
AG2
Praeterea, illud quod non est de substantia formae, non debet interponi inter substantialia formae, in hoc
sacramento, sicut nec in aliis. Sed inter haec verba, in libris Romanis interposita invenitur haec conjunctio enim.
Ergo hoc etiam est de forma, et non tantum verba praedicta.
CO
Ad secundam quaestionem dicendum, quod in hoc sacramento, sicut in aliis, duo sunt; scilicet consecratio
materiae, et usus materiae consecratae; et haec duo per verba Domini exprimuntur.
In hoc enim quod dicitur. Accipite et manducate ex hoc omnes, praecipitur usus sacramenti; in hoc autem quod
dicitur, hoc est corpus meum, traditur materiae consecratio. Et quia consecratio materiae est ad usum fidelium,
ideo usus praemittitur in institutione sacramenti, quamvis sequatur in executione: quia finis est prior in intentione
et cognitione, et ultimus in operatione. Sed quia, ut dictum est, usus materiae in hoc sacramento non est de
essentia sacramenti, sicut in aliis; ideo illa verba quae ad usum pertinent, non sunt de forma, sed tantum illa quae
ad consecrationem materiae pertinent, scilicet, hoc est corpus meum.
RA1
Ad primum ergo dicendum, quod quamvis sacramenti usus non sit de essentia sacramenti, est tamen ad
completum esse ipsius, inquantum pertingit ad hoc quod institutum est; et ideo quandoque dicuntur esse de
forma non solum illa quae pertinent ad consecrationem, sed etiam illa quae pertinent ad usum; et sic loquitur
Ambrosius et eusebius et Magister in littera.
RA2
Ad secundum dicendum, quod haec conjunctio enim importat ordinem consecrationis ad usum materiae
consecratae; et ideo sicut verba quae pertinent ad usum, non sunt de forma, ita nec praedicta conjunctio. Apponi
autem debet secundum usum Romanae ecclesiae, quae a beato Petro initium sumpsit. Nec est simile de hoc
sacramento et de aliis. Verba enim formae hujus sacramenti proferuntur a ministro in persona Christi quasi
recitative; et ideo oportet apponere continuationem ad recitationem praemissam, quam facit conjunctio enim.
Aliorum autem sacramentorum formae ex persona ministri proferuntur; et ideo non oportet interponere aliquid
quod non sit de forma ratione continuationis, cum absolute proferantur.
Articulus 1C
AG1
Ulterius. Videtur quod forma haec non sit conveniens. In forma enim sacramenti debet exprimi hoc quod in
sacramento geritur per actum convenientem materiae, sicut in forma baptismi dicitur: ego te baptizo; et in forma
confirmationis: confirmo te chrismate salutis. Sed non ponitur in verbis praemissis aliquid pertinens ad
transubstantiationem, quae fit in hoc sacramento, panis scilicet in corpus Christi. Ergo non est conveniens forma.
AG2
Praeterea, dispensatur hoc sacramentum per ministros ecclesiae, sicut et alia sacramenta. Sed in formis aliorum
sacramentorum ponitur aliquid pertinens ad ministrum. Ergo cum in hac forma non ponatur actus ministri,
videtur quod sit incompetens.
CO
Ad tertiam quaestionem dicendum, quod minister in sacramentis dupliciter operatur.
Uno modo ut verba pronuntians; alio modo actum aliquem exteriorem exercens, ut in baptismo patet; et
utrumque istorum est sacramentalis causa ejus quod divina virtute, quae in sacramentis latet, perficitur. Causa
autem sacramentalis significando efficit; unde in illis sacramentis in quibus utroque modo minister operatur,
oportet quod verba prolata significent actum exercitum, et actus exterior significet interiorem effectum, ut in
baptismo patet: quia ablutio exterior, quam verba formae exprimunt, significat interiorem ablutionem, quam
divina virtus perficit in sacramento latens. Ubi ergo minister non operatur nisi verba pronuntians, oportet quod
verborum significatio immediate ad hoc quod efficitur, referatur; in hoc autem sacramento, cujus perfectio in
ipsa materiae consecratione consistit, non habet minister actum nisi pronuntiatione verborum, sicut nec in aliqua
alia materiae sanctificatione. Unde oportet quod verba formae significent hoc quod virtus divina in secreto facit;
hoc autem est esse corpus Christi sub speciebus illis; et ideo haec est conveniens forma in sacramento: hoc est
corpus meum, quae hoc quod dictum est, significat.
RA1
1491

