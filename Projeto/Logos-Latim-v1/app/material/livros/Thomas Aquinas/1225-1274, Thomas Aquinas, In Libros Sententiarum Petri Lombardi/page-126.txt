et generat. Filius autem non potest, nec generat; nec tamen aliqua divisio potestatis aut operationis sequitur; et
similiter videtur in proposito.
Sed dicendum, quod si dare et procedere temporaliter esset tantum secundum relationem aeternae originis,
rationes non valerent, sicut nec de generatione.
Sed quia hoc includit etiam efficientiam respectu quorumdam effectuum in creatura, qui communiter sunt a tota
trinitate; ideo rationes necessario concludunt.

|+d15.q4 Distinctio 15, Quaestio 4
|a0 Prologus
Hic quaeritur, utrum semel tantum missus sit filius, an saepe mittatur. Hic determinat de missione filii secundum
speciales modos ipsius; et dividitur in partes duas: in prima determinat veritatem; in secunda removet
objectionem, ibi: hic quaeritur, cur pater non dicitur missus, cum ex tempore a quoquam cognoscitur, sicut filius.
Prima in duas: in prima distinguit duos modos missionis filii; in secunda assignat ipsorum differentiam, ibi: ecce
distincti sunt duo modi missionis filii. Prima in duas: in prima movet quaestionem; in secunda ponit solutionem,
ibi: ad quod dicimus quod duobus modis dicitur filius mitti.
Ecce distincti sunt duo modi missionis filii.
Hic assignat differentiam inter duos modos assignatos; et dividitur in duas, secundum duas differentias quas
assignat. Secunda, ibi: praeterea notandum est.
Hic quaeritur, cur pater non dicitur missus, cum ex tempore a quoquam cognoscitur, sicut filius.
Hic excludit objectionem, et circa hoc tria facit: primo movet objectionem, secundo ponit solutionem, ibi: ad
quod dicimus. Quia in eo est principii auctoritas; tertio ex solutione improbat quorundam errorem, quem primo
ponit ibi: ideoque putaverunt quidam haeretici... Patrem esse majorem et filium minorem; secundo improbat, ibi:
quod Augustinus improbat.
Ad intellectum hujus partis de duobus quaeritur.
Primo de missione filii invisibili, secundum se; quia de visibili dicetur in 3. Secundo de missione per
comparationem ad eos ad quos sit missio.
Circa primum tria quaeruntur: 1 utrum missio invisibilis conveniat filio; 2 utrum fit distincta a missione spiritus
sancti invisibili; 3 utrum aliqua missio sit aeterna, sicut processio est aeterna et temporalis.
|a1 Articulus 1: Utrum filius invisibiliter mittatur in mentem.
AG1
Ad primum sic proceditur. Videtur quod filius invisibiliter in mentem non mittatur. Ad missionem enim divinae
personae requiritur quod cognoscatur ipsa persona adveniens; et praecipue in missione sapientiae, quam nullus
habens ignorat.
Sed adveniente filio, non cognoscitur ejus adventus.
Job 9, 11: si venerit ad me, non intelligam.
Ergo videtur quod filius non mittatur in mentem.
AG2
Item, missio est idem quod processio temporalis, ut supra dictum est, dist. Ista, quaest. 1, art. 1. Sed, sicut supra
diximus, processio non habet quod dicatur temporalis, nisi secundum respectum in quem est; quem respectum
habet processio spiritus sancti ex ipso modo processionis, inquantum procedit ut amor. Cum igitur processio filii
ex suo modo non habeat respectum ut in quem, sed solum ut a quo, videtur quod processio temporalis filio non
conveniat, et ita nec missio.
AG3
Praeterea, persona divina non mittitur nisi in donis gratiae gratum facientis. Sed dona pertinentia ad intellectum
quae appropriantur filio, non sunt gratum facientia, cum sint communia bonis et malis, ut dicitur 1 corinth. 13: si
habuero omnem scientiam... Caritatem autem non habuero, nihil sum. Ergo filius non dicitur mitti invisibiliter in
donis sibi appropriatis; et ita nullo modo.
SC1
In contrarium est quod habetur Sap. 9, 10: mitte illam, sapientiam, de caelis, scilicet tuis, a sede magnitudinis
tuae. Non autem loquitur de sapientia essentialiter dicta; quia illa non mittitur, cum non sit ab alio. Ergo loquitur
de sapientia genita, quae est filius.
SC2
Item, Augustinus: sicut filium generari, est ipsum esse a patre; ita filium mitti est cognosci quod sit a patre. Hoc
autem contingit. Ergo et filium mitti.
CO

126

