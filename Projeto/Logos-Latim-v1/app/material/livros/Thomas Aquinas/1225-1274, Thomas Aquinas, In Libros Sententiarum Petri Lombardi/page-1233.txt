RA5
Ad quintum dicendum, quod istae virtutes sunt in Angelis alio modo quam in hominibus, etiam in patria: quia
homines perpessi sunt hujusmodi passiones, quae per dictas virtutes refrenantur, vel naturam habent ut perpeti
possint; quod non est de Angelis. Unde in Angelis et in Deo sunt sicut exemplares; in hominibus autem sicut
virtutes purgati animi in patria. Tamen sciendum, quod Philosophus loquitur de virtutibus acquisitis, quae
perficiunt hominem in vita civitatis terrenae, in qua vita non habemus cum Angelis aliquam communicationem:
unde non est simile de illis virtutibus quae perficiunt in vita civitatis Dei, quae constituitur ex Angelis et
hominibus.
RA6
Ad sextum dicendum, quod patientia dicitur non manere quantum ad actum quem habet circa mala tolerabilia;
manet tamen habitus, et actus quem habet in quiete finis proprii.

|+d33.q2 Distinctio 33, Quaestio 2
|a0 Prologus
Deinde quaeritur specialiter de virtutibus cardinalibus: 1 quae et quot debent dici cardinales; 2 de materiis et
objectis earum, 3 de actibus; 4 de subjectis; 5 quae ipsarum sit principalior.
|a1 Articulus 1: Utrum aliquae virtutes debeant dici cardinales.
Articulus 1A
AG1
Ad primum sic proceditur. Videtur quod nullae virtutes debeant dici cardinales. Quia eaedem virtutes quae
cardinales dicuntur, dicuntur etiam generales: unde et tullius eis partes assignat. Sed virtutes sunt distinctae ab
invicem; ut dictum est. Ergo videtur quod non debeant dici cardinales.
AG2
Praeterea, ea quae dividuntur ab invicem, sunt simul, secundum Philosophum; et ita unum non est principalius
altero. Sed virtutes condividunt ab invicem genus virtutis. Ergo una non est principalior altera; et ita nec una
debet dici cardinalis respectu alterius.
AG3
Praeterea, virtutes dividuntur contra vitia.
Sed vitia principalia non dicuntur cardinalia, sed capitalia. Ergo virtutes principales debent dici capitales, et non
cardinales.
AG4
Praeterea, si dicuntur cardinales, quia eis pervenitur ad vitam aeternam, ut dicitur in littera; eadem ratione omnes
virtutes sunt dicendae cardinales, quia omnibus vitam meremur.
SC1
Sed contra est quod dicitur in littera.
CO
Respondeo dicendum ad primam quaestionem, quod virtutes quatuor quae hic enumerantur, dicuntur generales,
et principales, et cardinales.
Quia enim principium cujuslibet rei est potissima pars ejus, etiam plus quam dimidium, ut dicitur in 1 ethic., ideo
illud quod est potissimum in quolibet genere, dicitur principale in genere illo. Et quia habitus pensatur ex
actibus, et actus ex objectis sive materia; ideo virtutes principales dicuntur quae sunt circa illud quod est
potissimum in materia vel materiis virtutum; sicut potissimum in illis quae ad concupiscibilem pertinent, sunt
delectationes secundum tactum; unde temperantia, quae est circa illas delectationes, est virtus principalis; et
eutrapelia, quae est circa delectationes quae sunt in ludis, est virtus secundaria: sicut ars ad quam pertinet finis
navis, qui est navigatio, scilicet gubernatoria, est principalis respectu illius artis quae facit navem, quia finis est
potissimum in unoquoque; et in arte quae facit navem, est principalior illa quae inducit formam quam quae
praestat materiam. Et quia ad illud quod est potissimum in qualibet re, ordinantur omnia quae sunt illius rei; ideo
virtutes et artes principales movent secundum suum imperium virtutes et artes secundarias ad actus proprios,
sicut ars gubernatoria imperat ei quae facit navem; et ex hoc dicitur architectonica respectu ejus, quasi princeps
ipsius. Et quia actus moti fundantur super actione moventis, ideo actus secundariae virtutis fundantur super
actione principali, sicut fundatur super cardinem motus Ostii; et ideo virtus principalis dicitur esse cardinalis, et
virtus secundaria dicitur adjuncta illi. Omne autem quod movetur ab aliquo, agit in virtute moventis sicut
instrumentum ejus: et ideo etiam motus virtutis cardinalis participatur quodammodo in virtutibus adjunctis: et
secundum hoc virtus cardinalis dicitur generalis, inquantum pluribus virtutibus adjuncta; dicitur pars ejus,
inquantum modum suum participat.
1233

