Sed contra, nullus tenetur abolere jam factum, quod non tenetur vitare antequam fiat. Sed homo non tenetur
vitare veniale peccatum antequam faciat; alias peccaret mortaliter faciens ipsum. Ergo multo minus tenetur
poenitere de eo.
CO
Ad quartam quaestionem dicendum, quod cum dicitur aliquis ad aliquid teneri, quaedam necessitas importatur ad
illud. Necessitas autem est duplex. Una est absoluta; et secundum hanc homo tenetur facere illa sine quibus non
est salus; et sic non tenetur ad peccati venialis poenitentiam, quia mortem ex hoc non incurrit; nisi forte de
contemptu dimittat. Alia est ex suppositione alicujus finis; sicut dicitur aliquid esse necessarium sine quo non
possumus finem intentum consequi; et hoc modo necessarium est quod homo de venialibus poeniteat, si ei
remitti debeant in hac vita. Sed secundum hoc non proprie dicitur teneri aliquis ad aliquid; et ideo dicendum,
quod homo non tenetur ad poenitentiam venialium, nisi large sumendo.
RA1
Ad primum ergo dicendum, quod si nunquam de venialibus poeniteat, potest ad vitam pervenire: quia etiam post
hanc vitam venialia remittuntur, ut infra dicetur.
RA2
Ad secundum dicendum, quod dissensus dicit poenitentiam ad peccatum futurum; sed poenitentia dicit
displicentiam peccati praeteriti; et ideo non oportet quod dissensus ad poenitentiam pertineat.
Articulus 2E
AG1
Ulterius. Videtur quod partes istae tres non sint sufficientes. Quia sicut post baptismum peccatur venialiter et
mortaliter; ita ante baptismum.
Sed post baptismum distinguitur poenitentia venialis et mortalis peccati. Ergo et ante baptismum; et sic sunt
quatuor.
AG2
Praeterea, plus distat poena a culpa quam veniale a mortali. Sed de poenis praesentis miseriae oportet poenitere,
ut Augustinus dicit in lib.
De poenitentia.
Ergo cum distinguatur poenitentia venialium a poenitentia mortalium, debet etiam distingui poenitentia qua nos
poenitet de poenis hujus peregrinationis, a poenitentia venialium.
AG3
Praeterea, poenitentia solemnis est quidam poenitentiae modus, ut supra dictum est, dist. 14, qu. 1, art. 5. Ergo
cum de ipsa mentionem non faciat, videtur insufficienter partes ponere.
CO
Ad quintam quaestionem dicendum, quod istae partes poenitentiae distinguuntur secundum diversos modos
quibus poenitentia agitur; unde sunt partes subjectivae poenitentiae virtutis, non poenitentiae sacramenti: quia
una pars non pertinet ad poenitentiae sacramentum, quamvis aliae duae ad poenitentiam, secundum quod est
sacramentum, pertinere possint. Et accipiuntur isti modi secundum diversum statum poenitentis: quia aut est
extra ecclesiam etiam numero, et sic est prima poenitentia quae est ante baptismum; aut est extra merito, sed non
numero; et sic est secunda, quae est de mortalibus; aut omnino est intra ecclesiam; et sic competit ei tertia, quae
est de venialibus.
RA1
Ad primum ergo dicendum, quod status hominis ante baptismum non diversificantur per veniale et mortale
quantum ad hoc quod est esse de ecclesia vel non esse; sed diversificantur per veniale et mortale post, quia per
mortale post baptismum commissum efficitur aliquis extra ecclesiam merito, sed non per veniale; et ideo non est
similis ratio.
RA2
Ad secundum dicendum, quod de poenis dicitur esse poenitentia ab Augustino, secundum quod inclinant ad
culpam, large etiam poenitentiam pro displicentia sumendo.
RA3
Ad tertium dicendum, quod poenitentia solemnis non diversificat statum poenitentis quantum ad id quod dictum
est; et ideo de ea non fit hic mentio.

|+d16.q2 Distinctio 16, Quaestio 2
|a0 Prologus
Deinde quaeritur de remissione venialium; et circa hoc quaeruntur duo: 1 de modo remissionis; 2 de causa
remissionis.
1694

