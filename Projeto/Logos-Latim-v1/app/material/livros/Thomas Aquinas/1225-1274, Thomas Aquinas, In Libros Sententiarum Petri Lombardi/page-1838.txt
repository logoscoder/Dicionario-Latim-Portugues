ante Christi adventum, et aliquis modus poenitentiam agendi. Et in lege quidem Moysi erat determinatus modus;
sed alius quam modo sit; tempore autem legis naturae non erat aliquis modus determinatus; sed quilibet,
secundum quod sibi veniebat in cor, modum poenitendi sibi determinabat: quia sacramenta omnia illius temporis
voto celebrabantur, secundum Hugonem; et sic poenitentia est sacramentum et veteris legis, et novae legis, et
legis naturae; et inquantum est sacramentum novae legis, non fuit ante Christi adventum institutum; inquantum
fuit legis naturae, non fuit determinate institutum, sed admonitus fuit homo ut sibi determinaret aliquem
poenitendi modum: quae quidem admonitio esse non debuit ante culpam, post quam magis medicinae necessitas
cognoscitur; et sic poenitentia, etsi non inquantum est sacramentum novae legis, tamen aliquo modo fuit instituta
ante Christi adventum; sed nullo modo ante peccatum.
RA1
Ad primum ergo dicendum, quod sacramentum etiam poenitentiae praeparatum erat in Dei praevisione ante
peccatum, sed non institutione; sicut et poena inferni non erat ordinata ad hominis poenam ante peccatum, sed in
Dei praevisione; sed ad poenam Daemonis, qui jam peccaverat, erat etiam actu ordinata.
RA2
Ad secundum dicendum, quod illa impositio poenae non fuit poenitentiae sacramenti, sed magis actus
vindicativae justitiae, cum ad poenitentiam admonuit, ubi dixit: Adam ubi es? ubi secundum Glossam inducitur
ad recognitionem peccati.
RA3
Ad tertium dicendum, quod in lege Moysi erat aliqua confessio: quia in generali profitebatur peccatum suum
oblationem in lege faciens pro peccato statutam, non autem in speciali, sicut est in nova lege: nec iterum fiebat
sacerdoti habenti claves, quae confessio est sacramentalis: nec satisfactio erat secundum arbitrium talis
sacerdotis: nec contritio cum proposito talis confessionis et satisfactionis; et ideo aliqua poenitentia erat tunc, sed
non quae nunc est sacramentum.
Articulus 3C
AG1
Ulterius. Videtur quod non sit institutum in nova lege post Christi adventum. Quia lex nova est lex remissionis et
gratiae. Sed poenitentia est sacramentum punitionis: quia est vindicta quaedam, ut Augustinus dicit. Ergo non
debuit nova lege institui.
AG2
Praeterea, institutio sacramentorum cum pertineat ad potestatem excellentiae, soli Christo competit.
Sed Christus non legitur instituisse hoc sacramentum: non enim potest dici quod instituerit ubi dicit Matth. 3, 2:
poenitentiam agite; quia eadem ratione joannes instituisset, qui prius hoc praedicavit; et etiam nondum erant
claves ecclesiae, quae efficaciam sacramento isti praebent: nec iterum potest dici quod instituerit quando misit
leprosos ad sacerdotes: quia dispensatio hujus sacramenti non pertinet ad sacerdotes legales, ad quos leprosi
missi fuerunt. Ergo hoc sacramentum non est in nova lege institutum.
AG3
Praeterea, sacramento eucharistiae, quod Christus instituit, ipse etiam est usus. Sed nunquam legitur usus hoc
sacramento, quia joan. 8, peccatum adulterae remisit sine hoc sacramento, quia poenam satisfactoriam non
injunxit. Ergo ipse non instituit.
SC1
Sed contra, poenitentia est sacramentum novae legis. Sed sacramenta alicujus legis in illa lege habent
institutionem. Ergo in nova lege est institutum.
CO
Ad tertiam quaestionem dicendum, quod poenitentia in diversis locis est a Deo instituta quantum ad diversa.
Quantum enim ad utilitatem est instituta Matth. 3, 2, ubi dicit: poenitentiam agite: unde sequitur: appropinquabit
enim regnum caelorum; sed quantum ad necessitatem, ubi dixit Luc. 13, 5: nisi poenitentiam egeritis, omnes
simul peribitis; sed quantum ad potestatem clavium Matth. 16, 19, ubi dixit Petro: quodcumque ligaveris super
terram, erit ligatum et in caelis; et quodcumque solveris super terram, erit solutum et in caelis; et joan. 20, 23,
ubi dixit omnibus: quorum remiseritis peccata, remittuntur eis; sed postea Jacobus expressit aliquid de
poenitentiae modo, Jacobi 5, 16, ubi dixit: confitemini alterutrum peccata vestra.
RA1
Ad primum ergo dicendum, quod poena quae assumitur in poenitentia, est quasi nihil respectu poenae quae
dimittitur; et ideo poenitentia est magis remissionis sacramentum quam punitionis.
RA2
Ad secundum dicendum, quod Dominus prius instituit Matth. 3, poenitentiae sacramentum, ut dictum est, cum
dixit: poenitentiam agite. Non est enim idem poenitere et poenitentiam agere: quia agere poenitentiam est
exterius poenitentiam interiorem demonstrare. Nec joannes instituit, quamvis similiter praedicasset: quia joannes
praedicavit ut praeco regis; Christus ut rex, et legifer noster, cujus erat sermo potestatem habens, ut dicitur
Matth. 7. Sed ubi ad sacerdotes remisit, non instituit, sed praefiguravit sacramentum poenitentiae.
1838

