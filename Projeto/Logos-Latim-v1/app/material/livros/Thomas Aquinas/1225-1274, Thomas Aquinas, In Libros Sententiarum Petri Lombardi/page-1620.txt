Ad secundam quaestionem dicendum, quod secundum Philosophum in 5 ethic., tam justitia quam amicitia in
aequalitate quadam consistit. Qui ergo aliquem offendit, contra aequalitatem amicitiae peccat, inquantum
affectum debitum non impendit; et contra aequalitatem justitiae, inquantum rem debitam subtrahit. Et sicut haec
duo in offensa quandoque dividuntur, ita etiam in recompensatione separantur; sicut quando poena per
violentiam offendenti infertur, fit recompensatio quantum ad justitiam, sed non quantum ad amicitiam. Similiter
quando offendens offensum verbis placat, nondum re subtracta restituta, fit recompensatio amicitiae, sed non
justitiae. Peccator ergo per effectum peccati amicitiam Dei violavit, et per inobedientiam divinae legis honorem
debitum Deo subtraxit; et ex primo amittit gratiam et incurrit offensam; ex secundo meretur poenam, ut ab eo qui
per inobedientiam subtraxit, subtrahatur per poenam; et hoc poenae meritum reatus dicitur; et ideo per
poenitentiam, qua homo se Deo supponit, peccata praeterita detestando cum emendationis proposito, remittitur
quidem peccatum quantum ad offensam, sed non oportet quod remittatur quantum ad totum reatum nisi poena
jam soluta; et sic per poenitentiam non simul cum culpae dimissione totus etiam reatus dimittitur.
RA1
Ad primum ergo dicendum, quod sicut quod est perfectum, est efficacius ad agendum quam imperfectum; ita
quod est perfectum, est difficilius ad fiendum; unde sicut bonum est efficacius ad agendum quam malum, ita
difficilius est ad constituendum quam malum. In hoc ergo efficacior apparet actio boni quam actio mali, quod
actio mali nunquam terminatur ad malum quod non habet admixtum bonum; sed actio boni terminatur ad bonum
quandoque cui non admiscetur malum. Non tamen oportet quod, si aliquod malum per unum actum malum
incurritur, per unum actum bonum opposita bona reparentur.
RA2
Ad secundum dicendum, quod secundum Philosophum in 5 ethic., in recompensatione injuriae justitia
commutativa non semper aequalem quantitatem absolute in poena infert ei qui in culpa fuit; non enim si aliquis
percussit principem, oportet ipsum solum repercuti, sed etiam gravius puniri. Infert tamen aequalem poenam
habita prius comparatione ad personam in quam culpa commissa fuit. Et ideo, cum per poenitentiam homo de
seipso justitiam Deo faciat, non sufficit tantus dolor in poenitentia quanta fuit delectatio in culpa; quia illa
delectatio in injuriam Dei fuit, inquantum Deo praetermisso homo delectationi se subdidit ad peccandum.
RA3
Ad tertium dicendum, quod baptismus est spiritualis regeneratio; et quia non potest esse generatio unius nisi per
corruptionem alterius, ideo oportet quod in baptismo quidquid ad praecedentem vitam pertinebat, totum
aboleatur, scilicet et culpa et reatus, nisi sit defectus ex parte recipientis.
Sed poenitentia non est regeneratio, sed magis reparatio vitae prius habitae; et ideo non est similis ratio.
Articulus 1C
AG1
Ulterius. Videtur quod per poenitentiam etiam reliquiae peccati actualis tollantur, sicut pronitas ad malum,
habitudo, et hujusmodi. Quia in generatione naturali non solum tollitur forma contraria, sed etiam dispositiones
ad formam illam.
Sed gratia quae per poenitentiam datur, est potentior quam forma naturalis. Ergo non solum tollit culpam, sed
etiam hujusmodi reliquias, quae sunt dispositio ad culpam.
AG2
Praeterea, sicut gratia est in essentia animae, ita virtus in potentia. Sed poenitentia restituit gratiam et virtutes, ut
dicitur. Ergo sicut per gratiam aufert culpam ab anima ipsa, ita et per virtutes aufert reliquias a potentiis.
SC1
Sed contra, baptismus est efficacior ad removendum peccatum quam poenitentia. Sed baptismus non removet
peccati reliquias. Ergo nec poenitentia.
CO
Ad tertiam quaestionem dicendum, quod sicut poenitentia non tollit totaliter reatum per quemlibet actum
primum, sed tunc tollit quando ad perfectum perducitur secundum omnes poenitentiae partes; ita etiam non
oportet quod per primum poenitentiae actum omnes defectus ex peccato actuali consecuti, qui dicuntur reliquiae,
reparentur; sed poenitentia jam perfecta quantum ad omnes sui partes, reliquiae etiam tolluntur peccati actualis.
RA1
Ad primum ergo dicendum, quod poenitentia non comparatur generationi, sed magis sanationi; quia per
poenitentiam homini non datur nova vita, sed in pristinam vitam reparatur. In sanatione autem hoc videmus
accidere, quod sanitate restituta adhuc reliquiae aliquae morbi manent ante perfectae sanitatis restitutionem; ita
etiam ante completam poenitentiam reliquiae actualis peccati manent.
RA2
Ad secundum dicendum, quod peccatum per actum potentiarum commissum est; et ideo in ipsis potentiis praeter
privationem virtutum alii etiam defectus ex peccato causantur, sed non in essentia animae, praeter defectum
gratiae; et ideo non oportet quod si per adventum gratiae ad essentiam animae, macula, quae nihil aliud erat
quam gratiae privatio, tollitur, etiam a potentiis omnes alii defectus tollantur.
1620

