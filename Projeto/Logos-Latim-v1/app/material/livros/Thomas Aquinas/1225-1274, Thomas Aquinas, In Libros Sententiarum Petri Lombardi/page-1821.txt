Ille autem qui aliud de se sacerdoti loquitur quam sua conscientia habeat, sive bonum, sive malum, non se
sacerdoti manifestat, sed magis occultat; et ideo non est idonea confessio; sed ad hoc quod sit idonea requiritur
quod os cordi concordet, ut solum hoc os accuset quod conscientia tenet.
RA1
Ad primum ergo dicendum, quod agnoscere culpam ubi non est, potest esse dupliciter. Uno modo ut intelligatur
quantum ad substantiam actus; et sic non est verum; non enim ad bonam mentem pertinet, sed ad errantem, ut se
actum aliquem commisisse cognoscat quem non commisit. Alio modo quantum ad conditionem actus; et sic
verum est quod Gregorius dicit, quia justus in actu qui de se bonus videtur, formidat ne aliquis defectus ex parte
sua fuerit; et sic dicitur job 9, 28: verebar omnia opera mea. Et ideo ad bonam mentem etiam pertinet ut hanc
formidinem quam corde tenet, lingua accuset.
RA2
Et per hoc patet solutio ad secundum; quia justus qui est vere humilis, non reputat se deteriorem quantum ad
perpetrationem actus qui sit pejor ex genere; sed timet ne in his quae bene agere videtur, per superbiam gravius
delinquat.
RA3
Ad tertium dicendum, quod quando aliquis dubitat de aliquo peccato an sit mortale, tenetur illud confiteri
dubitatione manente; quia qui aliquid committit vel omittit, in quo dubitat esse mortale peccatum, peccat
mortaliter, discrimini se committens.
Et similiter periculo se committit qui de hoc quod dubitat esse mortale, negligit confiteri. Non tamen debet
asserere illud esse mortale, sed cum dubitatione loqui, et judicium sacerdotis expectare, cujus est discernere inter
lepram et lepram.
RA4
Ad quartum dicendum, quod ex hoc quod homo satisfacit pro peccato quod non commisit, non incurrit
mendacium, sicut cum quis confitetur peccatum quod non credit se fecisse. Si enim dicat peccatum quod non
fecit, tamen credit se fecisse, non mentitur; et ideo non peccat si eo modo dicat sicut est in corde suo.

|+d21.q3 Distinctio 21, Quaestio 3
|a0 Prologus
Deinde quaeritur de sigillo confessionis; et circa hoc quaeruntur tria: 1 utrum in quolibet casu teneatur homo
celare ea quae sub sigillo confessionis habet; 2 utrum possit alii revelare de licentia confitentis; 3 utrum teneatur
ea celare, si etiam alias ea novit.
|a1 Articulus 1: Utrum in quolibet casu teneatur sacerdos celare peccata quae sub sigillo confessionis novit.
Articulus 1A
AG1
Ad primum sic proceditur. Videtur quod non in quolibet casu teneatur celare sacerdos peccata quae sub sigillo
confessionis novit. Quia, sicut dicit bernardus, quod est institutum pro caritate, contra caritatem non militat. Sed
celatio confessionis in aliquo casu contra caritatem militaret; sicut aliquis in confessione scit aliquem
haereticum, quem non potest inducere ad hoc quod desistat a corruptione plebis; et similiter de illo qui scit per
confessionem affinitatem esse inter aliquos qui contrahere volunt.
Ergo talis debet confessionem revelare.
AG2
Praeterea, id ad quod quis obligatur ex praecepto ecclesiae tantum, non est necesse observari mandato ecclesiae
in contrarium facto. Sed celatio confessionis introducta est ex statuto ecclesiae tantum.
Si ergo per ecclesiam praecipiatur quod quicumque scit aliquid de tali peccato, dicat; ille qui scit per
confessionem, dicere debet.
AG3
Praeterea, magis debet homo servare conscientiam suam quam famam alterius; quia caritas ordinata est. Sed
aliquando aliquis peccatum celans incurrit propriae conscientiae damnum, sicut cum in testimonium adducitur
pro peccato illo, et jurare cogitur de veritate dicenda; vel cum aliquis abbas scit per confessionem alicujus prioris
sibi subjecti peccatum, cujus occasio inducit ipsum ad ruinam, si ei prioratum dimittat; unde debet ei auferre
propter debitum pastoralis curae; auferendo autem videtur confessionem publicare.
AG4
Praeterea, aliquis sacerdos per confessionem alicujus, quam audit, potest accipere conscientiam quod sit
praelatione indignum. Sed quilibet tenetur contradicere promotioni indignorum, si sua intersit.

1821

