Ad secundum dicendum, quod quamvis ipse, quantum in se est, aequaliter se habeat ad omnia, non tamen omnia
eamdem idoneitatem habent ad recipiendum largitionem bonitatis ejus: et hujus diversitatis cognitionem et
ordinationem habet, et ideo convenit sibi electio. Quod autem dicit dionysius de comparatione divinae bonitatis
ad solem, intelligendum est esse simile quantum ad universalitatem communicationis, et non quantum ad
privationem electionis. Sicut enim sol nulli radios suos subtrahit, ita nec Deus munera bonitatis suae; quae tamen
non eodem modo in omnibus recipiuntur; et hujus diversitatis Deus est cognitor et ordinator, quod soli corporali
non competit.
RA3
Ad tertium dicendum, quod Deus ab aeterno non tantum cognovit de rebus illud esse quod tunc in ipso habebant,
sed esse quod in propria natura habiturae erant, secundum quod esse unitatem non habent, sed magnam
distantiam ad participandam divinam bonitatem: et ita convenit sibi ab aeterno electio.
RA4
Ad quartum dicendum, quod operationi creationis non praeexistit aliquid in re; et ideo non proprie dicuntur eligi
ea quae terminantur ad esse; sed operationi divinae qua justificat et glorificat, praeexistit natura vel in proprio
esse vel in divina cognitione.
|a2 Articulus 2: Utrum electio praecedat secundum rationem praedestinationem.
AG1
Ad secundum sic proceditur. Videtur quod electio praedestinationem non praecedat secundum rationem. Electio
enim addit aliquid supra praescientiam, alias etiam esset malorum. Addit autem actum voluntatis, ut patet ex
Philosopho.
Cum ergo praedestinatio nihil addat supra praescientiam nisi voluntatem salutis quorumdam, videtur quod
electio praedestinationem non praecedat secundum rationem, sed sit idem sibi.
AG2
Praeterea, electio praesupponit diversitatem in eis inter quae est electio. Sed diversitas quae est in hominibus ad
consecutionem finis, est per effectum praedestinationis, idest per gratiam. Ergo videtur quod electio etiam
praedestinationem sequatur secundum rationem.
AG3
Praeterea, vocatio sequitur praedestinationem, ut habetur Rom. 8, 30: quos praedestinavit, hos et vocavit. Sed
vocatio videtur idem esse electioni; quia quod eligitur ad aliquid, videtur quodammodo vocari in illud. Ergo
videtur quod electio praedestinationem sequatur.
SC1
Sed contra, dilectio praesupponit electionem, sicut ipsum nomen ostendit. Sed praedestinatio sequitur
dilectionem; quia non praeparantur bona nisi eis qui diliguntur. Ergo videtur quod praedestinatio electionem
sequatur.
CO
Respondeo dicendum, quod praedestinatio et electio addunt aliquid supra praescientiam, sicut dispositio et
providentia, ut intelligatur quod sicut dispositio et providentia se habent respectu omnium communiter, ita
electio et praedestinatio respectu hominum; unde sicut providentia addit supra dispositionem, ita praedestinatio
supra electionem.
Quod satis patet ex his quae supra dicta sunt, dist. 40, quaest. 1, art. 2. Dictum est enim, quod dispositio divina
attenditur in ordinatione partium universi ad invicem et ad finem, secundum quod una natura alii praefertur ex
ordine divinae sapientiae.
Similiter est in electione. Ipsa enim divina ordinatio qua quidam aliis praeferuntur ad consequendam
beatitudinem, electio dicitur. Providentia autem attenditur in collatione eorum per quae res attingunt finem; et in
applicatione ad finem. Similiter praedestinatio attenditur in hoc quod electis praeparantur bona gratiae et bona
gloriae, quibus applicantur ad finem; et hoc patet etiam ex modo loquendi consueto. Sicut enim dicimus disponi
res, provideri autem tam res ipsas quam etiam ea quae rebus conferuntur in finem ordinantia, ita etiam electio
proprie est hominum, sed praedestinatio tam hominum quam etiam eorum quae eis conferuntur: non enim
dicitur, quod gratia eligatur homini; dicitur tamen, quod gratia praedestinatur homini.
RA1
Ad primum ergo dicendum, quod electio non est actus voluntatis absolute, sed in ordine ad intellectum
ordinantem, sicut Philosophus ibidem innuit.
Praedestinatio autem dicit actum voluntatis absolute, qui consequitur ordinem istum. Electio enim divina est qua
aliqui ex ordine suae sapientiae ordinantur ad finem beatitudinis; sed praedestinatio est secundum quod
praeparantur eis ea quae perducunt in finem: et ideo sicut voluntas ordinans in finem praecedit actum voluntatis
praeparantis ea quae ducunt in finem; ita electio praedestinationem praecedit.
RA2

344

