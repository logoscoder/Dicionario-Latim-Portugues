Secunda de ordinatis. Tertia de simoniacis.
Circa primum quaeruntur: 1 utrum solus episcopus possit conferre ordinis sacramentum; 2 utrum haereticus, vel
quicumque ab ecclesia praecisus.
|a1 Articulus 1: Utrum tantum episcopus ordinis sacramentum conferat.
AG1
Ad primum sic proceditur. Videtur quod non tantum episcopus ordinis sacramentum conferat.
Quia manus impositio aliquid ad consecrationem facit. Sed sacerdotibus qui ordinantur, non solus episcopus
manus imponit, sed sacerdotes astantes.
Ergo non solus episcopus confert ordinis sacramentum.
AG2
Praeterea, tunc unicuique datur potestas ordinis, quando ei exhibetur quod ad actum sui ordinis pertinet. Sed
subdiacono datur urceolus cum aqua, manili et manutergio ab archidiacono; similiter acolythis candelabrum cum
cereo, et urceolus vacuus. Ergo non solus episcopus confert ordinis sacramentum.
AG3
Praeterea, illa quae sunt ordinis, non possunt alicui committi qui non habet ordines. Sed conferre ordines
minores committitur aliquibus qui non sunt episcopi, sicut presbyteris cardinalibus.
Ergo conferre ordines non est episcopalis ordinis.
AG4
Praeterea, cuicumque committitur principale, et accessorium. Sed ordinis sacramentum ordinatur ad eucharistiam
sicut accessorium ad principale.
Cum ergo sacerdos consecret eucharistiam, ipse etiam poterit ordines conferre.
AG5
Praeterea, plus distat sacerdos a diacono quam episcopus ab episcopo. Sed episcopus potest consecrare
episcopum. Ergo et sacerdos potest promovere diaconum.
SC1
Sed contra, nobiliori modo applicantur ad divinum cultum ministri per ordines quam vasa sacra.
Sed consecratio vasorum pertinet ad solum episcopum. Ergo multo fortius consecratio ministrorum.
SC2
Praeterea, sacramentum ordinis est excellentius quam confirmationis. Sed solus episcopus confirmat.
Ergo multo magis solus confert ordinis sacramentum.
SC3
Praeterea, virgines per benedictionem non constituuntur in aliquo gradu spiritualis potestatis, sicut ordinati
constituuntur. Sed virgines benedicere est solius episcopi. Ergo multo magis solus ipse potest alios ordinare.
CO
Respondeo dicendum, quod potestas episcopalis se habet ad potestatem ordinum inferiorum sicut politica, quae
conjectat bonum commune, ad inferiores artes et virtutes, quae conjectant aliquod bonum speciale, ut ex dictis
patet.
Politica autem, ut dicitur in 1 ethic., ponit legem inferioribus artibus, scilicet quis quam debeat exercere, et
quantum et qualiter; et ideo ad episcopum pertinet in omnibus divinis ministeriis alias collocare. Unde ipse solus
confirmat, quia confirmati in quodam officio confitendi fidem constituuntur; ideo etiam solus ipse virgines
benedicit, quae figuram gerunt ecclesiae Christo desponsatae, cujus cura ipsi principaliter committitur: ipse
etiam in ministeriis ordinum ordinando consecrat, et vasa quibus uti debent, eis determinat sua consecratione;
sicut etiam officia saecularia in civitatibus distribuuntur ab eo qui habet excellentiorem potestatem, sicut a rege.
RA1
Ad primum ergo dicendum, quod in impositione manuum non datur character sacerdotalis ordinis, ut ex dictis
patet, sed gratia, secundum quam ad exequendum ordinem sint idonei; et quia indigent amplissima gratia, ideo
sacerdotes cum episcopo manus imponunt eis qui in sacerdotes promoventur; sed diaconis solus episcopus.
RA2
Ad secundum dicendum, quod archidiaconus est quasi princeps ministerii; ideo omnia quae ad ministerium
pertinent ipse tradit, sicut cereum quo acolythus diacono servit ante evangelium ipsum portando, et urceum quo
servit subdiacono; et similiter dat subdiacono ea quibus superioribus ordinibus servit; et tamen in illis non
consistit principaliter actus subdiaconi, sed in hoc quod operatur circa materiam sacramenti; et ideo characterem
accipit in hoc quod datur ei calix ab episcopo.
Sed acolythus accipit characterem ex verbis episcopi in hoc quod accipit praedicta ab archidiacono; et magis in
acceptione urceoli quam candelabri.
Unde non sequitur quod archidiaconus ordinem conferat.
RA3
Ad tertium dicendum, quod Papa, qui habet plenitudinem potestatis pontificalis, potest committere non episcopo
ea quae ad episcopalem dignitatem pertinent, dummodo illa non habeant immediatam relationem ad verum
1878

