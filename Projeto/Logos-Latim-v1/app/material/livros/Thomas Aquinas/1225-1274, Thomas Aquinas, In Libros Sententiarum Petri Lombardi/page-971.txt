Increatum fuit ipse spiritus sanctus, quia in ejus anima requievit, ut dicitur Isaiae 2: et ipsa persona verbi, quia
datum est naturae humanae ut persona verbi esset ejus; et secundum hoc est datum ei nomen quod est super
omne nomen, Philip. 2, et sic simpliciter gratia Christi est infinita.
Creatum autem donum ejus est ipsa gratia, qua formaliter anima ejus perficiebatur: et haec quodam modo fuit
finita, et quodam modo infinita: quia secundum essentiam finita fuit; sed tribus modis infinita dici potest. Uno
modo ex conjunctione ad divinitatem inquantum concurrit ad eumdem actum cum ipsa, ut actus gratia illa
informatus non tantum sit actus hominis, sed etiam Dei.
Secundo quantum ad rationem gratiae. In his enim quae mole magna non sunt, non est accipere finitum et
infinitum secundum numeralem vel dimensivam quantitatem, sed secundum aliquid quod est limitatum et non
limitatum. Limitatur autem aliquid ex capacitate recipientis; unde illud quod non habet esse receptum in aliquo,
sed subsistens, non habet esse limitatum, sed infinitum, sicut Deus. Si autem esset aliqua forma simplex
subsistens quae non esset suum esse, haberet quidem finitatem quantum ad esse, quod esset particulatum ad
formam illam; sed illa forma non esset limitata, quia non esset in aliquo recepta; sicut si intelligatur calor per se
existens. Sed secundum hoc etiam formae universales intellectae habent infinitatem.
Sed si forma talis sit recepta in aliquo, de necessitate limitata est quantum ad esse debitum illi formae, non solum
quantum ad esse simpliciter: quia non solum non habet plenitudinem essendi simpliciter, sed totum esse, quod
naturae illius est possibile fore. Sed possibile est ut non sit limitata quantum ad rationem illius formae, ut scilicet
habeat illam formam secundum omnem modum completionis ipsius, ut nihil sibi desit de pertinentibus ad
perfectionem illius formae; et hoc erit, si ex parte recipientis non sit defectus, vel ex parte agentis. Et hoc modo
dicitur gratia Christi infinita: quia quidquid ad gratiae perfectionem pertinere potest, totum in Christo fuit. Tertio
quantum ad effectus: quia non limitatur ad aliquos determinatos effectus, sed potest per gratiam infinitis operari
redemptionem; sicut dicitur in Lib. De causis, quod virtus intelligentiae est infinita inferius. Et hic modus
respicit gratiam capitis; secundus autem gratiam singularis hominis; sed primus gratiam unionis.
RA1
Ad primum ergo dicendum, quod videtur intelligi illa auctoritas quantum ad secundum modum dictum. Hoc
enim intendit dicere, quod in Christo non est gratia limitata quantum ad aliquem modum perfectionis ejus; sed
habet ipsam quantum ad omnes. Vel intelligitur de gratia unionis, per quam elevatur ad infinitum bonum, scilicet
ut sit verus Deus.
RA2
Ad secundum dicendum, quod verba illa intelligenda sunt quantum ad rationem gratiae: quia omne quod pertinet
ad perfectionem gratiae, collatum ei fuit. Unde multa alia posset Deus facere, sed non pertinerent ad rationem
gratiae; sicut posset homini multas alias perfectiones naturales et essentiales addere, sed haec non essent de
ratione hominis, et esset tunc alia species et non homo.
Vel dicendum, quod licet, quantum est in se, posset facere majorem gratiam, quantum ad essentiam, quam sit
Christi; tamen nulla major posset esse, cujus capacitas creata sit capax; nec posset facere aliquam capacitatem
quae non esset creata.
RA3
Ad tertium dicendum, quod diversis speciebus aptantur diversae quantitates: et hoc patet de quantitatibus
dimensivis: quia est aliqua quantitas determinata homini, ultra quam non invenitur aliqua quantitas hominis
major; sed invenitur quantitas arboris major illa, quae quamvis finita sit, nullo modo ad eam pertingere potest
homo, quantumcumque crescat. Similiter est in quantitatibus virtualibus: quamvis enim caliditas ignis non
excedat in infinitum caliditatem aeris, tamen est aliquis terminus caliditatis aeris, quem non transgreditur manens
aer; unde nullo modo potest tantum intendi quod aequetur caliditati ignis, nisi aer fiat ignis: et similiter est in
omnibus qualitatibus quae consequuntur alias perfectiones, vel disponunt ad eas: quia diversis perfectionibus
secundum speciem respondent diversi gradus perfectionum, vel dispositionum.
Perfectio autem ad quam disponit gratia, est conjunctio ad Deum; et haec est multiplex: scilicet in aenigmate, et
per speciem.
Unde quantumcumque crescat gratia viatoris, non potest esse similis gratiae comprehensoris secundum actum,
quamvis virtute possit esse major; et eadem ratione, quantumcumque crescat gratia purae creaturae, non potest
pervenire in gratiam creaturae assumptae in unitatem personae, quae ad unionem disponit quodammodo, nisi et
ipsa assumeretur. Et quia non est altior modus possibilis creaturae, quo conjungatur Deo, quam per unitatem
personae; ideo dictum est supra, quod capacitas creata non potest ampliorem gratiam recipere.
RA4
Ad quartum dicendum, quod infinitas efficaciae quae est in merito, contingit ex hoc quod ad actionem illam
concurrit divina persona, quia non est tantum hominis actio, sed Dei et hominis; secundum quod dionysius
actionem Christi nominat deivirilem.
Articulus 2C
AG1
Ulterius. Videtur quod gratia illa potuerit augmentari. Omni enim finito possibilis est additio.
971

