Uno modo formaliter; quando scilicet est speciale peccatum, ex hoc quod intendit alium scandalizare; et sic si
intendat proximum inducere in peccatum mortale, mortaliter peccat; si autem intendat inducere ad aliquod
veniale, peccat venialiter, quantum pertinet ad rationem scandali; quia si intenderet ducere in peccatum veniale
per actum mortalis peccati, peccaret mortaliter; sed hoc accideret scandalo. Alio modo materialiter, quando est
circumstantia peccati, quia non intenditur proximi nocumentum; et tunc idem judicium est de scandalo et de actu
quo aliquis scandalizat; qui quandoque est veniale, quandoque mortale peccatum; nisi forte esset veniale aut
indifferens habens similitudinem mortalis peccati; tunc enim scandalum activum esset peccatum mortale, cum ex
aliquibus circumstantiis concurrentibus existimari probabiliter posset quod infirmi aspicientes peccarent
mortaliter.
RA1
Ad primum ergo dicendum, quod Dominus loquitur de scandalo activo, quod est peccatum mortale.
RA2
Ad secundum dicendum, quod ille qui scandalizat, non aufert semper vitam spiritualem; quia quandoque factum
ejus non est natum inducere in peccatum mortale, etsi aliquis etiam ex hoc per culpam suam in peccatum mortale
ruat. Et praeterea qui aufert vitam corporalem, dat sufficientem causam naturalis mortis; sed qui scandalizat, non
dat sufficientem causam mortis spiritualis, ut dictum est.
|a3 Articulus 3: Utrum scandalum passivum sit tantum pusillorum.
Articulus 3A
AG1
Ad tertium sic proceditur. Videtur quod scandalum passivum non sit tantum pusillorum.
Christus enim pusillus non fuit, sed perfectissimus.
Sed Christus passus fuit scandalum a Petro, cui dixit: scandalum mihi es; Matth. 16, 23. Ergo etc..
AG2
Praeterea, nullus potest amare, nisi aliquis ametur. Ergo nullus potest scandalizare, nisi aliquis scandalizetur. Sed
ille qui coram perfectis viris peccat, scandalizat non alios quam videntes. Ergo perfecti scandalizantur; et sic non
solum pusilli.
AG3
Praeterea, etiam perfecti interdum venialiter peccant. Sed quandoque veniale peccatum est scandalum.
Ergo etiam perfecti scandalizantur.
SC1
Sed contra est quod Dominus, Matth. 18, ubi loquitur de scandalo, non facit mentionem nisi de scandalo
pusillorum. Ergo ipsi soli scandalizantur.
SC2
Praeterea, apostolus dicit de scandalizatis, quod conscientia eorum, cum sit infirma, polluitur, 1 corinth. 8. Sed
perfecti non habent conscientiam infirmam. Ergo etc..
CO
Respondeo dicendum ad primam quaestionem, quod scandalum passivum patitur aliquis dupliciter. Uno modo
ex propria electione; sicut cum quis videns aliquem peccantem, eligit sequi eum ad peccandum; et sic non est
perfectorum scandalum passivum; quia ipsi sequuntur principaliter Christi exemplum, et praecepta Dei, et
rationis bonum; unde nullius exemplum contra praedicta sequuntur. Alio modo praeter electionem; sicut cum ex
facto alterius alicui suboritur aliquis concupiscentiae motus, vel etiam tristitiae, aut irae, aut alicujus hujusmodi;
et sic scandalum passivum potest esse quorumlibet perfectorum secundum statum viae. Sed quia principale
moris electio est, ut Philosophus dicit; communiter dicitur, quod scandalum passivum non est perfectorum.
RA1
Ad primum ergo dicendum, quod Christus dixit Petro: scandalum mihi es, non quia ex facto ejus scandalizatus
sit; sed quia Petrus, quantum in se fuit, aliquo modo ei scandalum dedit.
RA2
Ad secundum dicendum, quod grammatice loquendo, omnis activa convertitur in passivam; quia grammaticus
non considerat substantiam actionis, sed modum significandi. Omne autem verbum activum significat actionem
ut in alium transeuntem.
Sed considerando substantiam actionis, aliquando actio egreditur ab agente, et non pertingit usque ad patiens,
quod habet in sua potestate recipere effectum agentis et non recipere; vel propter aliquod impedimentum
interveniens; et ideo, realiter loquendo, in omnibus actionibus quae terminantur ad aliquid extra agentem, activa
non convertitur in passivam, sicut est percutere, occidere, scandalizare, et alia hujusmodi. Sed amare et
cognoscere sunt actus interiores animae, quae non progrediuntur ad rem extra nisi secundum quod est aliqualiter
in ipso agente; et ideo in talibus, etiam realiter loquendo, semper activa in passivam convertitur.
RA3

2007

