Praeterea, aliquis desperat de aliquo alio, sicut dicit Augustinus, quod de nemine est desperandum, quamdiu est
in hac vita. Ergo et sperari potest de alienis.
Praeterea, sicut homo expectat bonum proprium, ita et per invidiam malum alienum. Ergo spes est etiam de
malis.
Praeterea, beatitudo nec in se est futura, sed aeterna; nec respectu praesciti, quia nunquam habebit eam. Ergo
spes non semper est de futuris.
Et dicendum ad primum, quod spes est de re aliqua, sicut dicitur: spero beatitudinem; et sic non est nisi de
pertinentibus ad se. Est etiam de eventu, sicut dicimus: spero quod hoc eveniat; et sic est de illis quae ad alios
pertinent: tamen de hoc eventu non est spes nisi inquantum aestimatur ut bonum speranti.
Et per hoc patet solutio ad secundum.
Ad tertium dicendum, quod malum alterius invidus aestimat bonum suum; unde est de malo alieno sicut de bono
suo.
Ad quartum dicendum, quod quamvis praescitus non sit habiturus vitam aeternam in rei veritate, et ita non sit ei
futura; est tamen ei futura quantum ad suam aestimationem, alias non speraret; et iterum inquantum est in ordine
divinae largitatis et possibilitatis istius vel ad recipiendum gratiam vel merendum; sicut dicitur illud futurum ad
cujus eventum sunt causae ordinatae in natura, quamvis nunquam eveniat, secundum quod dicit Philosophus 2 de
generatione, quod futurus quis incedere, non incedet.
|*IN_III_SENTENTIARUM
|+d27.q1 Distinctio 27, Quaestio 1
|a0 Prologus
Postquam determinavit Magister de fide et spe, hic tertio determinat de caritate. Dividitur autem haec pars in
duas: in prima determinat de caritate qua nos diligimus Deum; in secunda de caritate qua nos diligit Deus, dist.
32: praemissis adjiciendum est de dilectione Dei qua ipse diligit nos.
Prima in duas: in prima determinat de ipsa caritate; in secunda de caritatis duratione, ibi: illud quoque non est
praetermittendum quod quidam asserunt caritatem semel habitam ab aliquo non posse excidere. Prima in duas: in
prima determinat de ipsa dilectione caritatis; in secunda de his quae per caritatem diliguntur, dist. 28, ibi: hic
quaeri potest, utrum in illo mandato dilectionis proximi totum proximum... Diligere praecipiamur. Prima in tres
partes: in prima continuat se ad praecedentia; in secunda prosequitur suam intentionem, ibi: caritas est dilectio
qua diligitur Deus; in tertia continuat se ad sequentia, ibi: sed quae hac dilectione diligenda sint, inquiramus.
Secunda harum partium dividitur in duas: in prima determinat de dilectione caritatis, secundum quod duobus
praeceptis imperatur; in secunda ostendit quod illa duo praecepta mutuo se includunt, ibi: cum autem duo sint
praecepta caritatis, pro utroque saepe unum ponitur. Prima in duas: in prima determinat de dilectione caritatis,
secundum quod per duo praecepta in duo diligenda dirigitur, scilicet Deum et proximum; in secunda inquirit
modum dilectionis quantum ad utrumque diligibile, ibi: consequenter modum utriusque dilectionis advertamus.
Circa primum duo facit: primo ostendit quod per caritatem Deus et proximus diligitur; secundo ostendit quod ex
eadem caritate, ibi: hic quaeritur, si ex eadem dilectione diligitur Deus qua diligitur proximus.
Consequenter modum utriusque dilectionis advertamus.
Hic ostendit modum praedictae dilectionis: et primo quantum ad dilectionem proximi; secundo quantum ad
dilectionem Dei, ibi: dilectionis autem Dei modus insinuatur cum dicitur, ex toto corde. Et circa hoc tria facit:
primo ostendit dilectionis nostrae modum respectu Dei; secundo ostendit ubi modus ille observari possit, ibi:
illud autem praeceptum non penitus impletur ab homine in hac mortali vita. Tertio movet quamdam
quaestionem, ibi: sed cur praecipitur homini ista perfectio.
Hic est triplex quaestio. Prima de amore in generali. Secunda de caritate. Tertia de actu et modo caritatis.
Circa primum quaeruntur quatuor: 1 quid sit amor; 2 in quo sit; 3 de comparatione ejus ad alias animi
affectiones; 4 de comparatione ejus ad ea quae in cognitione sunt.
|a1 Articulus 1: Utrum definitio dionysii de amore, secundum omnem partem suam sit bona.
AG1
Ad primum sic proceditur. Dionysius 4 cap.
De div. Nom. Sic definit amorem: amor virtus est unitiva, movens superiora ad providentiam minus habentium,
idest inferiorum: coordinata autem, idest aequalia, rursus ad communicativam alternam habitudinem: subjecta,
idest inferiora, ad meliorum, idest superiorum, conversionem. Sed videtur quod inconvenienter definiatur hic
amor. Nulla enim passio est virtus, ut dicitur 2 eth.. Sed amor est passio.
Ergo non est virtus.
AG2
Praeterea, Augustinus dicit, quod amor est jam habiti. Sed illud quod jam habitum est, quodammodo est unitum.
Ergo amor non est virtus unitiva, sed unionem sequens.
1152

