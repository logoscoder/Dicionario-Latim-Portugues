Sed contra, secundum Philosophum in 1 topic., omnis aqua omni aquae est idem specie.
Ergo eadem ratione omnis ignis omni igni idem est in specie.
SC2
Praeterea, Sap. 11, 17, dicitur: per quae peccat quis, per haec et torquetur. Sed omnes homines peccant per res
sensibiles hujus mundi. Ergo justum est ut per easdem puniantur.
CO
Ad secundam quaestionem dicendum, quod ignis propter hoc quod est maximae virtutis in agendo inter reliqua
elementa, alia corpora pro materia habet, ut dicitur in 2 meteor.; unde et ignis dupliciter invenitur; scilicet in
propria materia, prout est in sphaera sua; vel in materia aliena, sive terrestri, ut patet in carbone; sive aerea, sicut
patet in flamma. Quocumque autem modo ignis inveniatur, semper idem est in specie quantum ad naturam ignis
pertinet. Potest autem esse diversitas in specie quantum ad corpora quae sunt materia ignis; unde flamma et
carbo differunt specie, et similiter lignum ignitum et ferrum ignitum.
Nec differt quantum ad hoc sive ignita sint per violentiam, ut in ferro apparet, sive ex principio intrinseco
naturali, ut accidit in sulphure.
Quod ergo ignis inferni quantum ad hoc quod habet de natura ignis, sit ejusdem speciei cum igne qui apud nos
est, manifestum est; utrum autem ille ignis sit in propria materia existens, aut in aliena, et si in aliena, in qua
materia sit, nobis ignotum est; et secundum hoc potest ab igne qui apud nos est, specie differre materialiter
consideratus.
Quasdam tamen proprietates differentes habet ab igne isto, sicut quod succensione non indiget, nec lignis
nutritur. Sed istae differentiae non ostendunt diversitatem in specie quantum ad id quod pertinet ad naturam
ignis.
RA1
Ad primum ergo dicendum, quod Augustinus loquitur quantum ad id quod est materiale in illo igne, non autem
quantum ad ignis naturam.
RA2
Ad secundum dicendum, quod ignis iste qui apud nos est, lignis nutritur, et ab homine succenditur, quia est
artificialiter et per violentiam in alienam materiam introductus; sed ignis ille lignis non indiget quibus foveatur,
quia vel est in propria materia existens, vel est in materia aliena non per violentiam, sed per naturam a principio
intrinseco; unde non est ab homine accensus, sed a Deo, qui naturam illam instituit; et hoc est quod dicitur Isai.
30, 33: flatus Domini sicut torrens sulphuris succendens eam.
RA3
Ad tertium dicendum, quod sicut corpora damnatorum erunt ejusdem speciei cujus et modo sunt, quamvis nunc
sint corruptibilia, tunc autem incorruptibilia ex ordine divinae justitiae, et propter quietem motus caeli; ita est
etiam de igne inferni, quo corpora illa punientur.
RA4
Ad quartum dicendum, quod lucere non convenit igni secundum quemlibet modum existendi, quia in propria
materia existens non lucet; unde non lucet in propria sphaera, ut Philosophi dicunt.
Similiter etiam in aliqua materia aliena ignis existens non lucet, sicut cum est in materia opaca terrestri, ut in
sulphure. Similiter est etiam quando ex aliquo grosso fumo ejus claritas obscuratur. Unde quod ignis inferni non
lucet, non est sufficiens argumentum ad hoc quod non sit ejusdem speciei.
Articulus 2C
AG1
Ulterius. Videtur quod ignis ille non sit sub terra. Quia job 18, 18, de homine damnato dicitur: et de orbe
transferet eum Deus. Ergo ille ignis quo damnati punientur, non est sub terra, sed extra orbem.
AG2
Praeterea, nullum violentum et per accidens potest esse sempiternum. Sed ignis ille erit in inferno in
sempiternum. Ergo non erit ibi per violentiam, sed naturaliter. Sed sub terra non potest esse ignis nisi per
violentiam. Ergo ignis inferni non est sub terra.
AG3
Praeterea, in igne inferni omnia corpora damnatorum post diem judicii cruciabuntur. Sed corpora illa locum
replebunt. Ergo cum futura sit maxima multitudo damnatorum, quia stultorum infinitus est numerus, Eccle. 1,
15, oportet maximum esse spatium in quo ignis ille continetur.
Sed inconveniens videtur infra terram esse tantam concavitatem, cum partes terrae naturaliter ferantur ad
medium. Ergo ignis ille non erit sub terra.
AG4
Praeterea, Sap. 11, 17, dicitur: per quae peccat quis, per haec et torquetur. Sed mali super terram peccaverunt.
Ergo ignis eos puniens non oportet esse sub terra.
SC1

2110

