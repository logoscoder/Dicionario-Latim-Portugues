Non sicut corpora. Sciendum, quod hic Augustinus experimentalem cognitionem quam quis habet de fide sua
separat a quatuor generibus visionum: scilicet a visione exteriori, per hoc quod dicit: sicut corpora; et a visione
imaginationis quae ex ipsa relinquitur, in hoc quod dicit: et per ipsorum imaginationem; et a visione
imaginativae, quae ex diversis imaginibus rerum visarum format aliquam rem nunquam visam, in hoc quod dicit:
non sicut ea quae non videmus; et a visione intellectuali eorum quae sunt extra nos, per hoc quod dixit: nec sicut
hominem.
Quid est fides nisi credere quod non vides? hic definit habitum fidei per actum proprium.

|+d24.q1 Distinctio 24, Quaestio 1
|a0 Prologus
Postquam determinavit Magister de fide secundum suam substantiam, hic determinat de ea in comparatione ad
suum objectum; et introducitur pars ista occasione definitionis fidei ab apostolo datae, qua fidem argumentum
non apparentium dicit. Dividitur autem pars haec in duas: in prima inquirit, utrum fides sit de non visis; in
secunda utrum sit de incognitis, ibi: post haec quaeri solet.
Circa primum duo facit: primo ostendit fidem, proprie loquendo, esse de non visis; secundo removet quamdam
instantiam quae fieri posset, ibi: si vero quaeritur, utrum Petrus fidem passionis habuerit...
Dicimus eum fidem passionis habuisse.
Hic quaeruntur tria: 1 quid sit objectum fidei; 2 qualiter se habeat ad cognitionem nostram; 3 de merito et laude
fidei.
|a1 Articulus 1: Utrum veritas increata sit objectum fidei.
Articulus 1A
AG1
Ad primum sic proceditur. Videtur quod veritas increata non sit objectum fidei. Fides enim est de his quae sub
symbolo continentur, quod est collectio credendorum. Sed in symbolo continentur quaedam quae ad creaturam
pertinent, sicut passio, et hujusmodi. Ergo objectum fidei non est veritas increata.
AG2
Praeterea, fides, ut Augustinus dicit, per sanctam Scripturam instruitur. Sed in ea multa de creaturis continentur.
Ergo fidei objectum non est tantum veritas increata.
AG3
Praeterea, fides a prophetica revelatione initium sumpsit. Sed prophetia est de rebus creatis, cum contineat
differentias temporis, quibus creatura subjacet. Ergo et fides.
AG4
Praeterea, forma universalis non est principium operandi, quia est a motu remota; unde ratio universalis, quae est
formarum universalium, non movet, sicut patet per Philosophum in 3 de anima. Sed veritas prima est magis a
materia et motu remota quam aliqua forma universalis.
Cum ergo fides sit operativus habitus quodammodo, quia per dilectionem operatur, ut dicitur Galat. 4, videtur
quod objectum fidei non possit esse veritas prima.
AG5
Praeterea, virtutes theologicae, ut supra dictum est, ordinant nos in finem. Sed finis noster non tantum est Deus,
sed etiam gloria creata. Ergo et fides etiam circa veritatem creatam est.
SC1
Sed contra est quod dicit dionysius, quod divina fides est circa simplicem et semper existentem veritatem. Hoc
autem est veritas increata. Ergo objectum fidei est verum increatum.
SC2
Praeterea, ab eodem res denominatur a quo recipit speciem. Sed habitus speciem recipiunt ab objecto. Cum ergo
fides dicatur a Deo virtus theologica, videtur quod objectum proprium ejus est veritas increata.
CO
Respondeo dicendum, ad primam quaestionem, quod in objecto alicujus potentiae contingit tria considerare:
scilicet id quod est formale in objecto, et id quod est materiale, et id quod est accidentale; sicut patet in objecto
visus: quia formale in ipso est lumen, quod facit colorem visibilem actu; materiale vero ipse color, qui est
potentia visibilis; accidentale vero, sicut quantitas et alia hujusmodi, quae colorem comitantur. Et quia
unumquodque agit secundum quod est in actu et per suam formam, objectum autem est activum in virtutibus
passivis; ideo ratio objecti, ad quam proportionatur potentia passiva, est id quod est formale in objecto; et
secundum hoc diversificantur potentiae et habitus, qui ex ratione objecti speciem recipiunt: et haec tria est
invenire in objecto fidei.
1114

