Praeterea, ad sapientem pertinet determinare medium in virtutibus moralibus, ut patet per definitionem
Philosophi in 2 eth. De virtute.
Sed divina non sunt operabilia a nobis. Ergo cum medium virtutis moralis sit de operabilibus a nobis, videtur
quod non sit sapientia tantum de divinis.
AG3
Praeterea, sapientia videtur esse circa illa quorum est ars mechanica; 1 corinth. 3, 10: ut sapiens architectus
fundamentum posui. Ergo non est tantum de divinis.
SC1
Sed contra est quod sapientia est de causis altissimis, secundum Philosophum in principio metaph..
Sed causae altissimae sunt divina. Ergo est tantum de divinis.
SC2
Praeterea, Philosophus in 6 ethicor.
Dicit, quod sapientia est quasi caput scientiarum.
Sed omnis cognitionis caput est cognitio quae est de divinis. Ergo sapientia est circa divina.
CO
Ad secundam quaestionem dicendum, quod, sicut dictum est, ad sapientem pertinet judicare, et ordinare.
Judicium autem de aliquibus fieri non potest nisi per ea quae sunt lex et regula eorum. Semper autem oportet
quod superiora sint inferiorum regula; et ideo oportet de infimis per superiora judicare: unde quamvis intentio
quandoque ab infimis incipiat, et ad suprema tendat, tamen judicium nunquam perficitur nisi per superiora, in
quibus inferiora resolvuntur: et ideo oportet sapientem de altissimis cognitorem esse. Altissimum autem dicitur
dupliciter. Uno modo simpliciter, quod praeeminet omnibus; et hoc modo divina altissima sunt: unde eum qui
simpliciter sapiens dicitur, oportet circa divina instructum esse. Alio modo dicitur altissimum in genere aliquo; et
qui circa hoc instructus est, non simpliciter, sed in genere illo sapiens dicitur: sicut in artificialibus altissimum
est usus illorum propter quod fiunt: unde qui habet artem usualem, quae architectonica dicitur, in singulis
artificiis sapiens illius artificii dicitur: et per modum istum prudens in rebus humanis quibus praecipit, sapiens
dicitur.
Et quia per delectationes et alias passiones corrumpitur aestimatio prudentiae, ut dicitur in 6 ethic.; ideo apud
Senecam et alios morales Philosophos translatum est nomen sapientiae ad temperantiam et alias morales virtutes,
inquantum passiones refrenant, et sic prudentiam conservant: unde dicunt, quod sapiens non perturbatur, et
hujusmodi. Patet ergo quod sapientia quae simpliciter sapientia dicitur, sive sit virtus intellectualis, sive donum,
de divinis est principaliter: et inquantum per ea de omnibus aliis judicare potest, sapiens omnium certissimus
esse dicitur.
RA
Et per hoc patet solutio ad objecta.
Articulus 1C
AG1
Ulterius. Videtur quod sapientia non sit in intellectu, sed in affectu magis. Quia sapientia secundum nomen suum
est, ut dicitur Eccli. 6. Sed dicitur a sapore. Cum ergo sapor ad gustum pertineat, qui ad affectum transfertur,
sicut visus ad intellectum; videtur quod sapientia sit in affectu.
AG2
Praeterea in littera dicitur, quod sapientia est in cognitione et dilectione ejus quod semper incommutabiliter
manet, quod est Deus. Sed dilectio ad affectionem pertinet. Ergo sapientia est in affectione.
AG3
Praeterea, septima beatitudo, qua dicitur: beati pacifici, ad sapientiam reducitur. Sed pax ad affectum pertinet.
Ergo et sapientia.
SC1
Sed contra est quod in littera definitur per cognitionem.
SC2
Praeterea, omnis virtus intellectualis est in parte cognitiva. Sed sapientia ponitur a Philosopho virtus
intellectualis. Ergo tam ipsa quam sapientiae donum quod ei respondet, in parte cognitiva est.
CO
Ad tertiam quaestionem dicendum, quod, sicut dictum est, sapientiae donum eminentiam cognitionis habet, per
quamdam unionem ad divina, quibus non unimur nisi per amorem, ut qui adhaeret Deo, sit unus spiritus cum eo:
1 corinth., 6. Unde et Dominus, joan. 15, secreta patris se revelasse discipulis dicit, inquantum amici erant. Et
ideo sapientiae donum dilectionem quasi principium praesupponit, et sic in affectione est. Sed quantum ad
essentiam in cognitione est; unde ipsius actus videtur esse et hic et in futuro divina amata contemplari, et per ea
de aliis judicare non solum in speculativis, sed etiam in agendis, in quibus ex fine judicium sumitur; et ideo
Gregorius sapientiam contra stultitiam ponit; quae importat errorem circa finem intentum.
RA1
1296

