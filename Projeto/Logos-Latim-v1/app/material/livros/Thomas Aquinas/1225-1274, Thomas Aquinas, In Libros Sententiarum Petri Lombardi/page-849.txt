CO
Respondeo dicendum, quod nulla natura habet esse nisi in supposito suo: non enim humanitas potest esse nisi in
homine: unde quidquid est in genere substantiae per se existens, rationem hypostasis habet, vel suppositi: et quia
unio divinitatis et humanitatis fit in hypostasi, ut dicit Damascenus, ideo non potest esse ut quod assumptum est,
prius fuerit quam assumeretur: nisi forte poneretur quod assumptio rationem hypostasis rei assumptae tolleret,
quod est inconveniens; hoc enim sine corruptione assumpti accidere non posset. Et ideo nullum horum trium est
possibile: scilicet nec ut caro concepta prius fuerit, et postmodum assumpta; nec ut anima prius creata, et
postmodum assumpta; neque ut homo prius ex suis partibus constitutus sit, et postmodum assumptus. Sicut
autem ex dictis patet, corpus assumptibilitatem habet ab anima; similiter etiam partes essentiales
assumptibilitatem habent ex ratione, cujus sunt partes naturae. Unde etiam utrumque horum est impossibile, ut
scilicet anima prius sit creata et assumpta, et postmodum corpori conjuncta; et etiam quod caro prius sit concepta
et assumpta, et postmodum animae unita: sed haec quatuor necesse est simul fuisse, scilicet conceptionem carnis,
creationem animae, conjunctionem utriusque, et unionem ad deitatem.
Unde patet responsio ad primam quaestionem: non enim fuit possibile quod caro prius fuerit concepta, et
postmodum assumpta; quia si ante assumptionem concepta fuisset, propriam hypostasim habuisset; et tunc post
assumptionem, vel mansisset illa hypostasis, et sic non potuisset fieri unio in hypostasi; vel non mansisset, et hoc
sine corruptione carnis prius conceptae accidere non posset: ratio enim hypostasis non est accidentalis rei, ut re
eadem numero manente alia hypostasis esse possit.
RA1
Ad primum ergo dicendum, quod quamvis illud quod non est, non possit assumi, tamen possibile est ut in eodem
instanti in quo esse habet, assumatur, ut sic esse rei assumptae non praecedat assumptionem tempore, sed natura.
RA2
Ad secundum dicendum, quod quamvis motus secundum principium sui vel medium, non possit esse simul cum
eo ad quod motus terminatur, tamen ultimum motus potest esse simul cum eo; sicut alteratio terminatur ad
generationem, ita quod in eodem instanti in quo alteratio terminatur, forma substantialis introducitur: ita etiam in
eodem instanti in quo conceptio terminatur, quando caro primo concepta est, tunc assumi potest. Et quia
conceptio in instanti facta est, non differebat in ea primum medium et terminus: et ideo simpliciter loquendo
conceptio simul fuit cum assumptione.
Articulus 3B
AG1
Ulterius. Videtur quod caro prius fuerit assumpta quam animata. Quod enim est primum in resolutione, est
ultimum in compositione. Sed anima separata est a carne, adhuc manente unione carnis ad divinitatem. Ergo caro
prius est assumpta a divinitate quam animaretur.
AG2
Praeterea, anima, cum sit forma, requirit propriam materiam, scilicet corpus organicum in quo sit. Hoc autem fit
per conceptionem carnis.
Ergo conceptio praecedit animationem. Sed conceptio carnis simul est cum ipsius assumptione, ut probatum est.
Ergo caro prius fuit assumpta quam animata anima rationali.
SC1
Sed contra, caro unitur divinitati mediante anima, ut supra habitum est. Sed extremum non prius extremo
conjungitur quam medio. Ergo caro non prius est divinitati unita quam animata.
CO
Ad secundam quaestionem patet etiam responsio ex praedictis. Non enim est possibile ut caro prius assumpta sit,
et postmodum animata, propter duo: tum quia assumptibilitatem habet ab anima, quam sibi anima conferre non
potest antequam ei uniatur; tum etiam quia partes assumptibilitatem habent a toto, ut prius dictum est.
RA1
Ad primum ergo dicendum, quod corpus assumptibile est, secundum quod ordinem habet ad animam et ad
totum; quem ordinem habere non potest nisi postquam animae unitum est, et actu pars humanae naturae
effectum; et tamen separata anima et dissoluto toto, adhuc remanet ille ordo in corpore secundum spem
resurrectionis; sicut et habitus acquisitus, ut virtus politica, causatur per actualem operationem, et tamen
transeunte actuali operatione remanet habitus. Unde patet quod corpus non potest assumi antequam animae
uniatur; et tamen si anima separaretur post unionem, remanebit caro nihilominus assumpta, et divinitati unita.
RA2
Ad secundum dicendum, quod forma praesupponit materiam propriam et dispositam, non ordine temporis, sed
ordine naturae: quia in eodem instanti in quo materiae fit necessitas, idest in ultimo instanti dispositionis,
inducitur forma substantialis: et ideo non oportet quod prius tempore caro sit concepta quam animae uniatur.
Articulus 3C
AG1
849

