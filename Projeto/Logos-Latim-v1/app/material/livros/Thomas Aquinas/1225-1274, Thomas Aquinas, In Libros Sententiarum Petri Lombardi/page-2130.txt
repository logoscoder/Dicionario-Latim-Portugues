Ad tertium dicendum, quod hoc quod peccator faciens hujusmodi suffragia nullum reportat commodum,
contingit ex hoc quod non est capax talis profectus propter propriam indispositionem; et tamen alii qui non est
indispositus, aliquo modo valere potest, ut dictum est.
RA4
Ad quartum dicendum, quod quamvis opus peccatoris non sit vivum inquantum est ejus, potest tamen esse
vivum inquantum est alterius, ut dictum est.
RA5
Sed quia rationes quae sunt in oppositum, videntur concludere quod non differat utrum quis suffragia procuret
per bonos vel per malos; ideo ad eas etiam est respondendum.
Ad quintum dicendum, quod quamvis aliquis pro certo scire non possit de altero an sit in statu salutis, tamen
potest probabiliter aestimare ex his quae exterius videt de homine: ex fructu enim suo arbor cognoscitur, ut
dicitur Matth. 7.
RA6
Ad sextum dicendum, quod ad hoc quod suffragium alicui valeat, requiritur et ex parte ejus pro quo fit, capacitas
hujus valoris; et hanc homo acquisivit per opera propria quae gessit in vita: et sic loquitur Augustinus. Requiritur
nihilominus qualitas operis, quae prodesse debet: et haec non pendet ex eo pro quo fit, sed magis ex eo qui facit
vel exequendo vel imperando.
Articulus 1D
AG1
Ulterius. Videtur quod suffragia quae a vivis pro mortuis fiunt, facientibus non prosint. Quia si aliquis pro altero
debitum solveret, secundum humanam justitiam, ipse a debito proprio non absolveretur. Ergo per hoc quod
aliquis suffragia faciens debitum solvit pro illo pro quo facit, ex hoc a debito proprio non absolvitur.
AG2
Praeterea, unusquisque debet quod facit, facere meliori modo quo potest. Sed melius est juvare duos quam unum.
Si ergo qui per suffragia debitum mortui solvit, a proprio debito liberatur, videtur quod nunquam deberet aliquis
pro seipso satisfacere, sed semper pro alio.
AG3
Praeterea, si satisfactio alicujus pro alio satisfacientis aequaliter prodesset sibi ut ei pro quo satisfacit; eadem
ratione aequaliter valebit et ratio, si pro eodem satisfacit simul; similiter et quarto, et sic deinceps. Ergo unus
posset una satisfactione pro omnibus satisfacere; quod est absurdum.
RA1
Sed contra est quod dicitur in psalm. 34: oratio mea in sinu meo convertetur. Ergo eadem ratione et suffragia
quae pro aliis fiunt, facientibus prosunt.
RA2
Praeterea, Damascenus dicit, in sermone de his qui in fide dormierunt: quemadmodum unguento vel alio oleo
sancto circumlinire volens infirmum, primo ille scilicet participat unctionem, deinde sic perungit laborantem; sic
quicumque pro proximi salute agonizat, primum sibi ipsi prodest, deinde proximo. Et sic habetur propositum.
CO
Ad quartam quaestionem dicendum, quod opus suffragii quod pro altero fit, potest considerari dupliciter. Uno
modo ut est expiativum poenae per modum cujusdam recompensationis, quae in satisfactione attenditur; et hoc
modo opus suffragii, quod reputatur quasi ejus pro quo fit, ita absolvit eum a debito poenae quod non absolvit
facientem a debito poenae propriae; quia in tali recompensatione consideratur aequalitas justitiae; opus autem
istud satisfactorium ita potest adaequari reatui uni quod alteri non aequatur. Reatus enim duorum peccatorum
majorem satisfactionem requirunt quam reatus unius. Alio modo potest considerari inquantum est meritorium
vitae aeternae, quod habet inquantum procedit ex radice caritatis; et secundum hoc non solum prodest ei pro quo
fit, sed facienti magis.
RA
Et per hoc patet solutio ad objecta. Primae enim rationes procedebant de opere suffragii secundum quod est
satisfactorium; sed aliae secundum quod est meritorium.
|a2 Articulus 2: Utrum suffragia prosint existentibus in inferno.
Articulus 2A
AG1
Ad secundum sic proceditur. Videtur quod suffragia prosunt existentibus in inferno, per hoc quod habetur 2
Mach. 12, 40 quod invenerunt sub tunicis interfectorum de donariis idolorum, a quibus lex prohibet Judaeos; et
tamen post subditur, quod Judas duodecim millia drachmas argenti misit hierosolymam offerri pro peccatis
mortuorum.

2130

