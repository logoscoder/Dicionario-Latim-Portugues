AG3
Praeterea, praeceptum inferioris non potest obligare contra praeceptum superioris, ut infra, 44 distinct., quaest. 2,
art. 2 et 3, dicetur, quod praeceptum proconsulis non obligat ad faciendum aliquid contra praeceptum
imperatoris. Sed Deus superior est conscientia nostra. Ergo conscientia nostra non potest nos obligare ad
faciendum aliquid contra praeceptum Dei; et sic idem quod prius.
AG4
Praeterea, Deus est potentioris et majoris auctoritatis quam conscientia nostra. Sed Deus non potest nos obligare
ad peccatum faciendum suo praecepto. Ergo multo minus conscientia.
AG5
Praeterea, nullus faciens hoc ad quod obligatur, peccat: alias esset perplexus; quod est impossibile, quia sic
necessario peccaret. Sed si habeat aliquis erroneam conscientiam quod debeat fornicari, et fornicetur, non
excusatur a peccato: alias tyranni, qui sanctos occiderunt, non peccassent, quia arbitrabantur se obsequium Deo
praestare.
Ergo conscientia erronea non obligat.
AG6
Praeterea, dictamen conscientiae non facit ut id quod est veniale, sit mortale: quia alicui dictat conscientia quod
non est bonum loqui verba otiosa; nec tamen dicens, mortaliter peccat. Sed plus distat malum a bono quam
veniale a mortali.
Ergo conscientia errans non obligat ea quae sunt secundum se mala.
SC1
Sed contra, super illud Eccle. 7: scit enim tua conscientia etc. Dicit Glossa: qua (scilicet conscientia) judice
nocens non absolvitur.
Sed praeceptum judicis obligat ad aliquid faciendum.
Ergo conscientia obligat.
SC2
Praeterea, Rom. 14, 23, dicitur: omne quod non est ex fide, peccatum est, idest contra conscientiam; Glossa:
etiamsi bonum est quod fit. Sed conscientia prohibens bonum, est errans. Ergo conscientia errans obligat.
SC3
Praeterea, iste habet conscientiam, si non fornicetur, quod peccat mortaliter. Omne autem peccatum mortale est
ex contemptu Dei. Sed quicumque facit aliquid intentione contemnendi Deum, mortaliter peccat. Ergo iste
mortaliter peccat; et ita conscientia errans eum obligabat.
CO
Respondeo dicendum, quod circa hoc sunt duae opiniones. Quidam enim distinguunt tria genera operum.
Quaedam enim sunt opera per se bona; et conscientia quae ea facienda dictat, non est errans, sed recta; unde talis
conscientia simpliciter ligat, nec unquam deponenda est. Quaedam vero sunt de se indifferentia, ut levare
festucam, vel aliquid hujusmodi; et si conscientia talia opera dictat esse facienda, obligat ad faciendum, non
simpliciter, sed manente tali conscientia; unde tenetur vel conscientiam deponere, quia erronea est, vel facere
quod conscientia dictat: aliter enim peccat. Quaedam vero opera sunt de se mala, sicut fornicari, mentiri, et
hujusmodi: et ad haec nullo modo conscientia obligare potest. Sed verum est quod si aliquis credat se non
fornicando legem Dei contemnere, non propter hoc quod conscientia eum ad fornicandum ligat, peccat; sed quia
in contemptum Dei, hoc quod dimittendum est, dimittit.
Sed si diligenter videatur quomodo conscientia ligat, invenitur in omnibus ligare, ut alia opinio dicit. Conscientia
enim quoddam dictamen rationis est. Voluntas autem non movetur in aliquid appetendum, nisi praesupposita
aliqua apprehensione: objectum enim voluntatis est bonum vel malum, secundum quod est imaginatum vel
intellectum.
Intentionem autem boni vel mali ratio ipsa demonstrat.
Unde cum actus voluntatis ex objecto specificetur, oportet quod secundum rationis judicium et conscientiae,
voluntatis actus procedat: et per modum istum conscientia ligare dicitur: quia scilicet si aliquis fugiat per
voluntatem quod ratio bonum dictat, est ibi fuga boni, quae fuga malum est: quia voluntas fugit illud ac si esset
bonum secundum rationem, propter tristitiam aliquam secundum sensum: et similiter si ratio diceret aliquod
bonum esse malum, voluntas non potest in illud tendere, quin mala sit: tendit enim in illud, ut ostensum est a
ratione, et ita ut in malum simpliciter, propter apparens bonum secundum sensum: et ideo sive ratio sive
conscientia recte judicet, sive non, voluntas obligatur hoc modo, quod si judicium vel dictamen rationis, quod est
conscientia, non sequitur actus voluntatis, inordinatus est; et hoc est obligare, scilicet astringere voluntatem, ut
non possit sine deformitatis nocumento in aliud tendere, sicut ligatus non potest ire.
Sciendum tamen, quod aliter ligat conscientia errans, aliter conscientia recta. Conscientia enim recta obligat
simpliciter et per se: hoc enim quod est per ipsam dictatum, est in se bonum, et ex judicio rationis bonum
apparet; unde si non fiat, malum est; et si fiat, bonum est. Sed conscientia erronea non obligat nisi per accidens,
et secundum quid: si enim dictet aliquid esse faciendum, illud fieri in se consideratum, non est bonum
necessarium ad salutem, sed apprehenditur ut bonum: et ideo cum non liget nisi secundum quod est bonum, non
763

