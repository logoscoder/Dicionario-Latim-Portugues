Ad quintum dicendum, quod hoc non posset esse ut concupiscentia habitualis, quae in deordinatione virium
animae consistit, tolleretur ex toto, nisi natura penitus reintegraretur: et hoc quidem nulli dubium est quin Deus
facere posset: et si hoc fieret, proculdubio geniti sine originali nascerentur.

|+d31.q2 Distinctio 31, Quaestio 2
|a0 Prologus
Deinde quaeritur de subjecto originalis peccati; et circa hoc quaeruntur duo: 1 utrum originale sit in essentia
animae sicut in subjecto, vel in aliqua potentia ejus; 2 utrum generativa prae aliis viribus infecta sit.
|a1 Articulus 1: Utrum peccatum originale sit subjective in aliqua potentia.
AG1
Ad primum sic proceditur. Videtur quod originale sit in aliqua potentia sicut in subjecto.
Illud enim quod est a corpore absolutum, et immateriale, non unitur corpori nisi mediante aliquo materiali. Sed
anima rationalis absoluta est a materia, et immaterialis, ut in 3 de anima Philosophus probat. Ergo oportet quod
uniatur corpori mediantibus potentiis sensitivae et nutritivae partis, quae sunt materiales, et organis affixae. Sed
peccatum originale transit in animam ex hoc quod corpori conjuncta est. Ergo per prius invenitur in potentiis
sensitivae et nutritivae partis.
AG2
Praeterea, originale per originem traducitur.
Origo autem humanae naturae est per actum generativae potentiae. Ergo in ea primo et principaliter est originale
sicut in subjecto, et non in essentia animae.
AG3
Praeterea, concupiscentia, sive habitualiter sive actualiter sumatur, ad vires sensitivas pertinet.
Sed in praecedenti distinctione Magister dixit, originale esse concupiscentiam. Ergo est in potentiis illis sicut in
subjecto, et non in essentia animae.
AG4
Praeterea, sicut Augustinus dicit, omne peccatum in voluntate est. Sed originale peccatum est. Ergo in voluntate
est. Voluntas autem potentia est animae. Ergo est in potentia sicut in subjecto.
AG5
Praeterea, poena respondet culpae. Sed poena originalis, scilicet carentia divinae visionis, est in ratione. Ergo et
peccatum originale. Ratio autem potentia quaedam est. Ergo originale etc..
SC1
Sed contra, per originale omnes potentiae animae inficiuntur. Sed potentiae non uniuntur nisi in essentia. Ergo
originale per prius essentiam respicit.
SC2
Praeterea, originale est culpa et infectio naturae.
Sed ad naturam per prius comparatur essentia quam potentia; quia essentia est pars essentialis naturae. Ergo in ea
originale principaliter est.
CO
Respondeo dicendum, quod peccatum originale est in essentia animae sicut in subjecto: quod sic patet.
Philosophus in 8 metaphys., ostendit, quod unio formae et materiae non est per aliquod vinculum medium; immo
per se unum alteri unitur: alias non esset unio essentialis, sed accidentalis. Anima autem forma corporis est; unde
oportet ut ipsa anima uniatur per essentiam suam immediate corpori, ut ex ea et corpore efficiatur unum, sicut
etiam ex cera et sigillo, ut in 2 de anima dicitur. Et quia originale causatur in anima ex conjunctione ejus ad tale
corpus, prout forma est (sic enim ex utrisque conjunctis talis natura resultat), oportet quod in essentia animae sit
primo et principaliter sicut in subjecto originale; in potentiis autem per consequens, sicut et supra de gratia
dictum est.
RA1
Ad primum ergo dicendum, quod anima rationalis potest comparari ad corpus ut motor, secundum quod est
principium aliquorum operum, et ut forma. Si primo modo, cum actus quarumdam potentiarum inveniantur sine
instrumentis corporalibus exerceri, aliarum vero cum corporeis instrumentis; oportet illas potentias quae in sua
actione organo corporali non indigent, scilicet intellectivas, mediantibus sensitivis corpus movere, sicut plane in
3 de anima ostenditur, quod ab appetitu intellectus non sequitur motus, nisi mediante appetitu sensus: et sic
verum est quod anima rationalis unitur corpori mediantibus viribus sensitivae partis. Si vero consideretur
inquantum est forma, sic immediate corpori unitur; quia esse quod est actus formae conjuncti, est ex anima et
corpore; originale autem non transit in animam secundum quod conjungitur corpori ut motor, sed secundum
quod conjungitur sibi ut forma: quia sic humanam naturam constituit.
692

