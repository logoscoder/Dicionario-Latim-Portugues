contrahitur; et ideo dicitur inseparabile, quia non potest in hac vita separari; sed per mortem separari potest, sive
corporalem post carnalem conjunctionem, sive spiritualem, post spiritualem tantum.
RA4
Ad quartum dicendum, quod quamvis consensus qui facit matrimonium, non sit perpetuus materialiter, idest
quantum ad substantiam actus; quia ille actus cessat, et potest contrarius succedere; tamen, formaliter loquendo,
est perpetuus; quia est de perpetuitate vinculi, alias non faceret matrimonium: non enim consensus ad tempus ad
aliquam matrimonium facit. Et dico formaliter, secundum quod actus accipit speciem ab objecto; et secundum
hoc matrimonium ex consensu inseparabilitatem accipit.
RA5
Ad quintum dicendum, quod in sacramentis in quibus imprimitur character, traditur potestas ad actus spirituales;
sed in matrimonio ad actus corporales; unde matrimonium ratione potestatis quam in se invicem conjuges
accipiunt, convenit cum sacramentis in quibus character imprimitur, et ex hoc habet inseparabilitatem, ut in
littera dicitur, sed differt ab eis, inquantum potestas illa est ad actus corporales; et propter hoc non imprimit
characterem spiritualem.

|+d31.q2 Distinctio 31, Quaestio 2
|a0 Prologus
Deinde quaeritur qualiter per bona praedicta matrimonium excusetur; et circa hoc quaeruntur tria: 1 utrum
praedicta bona possint excusare actum matrimonii, ut non sit omnino peccatum; 2 utrum sine eis a peccato
aliquando excusari possit; 3 utrum quando est sine eis, semper sit peccatum mortale.
|a1 Articulus 1: Utrum actus matrimonii possit excusari per bona praedicta, ut non sit peccatum.
AG1
Ad primum sic proceditur. Videtur quod actus matrimonii non possit excusari per bona praedicta, ut non sit
omnino peccatum. Quia quicumque sustinet damnum majoris boni propter minus bonum, peccat, quia inordinate
sustinet. Sed bonum rationis, quod laeditur in ipso actu conjugali, est majus quam haec tria conjugii bona. Ergo
praedicta bona non sufficiunt ad excusandum conjugalem concubitum.
AG2
Praeterea, si bonum malo addatur in genere moris, totum efficitur malum; non autem totum bonum: quia una
circumstantia mala facit actum malum, non autem una bona facit ipsum bonum. Sed actus conjugalis secundum
se malus est, alias excusatione non indigeret. Ergo bona matrimonii adjuncta non possunt ipsum bonum facere.
AG3
Praeterea, ubicumque est immoderatio passionis, ibi est vitium in moribus. Sed bona matrimonii non possunt
efficere quin delectatio illius actus sit immoderata. Ergo non possunt excusare quin sit peccatum.
AG4
Praeterea, verecundia non est nisi de turpi actu, secundum Damascenum.
Sed bona matrimonii non tollunt erubescentiam ab illo actu. Ergo non possunt excusare,
SC1
Sed contra, concubitus conjugalis non differt a fornicario nisi per bona matrimonii. Si ergo haec non sufficerent
excusare ipsum, tunc matrimonium semper illicitum remaneret; quod est contra id quod habitum est supra, 26
dist., quaest. 1, art. 3.
SC2
Praeterea, bona matrimonii se habent ad actum ejus sicut circumstantiae debitae, ut dictum est.
Sed circumstantiae tales sufficienter faciunt quod aliquis actus non sit malus. Ergo et haec bona possunt excusare
matrimonium, ut nullo modo sit peccatum.
CO
Respondeo dicendum, quod aliquis actus dicitur excusari dupliciter. Uno modo ex parte facientis, ita quod non
imputetur facienti in culpam, quamvis sit malus, vel saltem non in tantam culpam; sicut ignorantia dicitur
excusare peccatum in toto vel in parte. Alio modo dicitur excusari actus ex parte sui, ita scilicet quod non sit
malus; et hoc modo praedicta bona dicuntur excusare actum matrimonii. Ex eodem autem habet actus aliquis
quod non sit malus in genere moris, et quod sit bonus: quia non est aliquis actus indifferens, ut in 2 Lib., dist. 40,
art. 5, dictum est. Dicitur autem aliquis humanus actus bonus dupliciter. Uno modo bonitate virtutis; et sic actus
habet quod sit bonus ex his quae ipsum in medio ponunt; et hoc faciunt in actu matrimonii fides et proles, ut ex
dictis patet; alio modo bonitate sacramenti, secundum quod actus non solum bonus sed etiam sanctus dicitur; et
hanc bonitatem habet actus matrimonii ex indivisibilitate conjunctionis, secundum quam signat conjunctionem
Christi ad ecclesiam.
Et sic patet quod praedicta sufficienter actum matrimonii excusant.
1937

