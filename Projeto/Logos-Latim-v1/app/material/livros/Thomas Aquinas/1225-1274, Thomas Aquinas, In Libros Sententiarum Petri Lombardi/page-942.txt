secundo, quia ipse est persona publica, et honoratur in ipso bonitas ecclesiae vel reipublicae, quae est major
quam merita unius singularis personae; tertio, quia praelatio se habet ad virtutem sicut causa efficiens in aliis
virtutem; et dignius est alterius virtutis causam existere, inquantum hujusmodi, quam virtuosum esse, ut dicit
Philosophus.
RA4
Quartum concedimus.
RA5
Ad quintum dicendum, quod in Daemonibus est ligata aptitudo naturalis ad virtutem; et ideo non debet eis dulia
exhiberi.
RA6
Ad sextum dicendum, quod similitudo vestigii non ponit aptitudinem ad virtutem, sicut similitudo imaginis; et
ideo dulia non debetur ei.
RA7
Ad septimum dicendum, quod sanctis non servimus quasi obnoxii eis, sed servitute reverentiae; quia sunt nostri
ductores vel per doctrinam, vel per administrationem, vel per intercessionem et exemplum: et salvatur in hoc
ratio servitutis quantum ad hoc quod est causa alterius agere, sicut finis; non autem sicut moventis per
coactionem vel imperium.
EX
In dilectione, sacrificii exhibitione, et reverentia.
Dilectio refertur ad honorem interiorem Deo exhibitum; sacrificia ad bona exteriora quae in ejus honorem
assumuntur; reverentia, secundum quod corpus nostrum ei in obsequium damus, sicut in prostrationibus, et
hujusmodi.
Una adoratione cum incontaminata carne ejus.
Ergo videtur quod filius sit magis adorandus quam pater vel quam ipsemet ante incarnationem.
Dicendum, quod humanitas ejus non adoratur latria nisi propter divinitatem: et ideo non facit ipsum magis
adorabilem, sed plura in ipso adorari; quia hoc quod additur, ut supra dictum est, non additur ad bonitatem
divinam.
Nemo carnem ejus manducat, nisi prius adoret.
Loquitur de manducatione spirituali, quae sine reverentia esse non potest: non autem de sacramentali, quia potest
aliquis irreverenter manducare.
Vel dicendum, quod loquitur quantum ad id quod debet fieri secundum institutionem ecclesiae, quae prius
proponit carnem Christi adorandam quam tribuat manducandam; et non secundum quod abusive potest fieri.

|+d10.q1 Distinctio 10, Quaestio 1
|a0 Prologus
Postquam determinavit Magister, quid conveniat vel non conveniat uni naturae ex hoc quod est alteri sociata in
persona Christi, hic determinat quid conveniat ipsi personae Christi ratione humanae naturae. Quid enim sibi
conveniat ratione divinae naturae, dictum est in 1 Lib.. Dividitur autem haec pars in duas: primo quaerit, utrum
conveniant Christo ratione humanae naturae ea quae ad dignitatem humanae naturae pertinere videntur; in
secunda de illis quaerit quae pertinent ad defectum, dist. 11, ibi: solet etiam quaeri, utrum debeat simpliciter dici
atque concedi Christum esse factum, vel creatum, vel creaturam. Prima in duas: primo inquirit de illis quae
pertinent ad dignitatem naturalem humanae naturae, sicut est personalitas; secundo de his quae pertinent ad
dignitatem gratiae, ibi: si vero quaeritur, an Christus sit adoptivus filius secundum quod homo, an alio modo,
respondemus Christum non esse adoptivum filium aliquo modo. Circa primum duo facit: primo movet
quaestionem; secundo objicit ad utramque partem, et solvit, ibi: quod enim persona sit, his edisserunt rationibus.
Et haec pars dividitur in duas, secundum duas vias in quibus ad propositam quaestionem argumentatur; secunda
incipit ibi: sed adhuc aliter nituntur probare, Christum secundum hominem esse personam. Circa primum duo
facit: primo ponit objectionem; secundo solvit, ibi: propter haec inconvenientia. Circa primum duo facit: primo
objicit ad partem affirmativam; secundo ad partem negativam, ibi: sed contra. Si secundum quod homo, persona
est; vel tertia in trinitate persona, vel alia.
Propter haec inconvenientia et alia quidam dicunt, Christum secundum hominem non esse personam.
Hic solvit; et circa hoc duo facit: primo respondet ad quaestionem; secundo ad objectum, ibi: illud tamen non
sequitur quod in argumento superiori inductum est.
Sed adhuc aliter nituntur probare Christum secundum hominem esse personam. Hic ponit aliam objectionem: et
primo objicit; secundo solvit, ibi: ad quod dici potest.
Si vero quaeritur, an Christus sit adoptivus filius secundum quod homo, an alio modo; respondemus, Christum
non esse adoptivum filium aliquo modo. Hic inquirit de illis quae pertinent ad dignitatem gratiae; et primo de
942

