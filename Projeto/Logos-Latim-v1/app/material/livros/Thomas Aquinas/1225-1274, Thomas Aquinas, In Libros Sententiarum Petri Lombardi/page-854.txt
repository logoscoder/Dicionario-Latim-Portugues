Sed contra, ecclesia non solemnizat nisi pro aliquo sancto. Solemnizat autem nativitatem beatae virginis. Ergo
beata virgo sancta nata fuit. Ergo antequam ex utero nasceretur, sanctificata fuit.
SC2
Praeterea, Lucae 1, 15, de joanne baptista dicitur: spiritu sancto replebitur adhuc ex utero matris suae. Sed plus
gratiae collatum est beatae virgini quam alicui sanctorum, ut in littera ex verbis Augustini dicitur.
Ergo beata virgo adhuc in utero matris spiritu sancto repleta fuit: ergo et sanctificata.
CO
Ad tertiam quaestionem dicendum, quod beata virgo ante nativitatem ex utero sanctificata fuit, quod colligi
potest ex hoc quod ipsa super omnes alios sanctos a peccato purior fuit, ut ex hac littera habetur, veluti divinae
sapientiae mater electa, in quam nihil coinquinatum incurrit, ut dicitur Sap. 7. Unde cum haec puritas in
quibusdam fuisse inveniatur ut ante nativitatem ex utero a peccato mundarentur, sicut de joanne baptista, de quo
legitur Luc. 1, 15: spiritu sancto replebitur adhuc ex utero matris suae; et de hieremia, de quo dicitur hierem. 1,
5: priusquam exires de ventre, sanctificavi te; non est dubitandum hoc multo excellentius matri Dei collatum
fuisse.
RA1
Ad primum ergo dicendum, quod verbum Augustini intelligendum est de regeneratione quae fit per legem
communem, quod notatur in hoc quod dicit: qua singuli efficimur templum Dei; haec enim sanctificatio fit per
sacramenta, quae per ministros ecclesiae dispensantur, quorum operationi qui in maternis uteris sunt, subjacere
non possunt.
Sed Deus sacramentis gratiam non alligavit; unde praeter hunc modum in maternis uteris aliquos quodam
privilegio sanctificat.
RA2
Ad secundum dicendum, quod si regeneratio quae est per legem communem, sumatur, oportet verbum Domini
quod dicitur joannis 3, 5: nisi quis renatus fuerit, intelligi de nativitate ex utero quae simpliciter nativitas dicitur,
et hoc ipse textus sonare videtur, cum dicitur: ex aqua et spiritu.
Si autem sumatur pro quacumque regeneratione gratiae, sic oportet intelligi de nativitate in utero.
Non tamen oportet quod regeneratio spiritualis quae est per sacramenta, secunda dici non possit, quia illae duae
in uno conveniunt, secundum quod contra tertiam dividuntur: utraque enim illarum naturalis est, haec vero
spiritualis.
RA3
Ad tertium dicendum, quod quamvis sanctificatio beatae virginis in utero expresse in Scriptura veteris et novi
testamenti non legatur; tamen pro certo haberi potest ex his quae ibi leguntur.
Si enim joannes et hieremias, qui Christum praenuntiaverunt, sanctificati sunt, multo magis virgo quae Christum
genuit.
|a2 Articulus 2: Utrum beatissima virgo per sanctificationem in utero fuerit totaliter ab originali mundata.
Articulus 2A
AG1
Ad secundum sic proceditur. Videtur, quod per sanctificationem in utero Dei genitrix a peccato originali totaliter
mundata non sit. Remota enim macula, reatus remanere non potest. Sed post sanctificationem originalis peccati
adhuc reatus mansit in ea: quia si ante mortem Christi defuncta fuisset, divina visione caruisset. Ergo per
sanctificationem a macula originali liberata non fuit.
AG2
Praeterea, nihil quod ad virtutem promovet ei subtrahendum fuit cui virtutis perfectio debebatur.
Sed fomes ad virtutem promovet; unde et Paulo petenti a se carnis stimulum amoveri, dictum est: virtus in
infirmitate perficitur, 2 Cor., 12, 9. Ergo cum matrem Dei summa virtutis perfectio deceret, fomes ab ea per
sanctificationem removeri non debuit.
AG3
Praeterea, in littera Magister dicit, quod caro Christi, antequam conciperetur, obnoxia fuit peccato, sicut et
reliqua caro virginis. Sed caro non est peccato obnoxia nisi ratione fomitis. Ergo per sanctificationem in utero
fomes ab ea remotus non fuit.
AG4
Sed contra, beatae virgini aliquid ultra legem communem conferendum fuit. Sed sanctificatio quae fit per legem
communem, aufert culpae maculam, fomite remanente. Ergo in beata virgine fomitem ex toto removit.
AG5
Praeterea, corruptio fomitis est causa quare dicere non possumus: peccatum non habemus; hoc enim Adam in
primo statu dicere potuit. Sed, ut ex littera habetur, beata virgo hoc dicere potuit.
Ergo in ipsa fomes non fuit.
CO
854

