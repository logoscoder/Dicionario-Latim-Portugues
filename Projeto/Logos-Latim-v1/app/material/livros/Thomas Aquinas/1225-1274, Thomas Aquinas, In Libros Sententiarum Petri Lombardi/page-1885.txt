RA2
Ad secundum dicendum, quod unumquodque debet definiri secundum completum esse suum.
Complementum autem peccati et virtutis consistit in electione: et ideo electio ponitur et in definitione virtutis, et
in definitione peccati; et hanc electionem importat studiosa voluntas.
RA3
Ad tertium dicendum, quod aliquid dicitur spirituale dupliciter. Uno modo per essentiam, sicut gratia et virtutes;
et ista non possunt aliquo modo vendi; nec super hoc voluntas deliberata emptionis cadere potest. Alio modo
dicitur aliquid spirituale per causam, sicut sacramenta quae sunt causa gratiae; et ista, inquantum sunt corporalia
quaedam, habent speciem quod vendi possunt, quamvis non ex hoc quod sunt spiritualia; et sic in eis committitur
simonia.
RA4
Ad quartum dicendum, quod simon magus spiritualia emere voluit, ut postea venderet; et ideo in ejus emptione
etiam venditio continebatur implicite; et propter hoc secundum communem usum loquendi uterque vocatur
simoniacus, emens et vendens; sed tamen, si distincte loqui volumus, ementes dicuntur simoniaci, vendentes
Giezitae: quia Giezi spiritualia vendere voluit, ut patet 4 Reg. 4.
RA5
Ad quintum dicendum, quod spiritualia in praedicta definitione accipiuntur, ut dictum est, quae sunt spiritualis
gratiae causa, sicut sacramenta: sed spiritualibus annexa, quae ad usum horum sunt deputata, sicut calices, et
bona ecclesiastica, quae sunt deputata ad usum ministrorum: non autem dicuntur spiritualibus annexa quibus
potest esse usus in spiritualibus, si non sint ad hoc specialiter deputata.
Articulus 1B
AG1
Ulterius. Videtur quod simonia sit haeresis.
Quia Gregorius in registro dicit: altare, decimas et spiritum sanctum emere vel vendere, simoniacam haeresim
esse nullus fidelium ignorat.
AG2
Praeterea, nullum peccatum est gravius infidelitate.
Sed simonia est gravior: quia in decretis dicitur, causa 1, quaest. 2, quod impia haeresis Macedonii, et eorum qui
circa ipsum sunt, est tolerabilior quam simonia. Ergo simonia est haeresis.
SC1
Sed contra, omnis haeresis est contra aliquem articulum fidei, de quo non recta opinio habetur.
Sed aliquis simoniacus potest habere rectam opinionem de omnibus articulis fidei. Ergo non est haeresis.
CO
Ad secundam quaestionem dicendum, quod aliquid attribuitur alteri dupliciter. Uno modo simpliciter, alio modo
propter similitudinem actus: sicut dicit Philosophus, quod incontinentes quandoque dicuntur intemperati, quia
faciunt quae intemperati sunt, sed non eodem modo: sicut etiam dicit quod milesii stulti non sunt, sed operantur
qualia stulti; et secundum hoc dicendum, quod simoniaci non sunt proprie et per se loquendo haeretici, cum non
habeant aliquam falsam opinionem; sed dicuntur haeretici propter similitudinem actus, quia ita operantur ac si
aestimarent donum spiritus sancti pecunia possideri: quae aestimatio esset haeretica. Unde Gregorius in regist.
Dicit: cum omnis avaritia sit idolorum servitus; quisquis hanc in ecclesiasticis dignitatibus dandis non praecavet,
infidelitatis perditioni subjicitur, etiam si fidem quam negligit, tenere videatur.
RA1
Et per hoc patet solutio ad primum.
RA2
Ad secundum dicendum, quod ratione falsae aestimationis quam simoniacus in actu demonstrat, dicitur simonia
esse gravior quam Macedonii haeresis, qui posuit spiritum sanctum esse patris et filii servum. Simoniaci autem
ostendunt in suo actu se aestimare quod sit servus hominis, si ab homine potest emi et vendi. Vel dicendum,
quod dicitur gravius peccatum propter pronitatem ad ipsum ex cupiditate humana, et propter nocumentum majus,
quia totum ordinem ecclesiae pervertit.
Articulus 1C
AG1
Ulterius. Videtur quod simoniacus non perdat executionem ordinis. Quia contingit in ordinatione alicujus
committi simoniam eo ignorante.
Sed homicidium casuale propter hoc quod est per ignorantiam commissum non facit irregularitatem.
Ergo et similiter ille qui simoniace ordinatur.
AG2

1885

