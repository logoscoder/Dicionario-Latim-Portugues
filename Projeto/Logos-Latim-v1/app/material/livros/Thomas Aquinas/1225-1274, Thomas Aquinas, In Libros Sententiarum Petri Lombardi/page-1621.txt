|a2 Articulus 2: Utrum per poenitentiam virtutes restituantur.
AG1
Ad secundum sic proceditur. Videtur quod per poenitentiam virtutes non restituantur. Virtutes enim de quibus
loquimur, non causantur ex actibus nostris; quia secundum Augustinum, Deus eas in nobis sine nobis operatur.
Sed poenitentia in actu nostro consistit. Ergo per poenitentiam virtutes non restituuntur.
AG2
Praeterea, nihil restituit virtutem nisi quod est causa virtutis, sicut restituentia sanitatem sunt causa sanitatis. Sed
poenitentia non est causa omnium aliarum virtutum; alias esset nobilior aliis virtutibus, quia causa praeeminet
effectui. Ergo poenitentia non restituit virtutes.
AG3
Praeterea, quod non est, non potest aliquid restituere; et quod habetur, non potest restitui, sicut neque quod est,
fieri. Sed poenitentia non prius quam omnes virtutes habetur, quia omnes virtutes simul infunduntur. Ergo non
potest poenitentia virtutes restituere.
AG4
Praeterea, habitus virtutis non manet cum habitu vitii; quia contraria non sunt simul in eodem.
Sed post contritionem adhuc manet habitus vitii, quod patet ex inclinatione ad pristinos actus. Ergo poenitentia
non statim omnes virtutes restituit.
AG5
Praeterea, nullus habet virtutem nisi qui sine difficultate et cum delectatione operatur ea quae sunt virtutis. Sed
post primam contritionem etiamsi sit vera, adhuc remanet difficultas ad opera virtutis agenda. Ergo virtutes per
primum actum poenitentiae non restituuntur.
SC1
Sed contra est quod Ambrosius dicit, quod poenitentia res optima est, quae omnes defectus revocat ad perfectum.
Sed hoc non esset, nisi virtutes amissas restitueret.
Ergo per poenitentiam virtutes restituuntur.
SC2
Praeterea, effectus poenitentiae est justificatio, ut infra dicetur. Sed justitia generalis, ex qua aliquis justificari
dicitur, omnes virtutes includit, ut dicit Glossa super illud psalm. 118: feci judicium et justitiam. Ergo omnes
virtutes per poenitentiam restaurantur.
SC3
Praeterea, non remittitur peccatum sine gratia.
Sed per poenitentiam peccatum dimittitur. Ergo gratia restituitur. Sed simul cum gratia omnes virtutes
infunduntur. Ergo poenitentia omnes virtutes restituit.
CO
Respondeo dicendum, quod gratia et virtutes in anima causantur ex influentia divini luminis; quae quidem
influentia impeditur per peccatum, quod animam a Deo avertit, sicut nubes interposita inter nos et solem, radium
ejus a nobis prohibet. Unde dicitur Isaiae 59, 2: peccata nostra diviserunt inter nos et Deum nostrum. Et quia per
poenitentiam peccata dimittuntur, ut dictum est, in primo poenitentiae actu quantum ad offensam; ideo sicut
ventus auferens nubem, nobis lumen solis restituit, ita poenitentia tamquam removens prohibens, gratiam gratum
facientem et omnes virtutes nobis restituit.
RA1
Ad primum ergo dicendum, quod solus Deus est per se causa gratiae et virtutum infusarum in nobis; sed nihil
prohibet etiam actus nostros esse causas per accidens, sicut removens prohibens, sicut sunt causae etiam gratiae
baptismalis, inquantum prohibent fictionem; et hoc modo per poenitentiam virtutes restituuntur.
RA2
Ad secundum dicendum, quod causa per accidens non oportet quod sit nobilior effectu, sed solum causa per se.
Poenitentiam autem causam per accidens posuimus virtutum, per hoc quod est removens prohibens, scilicet
peccata.
RA3
Ad tertium dicendum, quod sicut in eodem instanti in quo obstaculum luminis primo remotum est, lumen
consequitur, et tamen remotio obstaculi est causa illuminationis; ita in eodem instanti in quo est actus
poenitentiae, peccatum aufertur, et virtus restituitur; et tamen nihil prohibet per poenitentiam virtutes restitui.
RA4
Ad quartum dicendum, quod, sicut in 3 Lib., dist. 33, qu. 1, art. 2, quaestiunc. 4, dictum est, virtus infusa et
acquisita non sunt ejusdem speciei: unde cum habitus ex frequentia operum peccati generatus virtuti acquisitae
contrarius sit, non contrariatur directe virtuti infusae, quae habet oppositionem ad peccatum ex parte illa qua est
offensa Dei; unde non oportet quod statim virtutibus infusis restitutis, habitus vitiorum totaliter tollantur,
quamvis impediantur, et etiam diminuantur.
RA5
1621

