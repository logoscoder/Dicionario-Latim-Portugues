quod hoc non fuisset. Et secundum hoc etiam accipiunt ex conditione praedicta quamdam rationem praesentis, ut
de iis possit esse dolor, qui non est nisi de praesentibus.
RA4
Ad quartum dicendum, quod quamvis ad poenitentiam, inquantum est poenitentia, non pertineat respectus ad
futurum; tamen inquantum est emendatoria offensae commissae in Deum, exigit respectum in futurum, scilicet
propositum de cetero cavendi; et hoc propositum intelligitur in hoc quod dicit: flenda iterum non committere;
idest, habere propositum non committendi. Vel intelligitur quantum ad perfectam poenitentiam, ut quod additur,
non sit de essentia poenitentiae, sed de perfectione, quia sine hoc non consequitur ultimum fructum suum; vel ut
referatur ad idem tempus, ut Magister dicit.
RA5
Ad quintum dicendum, quod Ambrosius ordinat partes definitionis secundum ordinem ad poenitentiam; quia
illud quod est magis essentiale poenitentiae, primo ponit. Sed Augustinus ordinat per ordinem ad poenitentem;
quia hoc prius occurrit ut a proposito peccandi desistat, quasi removens poenitentiae impedimentum.
RA6
Ad sextum dicendum, quod non est inconveniens de eodem dari diversas definitiones secundum diversa quae in
rebus inveniuntur. Definitio igitur praemissa Gregorii et Ambrosii, quam Magister ad formam definitionis
reducit, completissima est, quia tangit et genus et actum et objectum, et utrumque illorum quae ad emendationem
Deo exhibendam requiruntur. Et in idem redit definitio Augustini posita in littera, scilicet: poenitentia est
quaedam vindicta dolentis etc.: nisi quod magis exprimit proximum genus ipsius; quia ponit ipsam non solum in
genere virtutis, sed in genere justitiae, in hoc quod dicit eam vindictam; et differentias etiam magis proximas ad
propriam speciem ponit, in hoc quod addit rationem punitionis ad dolorem. Et in idem redit definitio Ambrosii
alia, quam ponit, quod poenitentia est dolor cordis et amaritudo animae pro malis quae quisque commisit; nisi
quod non ponit unum eorum quae continent praedictae definitiones, scilicet detestationem peccati commissi. Alia
autem notificatio, qua dicitur, quod poenitentia est res optima quae omnes defectus revocat ad perfectum, datur
per effectum poenitentiae, et dicitur esse optima res non simpliciter, sed in genere declinationis a malo post
peccatum commissum. Et similiter etiam illa Damasceni definitio: poenitentia est remotio ab eo quod est contra
naturam, in id quod est secundum naturam datur per effectum; et quasi in idem redeunt: quia peccatum quod in
prima descriptione dicitur defectus, in secunda dicitur contra naturam esse; status autem gratiae vel virtutis, quae
in prima definitione dicitur perfectio, in secunda dicitur secundum naturam esse, quia ad hoc natura est ordinata.
|a2 Articulus 2: Utrum virtus poenitentiae timore concipiatur.
Articulus 2A
AG1
Ad secundum sic proceditur. Videtur quod virtus poenitentiae timore non concipiatur. Quod enim est ex
infusione, non habet causam in subjecto.
Sed poenitentia, cum sit virtus, de qua Augustinus dicit, quod Deus eam in nobis sine nobis facit, est ex
infusione. Ergo non habet causam in suo subjecto; et ita timore non concipitur.
AG2
Praeterea, illud quod in esse perfectum prodit, non tantum concipitur, sed etiam perfecte generatur.
Sed poenitentia in esse perfectum prodit, quia etiam defectus ad perfectum revocat. Ergo ejus generatio non
debet timore concipi.
AG3
Praeterea, plus provocatur homo ad poenitentiam ex expectatione gloriae quam ex comminatione poenae; unde
joannes poenitentiam praedicans dixit: poenitentiam agite; appropinquabit enim regnum caelorum; Matth. 3. Sed
expectatio gloriae pertinet ad spem, vel caritatem, quam excitat; poenae autem comminatio ad timorem. Ergo
magis dicendum fuit, quod oriatur ex spe vel amore, quam ex timore.
AG4
Praeterea, si concipiatur timore; aut timore initiali, aut servili, aut mundano, aut casto. Non mundano, quia ille
magis ad peccatum trahit; similiter etiam nec servili, quia ille non est simul cum poenitentia; generans autem et
generatum, sive concipiens et conceptum, oportet esse simul; similiter nec initialis, aut castus, aut filialis, quia
isti non praecedunt poenitentiam; oportet autem quod concipiens praecedat conceptum. Ergo nullo modo
poenitentiae virtus timore concipitur.
SC1
Sed contra, secundum Augustinum, timor introducit ad caritatem. Sed introductio caritatis et aliarum virtutum
est per poenitentiam.
Ergo poenitentia a timore initium sumit.
SC2
Praeterea, contrariorum contraria sunt principia.
Sed delectatio peccati ad peccatum attraxit.
1607

