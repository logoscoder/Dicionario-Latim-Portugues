universale judicium totius humani generis per universalem separationem bonorum a malis, etiam quilibet per
consequens judicabitur.
Nec tamen Deus bis judicat in idipsum: quia non duas poenas pro uno peccato infert; sed poena quae ante
judicium complete inflicta non fuerat, in ultimo judicio complebitur, post quod impii cruciabuntur quo ad corpus
et animam simul.
RA2
Ad secundum dicendum, quod propria sententia illius generalis judicii est universalis separatio bonorum a malis,
quae illud judicium non praecedet.
Sed nec etiam quo ad particularem sententiam uniuscujusque plene praecessit judicii effectus: quia etiam boni
amplius post judicium praemiabuntur, tum ex gloria corporis adjuncta, tum ex numero sanctorum completo; et
mali etiam amplius torquebuntur adjuncta poena corporis, et impleto in poenis numero damnatorum: quia quanto
cum pluribus ardebunt, tanto plus ardebunt.
RA3
Ad tertium dicendum, quod universale judicium, ut dictum est, magis directe respicit utilitatem hominum quam
singulos judicandorum. Quamvis ergo cuilibet homini ante judicium sit certa notitia de sua damnatione vel
praemio; non tamen omnibus omnium damnatio vel praemium innotescet; unde judicium necessarium erit.
Articulus 1B
AG1
Ulterius. Videtur quod judicium illud quantum ad disceptationem et sententiam fiat per locutionem vocalem.
Quia, ut dicit Augustinus, 20 de CIV. Dei, per quot dies hoc futurum judicium tendatur incertum est. Sed non
esset incertum, si illa quae in judicio dicuntur futura, tantum mentaliter complerentur. Ergo judicium illud
vocaliter fiet, et non solum mentaliter.
AG2
Praeterea, Gregorius dicit, et habetur in littera: illi saltem verba judicis audient qui ejus fidem saltem verbo
tenuerunt. Hoc autem non potest intelligi de verbo interiori; quod sic omnes verba judicis audient: quia omnibus
et bonis et malis, nota erunt omnia facta aliorum, sicut supra, dist. 43, dictum est. Ergo videtur quod judicium
illud vocaliter peragetur.
AG3
Praeterea, sicut in sequenti dist. Dicetur, Christus secundum formam hominis judicabit, in qua corporaliter ab
omnibus possit videri. Ergo videtur eadem ratione quod corporali voce loquatur, ut ab omnibus audiatur.
SC1
Sed contra, Augustinus dicit, 20 de CIV. Dei, quod liber vitae, de quo apocal. 20, vis quaedam intelligenda est
divina, qua fiet ut unicuique opera sua vel bona vel mala in memoriam revocentur, et mentis intuitu mira
celeritate cernantur, ut accuset vel excuset scientia conscientiam; atque ita simul et omnes et singuli judicentur.
Sed si vocaliter discurrerentur merita singulorum, non possent omnes et singuli judicari simul. Ergo videtur quod
illa discussio non erit vocalis.
SC2
Praeterea, sententia proportionaliter debet testimonio respondere. Sed testimonium et accusatio vel excusatio
mentalis erit; unde Rom. 2, 15: testimonium illis reddente conscientia ipsorum, et inter se invicem cogitationum
accusantium, aut etiam defendentium, in die cum judicabit Deus occulta hominum. Ergo videtur quod illa
sententia, et totum judicium, mentaliter expleatur.
CO
Ad secundam quaestionem dicendum, quod quid sit verum circa hanc quaestionem, definiri pro certo non potest;
tamen probabilius aestimatur quod totum illud judicium, et quo ad discussionem, et quo ad accusationem
malorum et commendationem bonorum, et quo ad sententiam de utrisque, mentaliter perficietur. Si enim
vocaliter singulorum facta narrarentur, inaestimabilis magnitudo temporis ad hoc exigeretur; sicut etiam
Augustinus, 20 de CIV. Dei, dicit, quod si liber ex cujus Scriptura omnes judicabuntur, ut dicitur Apoc. 9,
carnaliter cogitetur, quis ejus magnitudinem aut longitudinem valeat aestimare? aut quanto tempore legi poterit
liber, in quo scriptae sunt universae vitae universorum? non autem minus tempus requiritur ad narrandum
oretenus singulorum facta, quam ad legendum, si essent in libro materiali scripta. Unde probabile est quod illa
quae dicuntur Matth. 25, non vocaliter, sed mentaliter, intelligenda sint esse perficienda.
RA1
Ad primum ergo dicendum, quod pro tanto dicit Augustinus quod incertum est per quot dies hoc judicium
tendatur, quia non est determinatum utrum perficiatur vocaliter. Si enim vocaliter perficeretur, prolixum tempus
ad hoc requireretur; si autem mentaliter, in momento fieri poterit.
RA2
Ad secundum dicendum, quod etiam si judicium fiat mentaliter tamen verbum Gregorii salvari potest: quia etsi
omnibus innotescent sua et aliorum facta, divina virtute hoc faciente, quae in evangelio locutio dicitur; tamen illi
qui fidem habuerunt, quam ex verbis Dei conceperunt, ex ipsis verbis judicabuntur: quia, ut dicitur Rom. 2, 12,
2168

