RA4
Ad quartum dicendum, quod secundum quod sensus magis vel minus ligatur a passione somni, hoc etiam
judicium rationis magis vel minus impeditur.
Unde quandoque homo dormiens considerat, haec quae apparent somnia esse. Sed quia in dormiendo nunquam
sunt sensus soluti ex toto, ideo etiam rationis judicium non est ex toto liberum; unde semper cum aliqua falsitate
judicium rationis est, etiam si quantum ad aliquid sit verum; et inde contingit quod aliquis in somno aliquando
consentit turpitudini, aliquando non. Quia tamen judicium rationis non est omnino liberum, et per consequens
nec liberi arbitrii usus; ideo nec talis consensus vel dissensus potest esse meritorius vel demeritorius in se.
RA5
Ad quintum dicendum, quod corporales motus non pertinent ad meritum vel demeritum, nisi secundum quod a
voluntate quasi a principio causantur; et ideo nocturna pollutio magis judicatur quantum ad rationem meriti vel
demeriti, secundum principium quod est in dormiendo, quam secundum terminum qui est in vigilando: quia ex
quo in dormiendo excitatus est motus carnis, non subjacet voluntati vigilantis ulterius motus ille, nec reputatur
evigilasse, quousque perfectum usum liberi arbitrii recuperavit. Potest tamen contingere quod in ipsa evigilatione
peccatum oriatur, si quidem pollutio propter delectationem placeat: quod quidem erit veniale peccatum, si sit ex
surreptione talis placentia; mortale autem, si sit cum deliberante consensu, et praecipue cum appetitu futuri.
Ista autem placentia non facit praeteritam pollutionem peccatum, quia ipsius causa non est, sed ipsa in se
peccatum est. Si autem placeat ut naturae exoneratio, vel alleviatio, peccatum non creditur.
Articulus 4B
AG1
Ulterius. Videtur quod non impediat a sumptione corporis Christi. Veniale enim peccatum magis displicet Deo
quam quaelibet immunditia corporalis quae fit sine peccato. Sed nocturna pollutio non est peccatum, ut ex
auctoritate Augustini inducta patet. Ergo cum veniale peccatum non impediret a sumptione corporis Christi,
multo minus nocturna pollutio impedit.
AG2
Praeterea, non est dubium quin peccatum mortale plus impedit quam nocturna pollutio. Sed aliquis post
peccatum mortale confessum, potest corpus Christi manducare. Ergo multo fortius qui pollutionem nocturnam
confessus est, potest eadem die manducare corpus Christi.
AG3
Praeterea, homo debet impedire peccatum alterius mortale, quantumcumque potest. Sed si aliquis in peccato
mortali existens celebret Missam, constat quod peccat mortaliter. Ergo si aliquis non habens conscientiam
peccati mortalis possit hoc impedire celebrando loco ejus, videtur quod debeat celebrare, etiam si sit nocturna
pollutione pollutus.
AG4
Praeterea, turpis cogitatio aliquando sine peccato accidit, ut ex verbis Augustini inductis patet: crapulatio autem
sine peccato accidere non potest. Sed secundum Gregorium, pollutio quae ex crapula accidit, a communione non
impedit, si necessitas incumbat. Ergo nec illa quae ex turpi cogitatione praecedente in vigilia procedit, nec illa
quae ex infirmitate naturae, ut Gregorius dicit. Ergo nulla pollutio impedit.
SC1
Sed contra est quod dicitur Levit. 15, 16: vir a quo egreditur semen coitus... Immundus erit usque ad vesperam.
Sed immundis non licet sancta tangere. Ergo multo minus corpus Christi manducare.
SC2
Praeterea, Isidorus dicit, et habetur in decr. Dist. 6: qui nocturna pollutione polluitur, quamvis extra memoriam
turpium cogitationum se sentiat inquinatum, tamen hic ut tentaretur suae culpae tribuat, et suam immunditiam
statim fletibus tergat. Sed ille qui purgatione indiget, debet a perceptione hujus sacramenti abstinere. Ergo
pollutus nocturna pollutione impeditur a perceptione corporis Christi.
CO
Ad secundam quaestionem dicendum, quod ad hoc quod homo digne ad sacramentum eucharistiae accedat, tria
requiruntur. Primo munditia conscientiae; quae non nisi per peccatum tollitur. Secundo erectio mentis ad Deum
per actualem devotionem; et haec per mentis hebetudinem vel occupationem aut evagationem interdum sine
peccato amittitur. Tertio munditia corporalis; unde et celebrantes, vel tractaturi aliquod sacramentum, propter
reverentiam manus lavant. Unde primo et principaliter peccatum impedit; secundo indevotio sive hebetudo
mentis; tertio corporalis immunditia; et haec tria quandoque concurrunt in aliqua pollutione nocturna, quandoque
duo ex his, quandoque unum tantum; et secundum hoc homo magis vel minus impeditur; et ideo distinguendae
sunt pollutionum differentiae. Distinguitur autem dupliciter pollutio nocturna. Primo quantum ad causam. Eorum
enim quae in somnis apparent, triplex est causa. Una extrinseca spiritualis, sicut in his quae per spirituales
substantias nobis revelantur. Alia intrinseca spiritualis, quando phantasmata quae apparent dormientibus, sunt
reliquiae praecedentium cogitationum.

1517

