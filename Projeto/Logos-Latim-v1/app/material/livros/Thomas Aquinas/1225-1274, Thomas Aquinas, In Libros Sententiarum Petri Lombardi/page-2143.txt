Praeterea, Christus secundum etiam quod homo, dicitur sanctus sanctorum, et ei secundum quod homo orare
competit. Sed nunquam Christum ad orandum pro nobis interpellamus. Ergo nec alios sanctos interpellare
debemus.
AG4
Praeterea, quicumque rogatus ab aliquo pro eo intercedit, preces ipsius ei repraesentat apud quem pro eo
intercedit. Sed superfluum est aliquid repraesentare ei cui sunt omnia patentia. Ergo superfluum est quod sanctos
pro nobis intercessores constituamus ad Deum.
AG5
Praeterea, illud est superfluum quod fit propter aliquid quod sine eo eodem modo fieret vel non fieret. Sed
similiter sancti orarent pro nobis vel non orarent, sive nos oremus eos, sive non oremus; quia si sumus digni ut
pro nobis orarent, etiam nobis eos non orantibus, pro nobis orarent; si autem sumus indigni, etiam si petamus,
pro nobis non orant. Ergo interpellare eos ad orandum pro nobis videtur omnino superfluum.
SC1
Sed contra est quod dicitur job 5, 1: voca ergo si est qui tibi respondeat, et ad aliquem sanctorum convertere.
Vocare autem nostrum, ut Gregorius ibidem dicit, est humili Deum prece deposcere. Ergo cum volumus orare
Deum, debemus ad sanctos converti, ut orent pro nobis ad Deum.
SC2
Praeterea, sancti qui sunt in patria, magis sunt accepti Deo quam in statu viae. Sed sanctos qui sunt in via,
constituere debemus interpellatores pro nobis ad Deum exemplo apostoli, qui dicebat Rom. 15, 30: obsecro vos
fratres per Dominum nostrum Jesum Christum, et per caritatem spiritus sancti, ut adjuvetis me in orationibus
vestris pro me ad Deum. Ergo et nos multo fortius petere debemus a sanctis qui sunt in patria, ut nos juvent
orationibus ad Deum.
SC3
Praeterea, ad hoc est communis consuetudo ecclesiae, quae in litaniis sanctorum orationem petit.
CO
Respondeo dicendum, quod iste ordo est divinitus institutus in rebus, secundum dionysium, ut per media ultima
reducantur in Deum.
Unde cum sancti qui sunt in patria, sint Deo propinquissimi, hoc divinae legis ordo requirit, ut nos qui manentes
in corpore peregrinamur a Domino, in eum per sanctos medios reducamur; quod quidem contingit, dum per eos
divina bonitas suum effectum diffundit. Et quia reditus noster in Deum respondere debet processui bonitatum
ipsius ad nos; sicut mediantibus sanctorum suffragiis Dei beneficia in nos deveniunt, ita oportet nos in Deum
reduci, ut iterato beneficia ejus sumamus mediantibus sanctis; et inde est quod eos intercessores pro nobis ad
Deum constituimus, et quasi mediatores, dum ab eis petimus quod pro nobis orent.
RA1
Ad primum ergo dicendum, quod sicut non est propter defectum divinae potentiae quod mediantibus secundis
causis agentibus operatur, sed est ad complementum ordinis universi, et ut ejus bonitas multiplicius diffundatur
in res, dum res ab ea non solum suscipiunt bonitates proprias, sed insuper quod aliis causa bonitatis existant; ita
etiam non est propter defectum misericordiae ipsius quod oporteat ejus clementiam per orationes sanctorum
pulsare, sed est ad hoc ut ordo praedictus conservetur in rebus.
RA2
Ad secundum dicendum, quod quamvis superiores sancti sint magis Deo accepti quam inferiores, utile tamen est
etiam minores sanctos interdum orare; et hoc propter quinque rationes. Primo ex hoc quod aliquis quandoque
habet majorem devotionem ad sanctum minorem quam ad majorem; ex devotione autem maxime dependet
orationis effectus.
Secundo propter fastidium tollendum, quia assiduitas unius rei fastidium parit; per hoc autem quod diversos
sanctos oramus, quasi in singulis novus fervor devotionis excitatur. Tertio, quia quibusdam sanctis datum est in
aliquibus specialibus causis praecipue patrocinari, sicut sancto Antonio ad ignem infernalem. Quarto, ut honor
debitus omnibus exhibeatur. Quinto, quia plurium orationibus quandoque impetratur quod unius oratione non
impetraretur.
RA3
Ad tertium dicendum, quod oratio est actus quidam: actus autem sunt particularium suppositorum; et ideo si
diceremus, Christe ora pro nobis, nisi aliquid adderetur, videremur hoc ad personam Christi referre; et ita
videretur esse consonum vel errori Nestorii, qui distinxit in Christo personam filii hominis a persona filii Dei; vel
errori Arii, qui posuit personam filii minorem patre. Unde ad hos errores evitandos ecclesia non dicit, Christe ora
pro nobis, sed Christe audi nos, vel miserere nobis.
RA4
Ad quartum dicendum, quod sicut infra dicetur, non dicuntur sancti preces nostras Deo repraesentare quasi ei
incognita manifestent; sed quia eas exaudiri a Deo petunt, vel de eis divinam consulunt veritatem, quid scilicet
secundum ejus providentiam fieri debeat.
RA5
2143

