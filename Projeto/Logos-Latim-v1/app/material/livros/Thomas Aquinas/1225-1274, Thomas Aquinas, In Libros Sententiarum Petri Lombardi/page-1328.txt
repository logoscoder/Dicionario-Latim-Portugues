proximum vergit: sive sit tale mendacium quod ad perversionem judicii ordinatur, sicut cum quis in loco judicii
falsum dicit; sive sit in nocumentum alicujus, quod sine mortali peccato esse non potest. Alia vero mendacia,
quia inordinationem quamdam habent, non tamen a dilectione Dei et proximi avertunt; peccata sunt, sed sunt
venialia.
RA1
Ad primum ergo dicendum, quod auctoritas illa non loquitur de omni mendacio, sed de pernicioso tantum.
RA2
Ad secundum dicendum, quod mendacium prolatum, si aestimetur esse licitum, ipsa aestimatio in subversionem
fidei verget; non tamen oportet quod omne mendacium ad subversionem fidei ordinetur, praecipue cum non sit
de his quae ad fidem spectant.
RA3
Ad tertium dicendum, quod de mendacio obstetricum diversa est opinio. Quidam enim dicunt quod mendacium
fuit ad conservandum vitam puerorum; et sic fuit officiosum, et veniale peccatum.
Fuit etiam ad conservandum vitam propriam; et sic fuit libidinosum, et mortale peccatum. Sed hoc non videtur
rationabile: quia non minus debet homo suam vitam tueri quam alterius. Et ideo alii dicunt, quod in actibus
obstetricum tria est considerare. Primo ipsam pietatem qua pueris parcere voluerunt; et quantum ad hoc vel
meruerunt, vel ad meritum disponebantur; et secundum hoc intelligendum est verbum Hieronymi, quod
aedificavit eis Deus domos spirituales. Fuit etiam ibi mendacium, quod sive pro liberatione puerorum sive pro
liberatione vitae propriae (quod magis videtur subtiliter discutienti secundum Gregorii dictum) peccatum veniale
fuit; et sic habent laudem secundum Augustinum in Lib. De mendacio, non perfectae justitiae, sed profectus ad
justitiam. Fuit etiam ibi omissio confessionis divinae veritatis et justitiae, si tamen coram Pharaone tunc confiteri
tenebantur; et quantum ad hoc potuit ibi esse peccatum mortale. Et secundum hoc potest intelligi quod merces
aeterna eis in temporalem commutata est. Vel si ex hoc mortaliter non peccaverunt, dicitur merces aeterna in
temporalem commutata, quia earum benignitas gratia non informata remunerationem temporalem habuit, quae
gratiae adjuncta habuisset aeternam.
RA4
Ad quartum dicendum, quod secundum quosdam omne mendacium viris perfectis peccatum mortale est; cujus
rationem dupliciter aliqui assignant.
Quidam enim sumunt rationem ex perfectione caritatis, per quam mens hominis summae veritati adhaeret; adeo
quod omne mendacium eorum cum deliberatione et ex contemptu est; unde non potest esse veniale, sicut nec
homo in primo statu venialiter peccare potuit. Sed hoc nihil est dictu: quia eadem ratione nullum aliud peccatum
veniale committere possent, quod falsissimum est in quantumcumque perfectissimis viris, cum etiam in apostolis
peccatum veniale fuerit. 1 joan. 1, 8: si dixerimus, quod peccatum non habemus, ipsi nos seducimus. Alii vero
sumunt rationem ex perfectione status secundum quod aliqui perfectionem in publico praetendunt, ut religiosi et
praelati; et istis adhibetur fides tamquam conservatoribus veritatis; unde si in aliquo a veritate deviarent, nec eis
nec aliis fides adhiberetur, et sic fieret magnum praejudicium veritati. Sed hoc iterum nihil est: quia non creditur
eis tamquam conservatoribus veritatis in omnibus eorum factis vel dictis, sed in illis tantum quae ad officium
conservandae veritatis spectant, sicut doctrina et judicium, in quibus si a veritate deviarent, non est dubium quin
peccarent mortaliter. Et ideo dicendum, quod nec mendacium nec aliquod peccatum quod ex genere suo
peccatum mortale non est, perfectis viris mortale peccatum fit, nisi sit contra eorum votum.
Sed per accidens potest eis mortale fieri sicut et aliis, ut si fiat contra conscientiam, quamvis errantem, vel
ratione scandali, vel alicujus hujusmodi.
Quod vero dicitur in littera, quod mendacium officiosum perfectis viris est damnabile, intelligendum est
comparative: quia in eodem genere peccati magis peccat perfectus quam imperfectus, quamvis uterque venialiter
vel mortaliter. Non tamen haec circumstantia aggravans aggravat in infinitum, ut quod uni est veniale, alteri
mortale fiat.
RA5
Ad quintum dicendum, quod divino praecepto prohibetur aliquid dupliciter. Uno modo directe, quod contra
praeceptum dicitur; et sic prohibetur mendacium perniciosum, quod ex ipsa forma praecepti patet: non loqueris
contra proximum tuum falsum testimonium. Alio modo indirecte, quod praeter praeceptum dicitur; et sic
mendacium jocosum et officiosum, sicut et alia peccata venialia, praecepto divino prohibentur.
|a5 Articulus 5: Utrum gradus mendaciorum convenienter assignentur in littera.
AG1
Ad quintum sic proceditur. Videtur quod inconvenienter gradus mendaciorum in littera assignentur.
Quandocumque enim aliquis falsum scienter loquitur, mentitur. Sed aliquis disputando falsum scienter loquitur
etiam in his quae ad fidem pertinent. Ergo dicit mendacium in doctrina religionis. Sed hoc non est gravius
mendacio pernicioso.
Ergo mendacium quod fit in doctrina, non est primum et gravissimum mendacium.
AG2
1328

