fieri visibilem missionem ad Christum a principio conceptionis suae; sed tunc quando incepit ejus gratia in alios
redundare.
Similiter etiam apostolis bis facta est visibilis missio spiritus sancti. Primo ad insinuandum redundantiam gratiae
ex ipsis per modum operationis, in administrationem sacramentorum, in specie flatus, ut legitur joan. 20: unde et
ibi dicitur, 23: quorum remiseritis peccata, remittuntur eis; et quorum retinueritis, retenta sunt; ut ostenderetur
quia talis auctoritas non devenit in eos nisi ex influxu capitis, scilicet Christi. In Christum autem devenit
immediate ab ipso patre; et propter hoc in ipso significabatur haec auctoritas per volatum columbae desuper
advenientis; in apostolis autem per speciem flatus a Christo procedentis. Secundo facta est ad eos missio
visibilis, ad insinuandum redundantiam per modum doctrinae; et hoc in die Pentecostes, ut legitur actuum 2. Et
ideo apparuit super eos in linguis igneis: verbis ut essent proflui, et caritate fervidi zelantes proximorum salutem.
RA1
Ad primum igitur dicendum, quod visio imaginaria dicitur proprie revelatio et non apparitio vel missio, et
hujusmodi visiones prophetis saepe factae sunt. In missione enim visibili ostenditur praesentia gratiae
inhabitantis. Species autem quae est in imaginatione, non est necessario rei praesentis, sicut species quae est in
sensu; et ideo per corporales species exteriori visioni subjectas, magis debet manifestari interior missio, quam
per imaginarias.
RA2
Ad secundum dicendum, quod quamvis in nobilioribus creaturis divinae perfectionis similitudo, quo ad attributa
essentialia, magis inveniatur expressa; tamen quo ad exitum unius personae ab alia, et quantum ad modum
processionis donorum a Deo, et effectus ipsorum, potest etiam in ignobilioribus creaturis similitudo
convenientior attendi, sicut fecunditas in columba et locutio in lingua, et hoc oportuit per missionem visibilem
significari.
Vel dicendum, secundum dionysium, quod inferiores creaturae eo ipso quo magis distant a participatione
divinarum personarum, convenientius per ea divina manifestantur vel significantur; quia non potest ex hoc
aliquis error provenire propter manifestam distantiam eorum a divinis; qui error posset contingere, si per nobiles
creaturas divina significarentur: de facili enim posset aliquis errare, credens aliquod numen esse in stella, vel in
aliqua nobiliori creatura.
RA3
Ad tertium dicendum, quod columba illa non fuit verum et naturale animal, sed tantum similitudo columbae
visibiliter ostensa in aliqua materia ad hoc praeparata. Unde etiam peracto officio in pristinam materiam est
reversa. Nec fuit ibi aliqua fictio, quia illa similitudo columbae non ostendebatur ad manifestandum aliquam
veritatem in ipsa columba, sed ad manifestandas proprietates invisibilis missionis. Et ideo non fuit ibi falsitas
signi, quia signatum respondebat signo, et res similitudini; sicut aliquis loquens per metaphoricas locutiones, non
mentitur: non enim intendit sua locutione ducere in res quae per nomina significantur, sed magis in illas quarum
illae res significatae per nomina similitudinem habent: similiter de igne.
Sed natura visibilis in qua filius apparuit, assumebatur ad esse et non tantum ad signum; et ideo oportuit quod
verum esse hominis haberet.
RA4
Ad quartum dicendum, quod species illae in quibus spiritus sanctus apparuit, significant effectus spiritus sancti,
secundum quos spiritus sanctus dicitur multiplex, quamvis substantialiter sit unus, ut dicitur Sap. 7. Et ideo
secundum plures species apparuit et pluries. Sed quia natura visibilis, in qua filius apparuit, assumpta est ad esse
unum in persona filii Dei; sicut est unum esse personae, ita est una tantum talis missio.
RA5
Ad ultimum dicendum, quod apparitio sub aliena specie, quae includitur in missione visibili, non competit nisi ei
quod non habet speciem per quam corporaliter videri possit. Missio autem visibilis, ut dictum est, art. Anteced.,
non debuit esse ante tempus gratiae. Tempus autem gratiae incepit, quando filius Dei carnem assumpsit. Et quia
inseparabiliter assumpsit, ideo tempore quo convenit fieri visibilem missionem, semper habet speciem visibilem
propriam, in qua videri potest. Unde nunquam competit sibi missio visibilis, nisi una quae est in natura
assumpta. Quare autem spiritus sanctus naturam non assumpserit in unitatem personae, quaeretur in 3, distin. 1,
quaest. 2, art. 3.
|a4 Articulus 4: Utrum species missionis visibilis sint formatae ministerio Angelorum.
AG1
Ad quartum sic proceditur. Videtur quod illae species visibiles, ministerio Angelorum formatae non sint. Dicit
enim Augustinus, quod sermones Dei in novo testamento non per Angelos, sed per ipsum Deum facti sunt. Ergo
illa locutio, sive ille sonus qui in novo testamento factus est, Matth. 17, 5: hic est filius meus dilectus, non est per
Angelos formatus; et eadem ratione nec alia quae ad missionem pertinent visibilem.
AG2

138

