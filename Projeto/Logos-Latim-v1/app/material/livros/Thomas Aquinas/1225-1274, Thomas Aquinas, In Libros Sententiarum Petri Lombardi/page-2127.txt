Articulus 1A
AG1
Ad primum sic proceditur. Videtur quod suffragia per unum facta alii prodesse non possint.
Gal. 6, 6: quae enim seminaverit homo, haec et metet. Sed si unus ex suffragiis alterius fructum consequeretur,
meteret ab aliis seminata. Ergo ex suffragiis aliorum nullus fructum consequitur.
AG2
Praeterea, ad justitiam Dei pertinet ut unicuique retribuatur pro meritis; unde Psal. 61, 13: tu reddes unicuique
secundum opera sua. Sed justitiam Dei deficere impossibile est. Ergo impossibile est quod unus ex operibus
alterius juvetur.
AG3
Praeterea, secundum eamdem rationem est opus meritorium et laudabile, quia scilicet inquantum est
voluntarium. Sed ex opere unius non laudatur alter. Ergo nec opus unius potest esse alteri meritorium et
fructuosum.
AG4
Praeterea, ad divinam justitiam pertinet similiter bona reddere pro bonis, et mala pro malis.
Sed nullus punitur pro malis alterius; immo, ut dicitur Ezech. 18, 20: anima quae peccaverit, ipsa morietur. Ergo
nec unus juvatur per bona alterius.
SC1
Sed contra est quod dicitur in Psal. 118, 64: particeps ego sum omnium timentium te etc..
SC2
Praeterea, omnes fideles per caritatem uniti, sunt unius corporis ecclesiae membra. Sed unum membrum juvatur
per alterum. Ergo et unus homo potest ex meritis alterius juvari.
CO
Respondeo dicendum ad primam quaestionem, quod actus noster ad duo valere potest.
Primo ad aliquem statum acquirendum, sicut per opus meritorium homo acquirit statum beatitudinis.
Secundo ad aliquid consequens statum (puta ad aliquam beatitudinem) accidentalem, vel dimissionem poenae.
Ad utrumque autem horum actus noster dupliciter valere potest; uno modo per viam meriti, alio modo per viam
orationis. Et est differentia inter istas duas vias, ut in 15 dist. Dictum est, quia meritum innititur justitiae; sed
orans impetrat petitum ex sola liberalitate ejus qui oratur.
Dicendum ergo, quod opus unius nullo modo potest alteri valere ad statum consequendum per viam meriti, ut
scilicet ex his quae ego facio, aliquis mereatur vitam aeternam; quia sors gloriae redditur secundum mensuram
accipientis. Unusquisque autem ex suo actu disponitur, et non ex alieno; et dico dispositionem dignitatis ad
praemium.
Sed per viam orationis etiam quantum ad statum consequendum, opus unius alteri, dum est in via, valere potest;
sicut quod unus homo impetrat alteri primam gratiam. Cum enim impetratio orationis sit secundum liberalitatem
Dei qui oratur, ad omnia illa impetratio orationis se potest extendere quae potestati divinae subsunt ordinate. Sed
quantum ad aliquid quod est consequens vel accessorium ad statum, opus unius potest valere alteri non solum
per viam orationis, sed etiam per viam meriti.
Quod quidem dupliciter contingit. Vel propter communicantiam in radice operis, quae est caritas in operibus
meritoriis; et ideo omnes qui invicem caritate connectuntur, aliquod emolumentum ex mutuis operibus reportant,
tamen secundum mensuram status uniuscujusque, quia etiam in patria unusquisque de bonis gaudebit alterius; et
inde est quod articulus fidei ponitur sanctorum communio.
Alio modo ex intentione facientis, qui aliqua opera specialiter ad hoc facit ut talibus prosint; unde ista opera
quodammodo efficiuntur eorum pro quibus fiunt, quasi eis a faciente collata: unde possunt eis valere vel ad
impletionem satisfactionis, vel ad quidquid hujusmodi, quod statum non mutat.
RA1
Ad primum ergo dicendum, quod messio illa est perceptio vitae aeternae, sicut habetur joan. 4, 36: et qui metit...
Fructum congregat in vitam aeternam. Sors autem vitae aeternae non datur alicui nisi pro operibus propriis: quia
etiam si aliquis alteri impetret ut ad vitam aeternam perveniat, nunquam tamen hoc fit nisi mediantibus operibus
propriis, dum scilicet precibus alicujus gratia alicui datur, per quam meretur vitam aeternam.
RA2
Ad secundum dicendum, quod opus quod pro aliquo fit, efficitur ejus pro quo fit: et similiter opus quod est ejus
qui mecum est unum, est quodammodo et meum; unde non est contra divinam justitiam, si unus fructum percipit
de operibus factis ab eo qui est unum secum caritate, vel ab operibus pro se factis. Hoc etiam secundum
humanam justitiam contingit, ut satisfactio unius pro alio accipiatur.
RA3
Ad tertium dicendum, quod laus non datur alicui nisi secundum ordinem ejus ad actum: unde laus est ad aliquid,
ut dicitur in 1 ethic..

2127

