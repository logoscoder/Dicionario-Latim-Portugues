Articulus 1B
AG1
Ulterius. Videtur quod qualibet die. Ambrosius enim dicit: iste panis quotidianus est; accipe quotidie quod
quotidie tibi prosit.
AG2
Praeterea, isto sacramento excitatur fervor caritatis, qua homo Christo unitur. Sed hoc expedit ut quotidie fiat.
Ergo quotidie communicandum est.
SC1
Sed contra est quod Augustinus dicit in Lib. De Eccl. Dogmat.: quotidie eucharistiam sumere nec laudo nec
vitupero. Ergo non est quotidie communicandum.
CO
Ad secundam quaestionem dicendum, quod in hoc sacramento duo requiruntur ex parte recipientis; scilicet
desiderium conjunctionis ad Christum, quod facit amor; et reverentia sacramenti, quae ad donum timoris
pertinet. Primum autem incitat ad frequentationem hujus sacramenti quotidianam, sed secundum retrahit. Unde si
aliquis experimentaliter cognosceret ex quotidiana sumptione fervorem amoris augeri, et reverentiam non minui,
talis deberet quotidie communicare; si autem sentiret per quotidianam frequentationem reverentiam minui, et
fervorem non multum augeri, talis deberet interdum abstinere, ut cum majori reverentia et devotione postmodum
accederet. Unde quantum ad hoc unusquisque relinquendus est judicio suo; et hoc est quod Augustinus dicit: si
dixerit quispiam, non quotidie accipiendam esse eucharistiam, alius affirmet quotidie sumendam; faciat
unusquisque quod secundum fidem suam pie credit esse faciendum; et probat per exemplum zachaei et
centurionis; quorum unus recipit Dominum gaudens, Luc. 19, alius dicit Matth. 8, 8: non sum dignus ut intres
sub tectum meum; et uterque misericordiam consecutus est.
RA
Et per hoc patet solutio ad objecta.
Articulus 1C
AG1
Ulterius. Videtur quod sit semel in anno communicandum tantum. Quia agnus paschalis signum fuit hujus
sacramenti. Sed sumebatur tantum semel in anno. Ergo et hoc sacramentum debet semel in anno tantum percipi.
AG2
Praeterea, hoc sacramentum est memoriale dominicae passionis. Sed passionem Domini commemorat ecclesia
semel in anno. Ergo tunc tantum debet esse tempus communicandi.
SC1
Sed contra est quod dicit fabianus Papa: et si non pluries, ter saltem in anno communicent homines, scilicet in
Pascha, Pentecoste, et natali Domini.
CO
Ad tertiam quaestionem dicendum, quod secundum diversos status fidei diversus mos de hoc inolevit. Nam in
primitiva ecclesia, quando vigebat devotio major ex propinquitate passionis Christi, et erat major impugnatio ab
infidelibus, quia haec mensa adversus tribulationes ecclesiae praeparatur, quotidie communicandum fidelibus
indicebatur; unde callistus Papa dicit: peracta consecratione omnes communicent, qui nolunt ecclesiasticis carere
liminibus. Sic enim apostoli statuerunt.
Postmodum indictum fuit ut saltem ter in anno communicarent, ut dictum est, propter solemnitatem illorum
dierum. Sed postmodum arctatum est, ut saltem semel in anno, scilicet in Pascha, communicent; et ad hoc etiam
multi idonei non inveniuntur. Et quamvis statutum ecclesiae non liceat praeterire, tamen licet pluries
communicare.
Unde Augustinus laudat omnibus diebus dominicis communicandum esse; et ita pluries in anno potest
communicare quis.
RA1
Ad primum ergo dicendum, quod agnus paschalis fuit figura hujus sacramenti ratione passionis Christi, quae
semel tantum facta est; et ideo semel tantum in anno sumebatur: sed manna, quod fuit figura hujus sacramenti,
inquantum hoc sacramentum est cibus fidelium, quolibet die sumebatur.
RA2
Ad secundum dicendum, quod ecclesia tempore passionis recolit ipsam passionem secundum se, et ideo semel in
anno tantum recolit, sed in hoc sacramento recolitur passio secundum quod per ipsam reficimur; et quia tali
refectione pluries indigemus, ideo pluries hoc modo recolitur dominica passio.
Articulus 1D
AG1
Ulterius. Videtur quod homo possit una die pluries communicare. Quia majus est celebrare quam communicare.
Sed sacerdos potest una die celebrare pluries, si necesse sit. Ergo et alius fidelis potest pluries communicare.
1582

