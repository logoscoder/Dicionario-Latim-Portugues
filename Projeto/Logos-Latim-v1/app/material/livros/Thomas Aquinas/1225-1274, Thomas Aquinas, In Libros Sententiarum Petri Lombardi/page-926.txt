Ad quartum dicendum, quod sicut Christus dicitur homo ratione humanae naturae, et tamen humana natura non
est homo; ita etiam dicitur nasci ratione humanae naturae quam accepit a virgine, et tamen ipsa humana natura
non generatur: sicut enim dicit dionysius, non oportet quod eodem modo causa et causatum recipiant
praedicationem alicujus generis vel speciei; sicut calor est quo aliquis dicitur calidus; et tamen ipse non est
calidus, sed calor.
RA5
Ad quintum dicendum, quod cum esse non sit naturae sed suppositi, humana natura proprie non coepit esse, sed
Christus coepit esse in humana natura; et sic per consequens natura coepit esse.
|a3 Articulus 3: Utrum divina natura in Christo nata sit de virgine.
AG1
Ad tertium sic proceditur. Videtur quod natura divina in Christo sit nata de virgine. Filius enim Dei non dicitur
natus de virgine, nisi inquantum est incarnatus. Sed natura divina dicitur incarnata, ut supra, dist. 5, qu. 2, art. 2
ad 4, dictum est. Ergo ipsa debet dici nata de virgine.
AG2
Praeterea, quidquid in recto praedicatur de Petro, dicitur nasci ipso nato: sequitur enim: Petrus est natus: ergo
homo, ergo animal, ergo substantia.
Sed natura divina in recto praedicatur de filio Dei. Ergo cum filius Dei sit natus de virgine, etiam divina natura
debet dici nata de virgine.
AG3
Praeterea, in filio Dei non est accipere nisi essentiam et proprietatem. Sed absurdum esset dicere, quod ratione
proprietatis tantum dicatur natus de virgine: quia proprietas illa relatio est secundum quam ad patrem, qui
generat sine matre, refertur. Ergo est natus ratione divinae naturae; et sic idem quod prius.
AG4
Praeterea, bernardus dicit, quod in incarnatione est fortitudo infirmata.
Sed infirmari magis est remotum a natura divina quam nasci. Ergo etiam potest dici nasci.
SC1
Sed contra, natura divina magis convenit cum generatione Christi aeterna quam cum temporali.
Sed ipsa non est nata generatione aeterna, ut in 1 Lib., dist. 5, qu. 2, art. 3 ad 2, et 3, dictum est. Ergo multo
minus est nata generatione temporali.
SC2
Praeterea, humana natura non proprie dicitur nasci generatione humana. Ergo multo minus natura divina.
CO
Respondeo dicendum, quod natura humana quamvis non dicatur proprie nasci in Christo de virgine, eo quod
nasci non est naturae sed hypostasis; tamen consequenter ad generationem se habet, quia est per generationem
accepta. Divina autem natura non est a Christo per temporalem generationem accepta; unde nullo modo debet
dici nata de virgine, nec per se, nec per consequens, si natura proprie accipiatur, secundum quod pro essentia
supponit. Tamen quia aliquando proprie trahitur ad supponendum pro persona, sicut in 5 dist. 1 libri dictum est;
ideo etiam aliquando invenitur quod natura divina sit nata, sicut patet in littera; unde exponendum est sicut
Magister exponit.
RA1
Ad primum ergo dicendum, quod filius Dei univit sibi humanam naturam, et in se: quia unio terminata est ad
personam. Non autem ita est de divina natura, ut patet ex dictis supra, dist. 1, qu. 2, art. 1; unde non est simile.
RA2
Ad secundum dicendum, quod natura divina non habet inquantum est natura, quod praedicetur in recto de
persona filii Dei, sed ratione simplicitatis divinae, quae non permittit aliquam realem diversitatem in ipso; sed
differentia est in modo significandi, qui facit quod aliquid de persona dicatur quod de natura dici non potest.
RA3
Ad tertium dicendum, quod in filio Dei non solum est accipere naturam et proprietatem, sed etiam hypostasim,
sive personam; quamvis unum illorum ab altero secundum rem non differat; et ratione hypostasis dicitur filius
incarnatus, inquantum sibi carnem sociavit in unitate personae.
RA4
Ad quartum dicendum, quod fortitudo dicitur infirmata, id est infirmitatem assumpsisse; et ideo impropria est
locutio, nec ad consequentiam trahenda.
|a4 Articulus 4: Utrum ponendae sint duae nativitates Christi vel una.
Articulus 4A
AG1

926

