Ad primum ergo dicendum, quod sicut in baptismo non sufficit qualitercumque abluere, sed per elementum
determinatum; ita nec in poenitentia sufficit qualitercumque peccata manifestare, sed oportet quod per actum
determinatum manifestentur.
RA2
Ad secundum dicendum, quod in eo qui usum linguae non habet, sicut mutus, vel qui est alterius linguae, sufficit
quod per scriptum aut nutum aut interpretem confiteatur: quia non exigitur ab homine plus quam possit: quamvis
homo non debeat baptismum accipere nisi in aqua, quia aqua est omnino ab exteriori, et nobis ab alio exhibetur.
Sed actus confessionis est a nobis; et ideo, quando non possumus uno modo, debemus secundum quod possumus
confiteri.
RA3
Ad tertium dicendum, quod in absentia proprii sacerdotis potest etiam laico fieri confessio; et ideo non oportet
quod per scriptum fiat: quia plus pertinet ad necessitatem confessionis actus quam ille cui fit confessio.
Articulus 4D
AG1
Ulterius. Videtur quod illae conditiones sexdecim quae a Magistris assignantur, his versibus contentae, non
requirantur ad confessionem: sit simplex, humilis confessio, pura, fidelis, atque frequens, nuda, discreta, libens,
verecunda, integra, secreta, lacrymabilis, accelerata, fortis et accusans, et sit parere parata.
Fides enim et simplicitas et fortitudo sunt per se virtutes. Ergo non debent poni conditiones confessionis.
AG2
Praeterea, purum est quod non habet permixtionem: similiter simplex compositionem et mixtionem aufert. Ergo
superflue utrumque ponitur.
AG3
Praeterea, peccatum semel commissum nullus tenetur confiteri nisi semel. Ergo si homo peccatum non iterat,
non oportet quod sit poenitentia frequens.
AG4
Praeterea, confessio ordinatur ad satisfactionem.
Sed satisfactio quandoque est publica. Ergo et confessio non semper debet esse secreta.
AG5
Praeterea, illud quod non est in potestate nostra, non requiritur a nobis. Sed lacrymas emittere non est in
potestate nostra. Ergo non requiritur a confitente.
CO
Ad quartam quaestionem dicendum, quod dictarum conditionum quaedam sunt de necessitate confessionis,
quaedam de bene esse ipsius.
Ea autem quae sunt de necessitate confessionis; vel competunt ei secundum quod est actus virtutis, vel secundum
quod est pars sacramenti. Si primo modo; aut ratione virtutis in genere, aut ratione specialis virtutis, cujus est
actus. Ex ipsa autem ratione actus virtutis in genere sunt quatuor conditiones, ut in 2 ethic. Dicitur.
Prima est ut aliquis sit sciens; et quantum ad hoc confessio dicitur esse discreta, secundum quod in actu omnis
virtutis prudentia requiritur; est autem haec discretio ut majora cum majori pondere confiteatur.
Secunda conditio est ut sit eligens, quia actus virtutum debent esse voluntarii; et quantum ad hoc dicit libens.
Tertia conditio est ut propter debitum finem operetur; et quantum ad hoc dicit, quod debet esse poenitentia pura,
ut scilicet recta sit intentio. Quarta est ut immobiliter operetur; et quantum ad hoc dicit quod debet esse fortis, ut
scilicet propter verecundiam non dimittat.
Est autem confessio actus poenitentiae virtutis; quae quidem primo initium sumit in horrore turpitudinis peccati;
et quantum ad hoc confessio debet esse verecunda, ut scilicet non se jactet de peccatis propter aliquam saeculi
vanitatem admixtam. Secundo progreditur ad dolorem de peccato commisso; et quantum ad hoc debet esse
lacrymabilis. Tertio in abjectione sui terminatur; et quantum ad hoc debet esse humilis, ut se miserum confiteatur
et infirmum. Sed ex propria ratione hujus actus qui est confessio, habet quod sit manifestativa: quae quidem
manifestatio per quatuor impediri potest.
Primo per falsitatem; et quantum ad hoc dicit fidelis, idest vera. Secundo per obscuritatem; et contra hoc dicit
nuda, ut non involvatur obscuritate verborum. Tertio per multiplicationem verborum; et contra hoc dicit, quod sit
simplex, ut non recitet in confessione nisi quod ad quantitatem peccati pertinet. Quarto ut non subtrahatur aliquid
de his quae manifestanda sunt; et contra hoc dicit integra. Secundum autem quod confessio est pars sacramenti,
sic concernit judicium sacerdotis, qui est minister sacramenti; unde oportet quod sit accusans ex parte
confitentis; parere parata per comparationem ad sacerdotem; secreta quantum ad conditionem fori, in quo de
occultis conscientiae agitur. Sed de bene esse confessionis est quod sit frequens, et quod sit accelerata.
RA1
Ad primum ergo dicendum, quod non est inconveniens quod conditio unius virtutis in actu alterius inveniatur,
qui ab ipsa imperatur; vel quia medium quod est unius virtutis principaliter, etiam aliae virtutes per
participationem habent.
1755

