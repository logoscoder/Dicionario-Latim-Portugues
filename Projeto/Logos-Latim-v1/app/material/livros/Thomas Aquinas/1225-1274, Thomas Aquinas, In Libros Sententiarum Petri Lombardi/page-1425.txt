Ad tertium dicendum, quod sicut ille qui ascribitur ad militiam non oportet quod statim in pugnam vadat, sed
quando opportunitas imminet; ita nec ille qui in baptismo ascribitur ad divinas actiones, oportet quod statim ad
eas admittatur, sed quando tempus opportunum fuerit.
Articulus 1B
AG1
Ulterius. Videtur quod melius sit baptismum differri quam statim in pueritia dare, nisi necessitas mortis emergat.
Quia omnis Christi actio, nostra est instructio. Sed Christus baptismum accipere voluit in tricesimo anno vitae
suae, ut dicitur Luc. 3. Ergo et similiter apud nos debet usque ad tempus perfectae aetatis differri.
AG2
Praeterea, medicina efficax debet sumi quando maxime potest juvare. Sed baptismus maxime juvaret in fine
vitae, vel saltem in perfecta aetate; quia per ipsum omnia delicta adolescentiae et juventutis solverentur. Ergo
usque tunc deberet differri.
AG3
Praeterea, magis afficitur homo ad ea quae ex seipso acquirit quam ad ea quae ab alio accipit; unde et illi qui ex
propria acquisitione divitias habent, non sunt ita liberales sicut qui ab aliis acceperunt, ut dicit Philosophus in 4
ethic..
Sed pueri qui baptizantur, quasi ab aliis baptismum suscipiunt; adulti autem ex seipsis ad baptismum accedunt.
Ergo magis afficerentur ad fidem christianam, quae in baptismo suscipitur, si baptizarentur adulti, quam si
baptizarentur infantes.
SC1
Sed contra, medicina debet quam citius morbo apponi. Sed baptismus est medicina contra originale peccatum,
quod etiam in pueris est. Ergo debet eis baptismus dari statim.
SC2
Praeterea, melius est impedire malum ne fiat, quam jam factum destruere. Sed per baptismum debilitatur fomes,
ne dominetur in nobis, et in peccatum actuale ne nos praecipitet; et sic in pueritia susceptus futura peccata
impedit. Ergo melius est tunc dari baptismum quam postea ad destruendum peccata praeterita.
CO
Ad secundam quaestionem dicendum, quod magis laudabile est quod pueri quam citius poterint baptizentur
commode, non expectata perfecta aetate, propter tres rationes. Primo, quia propter imbecillitatem naturae de
facili mori possunt et damnari; unde ut damnationis periculum evitetur, debent baptismo praeveniri. Secundo
propter infestationes Daemonum, qui non habent tantam potestatem in pueris baptizatis ab originali mundatis,
quantum in illis qui adhuc originale habent, neque quantum ad nocumenta spiritualia, neque quantum ad
nocumenta corporalia. Tertio, quia in pueritia facilius homo ad aliqua inducitur, et firmius inhaeret, secundum
quod Philosophus dicit in 2 ethic., cap. 1: non parum differt ex juvene confestim assuefieri, sed multum; magis
autem omne; et hanc causam assignat dionysius in fine eccles.
Hierarc. Dicens: tradit autem puerum sacris symbolis, idest sacramentalibus signis, summus sacerdos, ut cum eis
conversetur, et neque formetur in vitam alteram, nisi divina contemplantem semper.
RA1
Ad primum ergo dicendum, quod Christus suscepit baptismum quasi ipsum instituens vel consecrans.
Hoc autem ad doctoris vel sacerdotis officium pertinet, nuntiare viam salutis; et ideo ante tempus perfectae
aetatis, quod competit esse in doctore vel sacerdote, baptizari non debuit. Nec est simile de aliis qui baptismum
suscipiunt, ut ab eo juventur.
RA2
Ad secundum dicendum, quod in baptismo confertur gratia ad bene vivendum, et peccata tolluntur praeterita, et
impediuntur futura; et ideo quamvis baptismus in fine vitae susceptus plura peccata praeterita tolleret, tamen
pauciora impediret, et ad pauciora bona promoveret; et ideo minus esset utilis. Praeterea multis casibus subjacet
humana vita, et posset contingere ut qui baptismum in fine accipere expectaret, morte subita praeventus
expectatione sua fraudaretur.
RA3
Ad tertium dicendum, quod gratia baptismalis non est per acquisitionem hominis, sed dono Dei.
Praeterea status paupertatis ante divitias acquisitas non inclinat affectum ut homo paupertatem sequatur, sed
magis ut paupertatem fugiat; status autem peccati ante gratiam vel virtutem relinquit propter assuetudinem
inclinationem in anima ut facilius in peccatum labatur; et ideo non est simile de acquisitione pecuniae, et gratiae
vel virtutis.
Articulus 1C
AG1
Ulterius. Videtur quod adultis usu rationis carentibus baptisma dari non debeat. In adultis enim non solum per
baptismum originale, sed etiam actualia peccata solvuntur. Sed contra actuale peccatum quod quis ex seipso
1425

