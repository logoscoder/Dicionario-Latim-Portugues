Ad tertium dicendum, quod nubes hic appellantur, ut quidam dicunt, quaedam densitates lucis resplendentis a
corporibus sanctorum, et non aliquae evaporationes ex terra et aqua. Vel potest dici, quod nubes illae
generabuntur divina virtute ad ostendendum conformitatem in adventu ad judicium et ascensionem; ut qui
ascendit in nube ad judicium veniat. Nubes etiam propter refrigerium misericordiam indicant judicantis.

|+d48.q2 Distinctio 48, Quaestio 2
|a0 Prologus
Deinde quaeritur de innovatione mundi; et circa hoc quaeruntur quinque: 1 utrum innovatio mundi sit futura; 2
utrum mundo innovato motus corporum caelestium cesset; 3 utrum caelestia corpora majori claritate refulgeant;
4 utrum elementa aliqua claritatis gloria ornentur; 5 utrum animalia bruta et plantae et corpora mineralia
maneant.
|a1 Articulus 1: Utrum mundus aliquando innovabitur.
AG1
Ad primum sic proceditur. Videtur quod mundus nunquam innovabitur. Nihil enim est futurum, nisi quod
aliquando fuit secundum speciem.
Eccle. 1, 9: quid est quod fuit? ipsum quod futurum est. Sed nunquam mundus aliam dispositionem habebit
quam nunc habet quantum ad partes essentiales, et ad genera et species. Ergo nunquam innovabitur.
AG2
Praeterea, innovatio alteratio quaedam est.
Sed impossibile est universum alterari; quia omne alteratum reducitur ad aliquod alterans non alteratum, quod
tamen secundum locum movetur; quod non est extra universum ponere. Ergo non potest esse quod mundus
innovetur.
AG3
Praeterea, genes. 1, dicitur, quod Deus die septimo requievit ab omni opere quod patrarat; et exponunt sancti,
quod requievit a novis creaturis condendis. Sed in illa prima conditione non fuit alius modus rebus impositus
quam iste quem nunc naturali ordine tenent.
Ergo nunquam alium habebunt.
AG4
Praeterea, ista rerum dispositio quae nunc est, rebus est naturalis. Si ergo in aliam dispositionem transmutentur,
illa dispositio erit eis innaturalis.
Sed illud quod est innaturale et per accidens, non potest esse perpetuum, ut patet 1 caeli et mundi. Ergo etiam illa
dispositio novitatis quandoque ab eis removebitur; et ita erit ponere circulationem quamdam in mundo, sicut
empedocles et Origenes posuerunt, ut post hunc mundum sit iterum alius mundus, et post illum iterum alius.
AG5
Praeterea, novitas gloriae in praemium rationali creaturae datur. Sed ubi non est meritum, non potest esse
praemium. Cum ergo creaturae insensibiles nihil meruerint, videtur quod non innovabuntur.
SC1
Sed contra est quod habetur Isai. 65, 17: ecce ego creo novos caelos et novam terram; et non erunt in memoria
priora; et apocal. 21, 1: vidi caelum novum et terram novam; primum enim caelum et prima terra abiit.
SC2
Praeterea, habitatio debet habitatori congruere.
Sed mundus factus est ut sit habitatio hominis.
Sed homo innovabitur. Ergo et mundus innovabitur.
SC3
Praeterea, omne animal diligit suum simile, Eccle. 13; ex quo patet quod similitudo est ratio amoris. Sed homo
habet aliquam similitudinem cum universo; unde et minor mundus dicitur. Ergo homo universum diligit
naturaliter; ergo et ejus bonum concupiscit; et ita, ut satisfiat hominis desiderio, debet etiam universum
meliorari.
CO
Respondeo dicendum, quod omnia corporalia propter hominem facta esse creduntur; unde et omnia dicuntur ei
esse subjecta. Serviunt autem ei dupliciter. Uno modo ad sustentationem vitae corporalis; alio modo ad
profectum divinae cognitionis, inquantum homo per ea quae facta sunt, invisibilia Dei conspicit, ut dicitur Rom.
1. Primo ergo ministerio creaturarum, homo glorificatus nullo modo indigebit, cum ejus corpus omnino
incorruptibile sit futurum, virtute divina id faciente per animam, quam immediate glorificat. Secundo etiam
ministerio non indigebit homo quantum ad cognitionem intellectivam; quia tali cognitione Deum sancti videbunt
immediate per essentiam. Sed ad hanc visionem essentiae oculus carnis attingere non poterit; et ideo, ut ei
2193

