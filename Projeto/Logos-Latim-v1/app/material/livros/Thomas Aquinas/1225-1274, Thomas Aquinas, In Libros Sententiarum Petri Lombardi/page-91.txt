|+d9.q2 Distinctio 9, Quaestio 2
|a0 Prologus
Deinde quaeritur de coaeternitate filii ad patrem; et quaeruntur duo: 1 utrum pater aliquo modo sit prior filio; 2 si
non, sed generatio est aeterna, quibus verbis significari debeat.
|a1 Articulus 1: Utrum pater sit prior filio.
AG1
Ad primum sic proceditur. Videtur quod pater sit prior filio. Sicut enim se habet corruptio ad desitionem, ita se
habet generatio ad inceptionem.
Sed omne quod corrumpitur, desinit esse. Ergo omne quod generatur, incipit esse per generationem. Ergo filius
coepit esse; et ita est posterior patre.
AG2
Praeterea, nihil accipit aliquid, nisi quod non habet. Sed omne quod generatur, accipit esse a generante. Ergo
omne quod generatur, ante generationem non habet esse; et sic idem quod prius.
AG3
Praeterea, principium naturaliter prius est eo cujus est principium. Sed pater est principium filii. Ergo etsi non
tempore, saltem natura est prior ipso.
AG4
Item, dare esse est aliqua dignitas. Sed pater dat esse suum filio. Ergo ad minus dignitate pater est prior filio.
SC1
Contra, omne illud quo aliquid est prius, non est simpliciter primum. Si ergo filio esset pater prior, filius non
esset simpliciter primum. Sed omnes dicunt Deum esse primum principium, sicut dicit Philosophus.
Ergo filius non esset Deus: quod Ariani concedunt.
CO
Respondeo dicendum, quod pater nullo modo est prior filio, neque duratione, neque natura, neque intellectu,
neque dignitate: in patre enim et filio non possumus nisi duo considerare.
Vel id quod absolutum est: et hoc utrique commune est: unde ex hoc unus non habet prioritatem ad alium, cum
essentia divina non sit divisibilis, ut supra ostensum est, in hac dist., qu. 1, art. 1.
Vel id quod est ad aliquid. Relativorum autem est simul esse natura, secundum Philosophum, et etiam tempore:
quia posita se ponunt, et perempta se perimunt: et etiam intellectu, cum unum per alterum definiatur: quamvis
enim in hominibus ille qui est pater, sit prior eo qui est filius, ut socrates Platone; nihilominus tamen ista duo
relativa, inquantum relativa sunt, pater et filius simul sunt omnibus modis praedictis.
Unde patet quod pater nullo modo potest esse prior filio; neque secundum id quod absolutum, neque secundum
id quod ad aliquid est.
RA1
Ad primum ergo dicendum, quod generatio quae opponitur corruptioni, est mutatio; et tali generationi semper
annexa est inceptio. Sed generatio, prout est in divinis, non est mutatio, ut supra dictum est, dist. 4, quaest. 1, art.
1, sed operatio naturae divinae prout est in patre. Et quia naturalis operatio semper sequitur id cujus est, cum
natura divina in patre sit aeterna, et generatio erit aeterna.
RA2
Ad secundum dicendum, quod illud quod accipit aliquid, non habet illud a se, non tamen sequitur quod non
habeat illud simpliciter: quia potest esse quod illud accipere nunquam inceperit; et ita filius accepit esse a patre,
nec habet esse a se, sed ab aeterno a patre accepit esse.
RA3
Ad tertium dicendum, quod principium potest dupliciter considerari: vel id quod est principium, et hoc est prius
naturaliter eo cujus est principium; vel secundum relationem principii, et sic est simul naturaliter cum
principiato. Si igitur esset aliquis ab eodem habens quod sit aliquis et quod sit ad aliquid; omnino simul esset
naturaliter cum eo ad quod diceretur. Et quia in divinis pater ab eodem habet quod sit aliquis et quod sit pater; est
simul natura cum filio, non solum inquantum est pater, sed simpliciter.
RA4
Ad quartum dicendum, quod proprietas qua pater dat esse, est dignitas sua. Sed quia dignitas est de absolutis,
ideo eadem dignitas est in patre et filio, et eadem dignitas quae in patre est paternitas, in filio est filiatio; sicut
paternitas in patre est divina essentia vel divina bonitas, et eadem essentia in numero vel bonitas, est filiatio in
filio.
|a2 Articulus 2: Utrum generatio divina debeat significari per tempus praesens.
AG1
Ad secundum sic proceditur. Videtur quod generatio divina debeat significari per praesens tempus.
91

