Praeterea, ecclesia militans debet imitari triumphantem. Sed, ut in epistola Judae legitur, michael cum
altercaretur de corpore Moysi cum diabolo, non est ausus judicium blasphemiae inferre, sed ait: imperet tibi
Deus. Ergo nec ecclesia militans debet alicui judicium maledictionis vel excommunicationis inferre.
AG3
Praeterea, nullus est in manum hostis tradendus, nisi omnino desperatus. Sed per excommunicationem traditur
aliquis in manum Satanae, ut patet 2 corinth. 5. Cum ergo de nemine sit desperandum in vita ista, ecclesia
nullum debet excommunicare.
SC1
Sed contra est quod apostolus 1 corinth., 5, mandat quemdam excommunicari.
SC2
Praeterea, Matth. 18, 17, dicitur de illo qui ecclesiam audire contemnit: sit tibi sicut ethnicus et publicanus. Sed
ethnici sunt extra ecclesiam.
Ergo et illi qui ecclesiam audire contemnunt, per excommunicationem extra ecclesiam sunt ponendi.
CO
Ad secundam quaestionem dicendum, quod judicium ecclesiae conforme debet esse judicio Dei. Deus autem
multipliciter peccatores punit, ut eos ad bonum trahat. Uno modo flagellis castigando; alio modo hominem sibi
relinquendo, ut auxiliis subtractis, quibus a malo praepediebatur, suam infirmitatem cognoscat, et humilis ad
Deum redeat, a quo superbus abscessit; et quantum ad utrumque ecclesia in excommunicationis sententia
divinum judicium imitatur: inquantum enim eum a communione fidelium separat ut erubescat, imitatur divinum
judicium quo per flagella castigat; inquantum autem a suffragiis et aliis spiritualibus separat, imitatur divinum
judicium quo hominem sibi relinquit, ut per humilitatem seipsum cognoscens ad Deum redeat.
RA1
Ad primum ergo dicendum, quod maledictio potest esse dupliciter. Uno modo ita quod in malo quod irrogat vel
dicit, per intentionem sistat; et sic maledictio omnibus modis prohibita est. Alio modo ita quod malum quod
quidem maledicendo imprecatur, ad bonum illius ordinet qui maledicitur; et sic maledictio quandoque est licita
et salutifera: sicut et medicus aliquod nocumentum infert infirmo, ut sectionem, per quam ab infirmitate
liberetur.
RA2
Ad secundum dicendum, quod diabolus incorrigibilis est; et ideo non est susceptibilis alicujus boni per
excommunicationis poenam.
RA3
Ad tertium dicendum, quod ex hoc ipso quod aliquis suffragiis ecclesiae privatur, triplex incommodum incurrit
per oppositum ad tria quae quis ex suffragiis ecclesiae consequitur. Valent enim ad augmentum gratiae eis qui
habent, vel ad merendum eis qui non habent; et quantum ad hoc Magister in littera dicit, quod gratia Dei per
excommunicationem subtrahitur. Valent etiam ad custodiam virtutis; et quantum ad hoc dicit, quod protectio
subtrahitur; non quod omnino a Dei providentia excludatur, sed quod ab illa protectione qua filios ecclesiae
speciali modo custodit. Valent ad defendendum ab hoste; et quantum ad hoc dicit, quod diabolo major potestas
saeviendi in ipsum datur et spiritualiter et corporaliter. Unde in primitiva ecclesia quando oportebat per signa ad
fidem homines invitare, sicut spiritus sancti donum visibili signo manifestabatur, ita et excommunicatio
corporali vexatione a diabolo innotescebat. Nec est inconveniens, si ille qui non est desperatus, hosti datur: quia
non datur ei quasi damnandus, sed quasi corrigendus; cum in potestate ecclesiae sit ex ejus manu ipsum eripere
cum voluerit.
Articulus 1C
AG1
Ulterius. Videtur quod nullus pro aliquo temporali damno debeat excommunicari. Quia poena non debet
excedere culpam. Sed poena excommunicationis est privatio alicujus boni spiritualis, quod omnibus bonis
temporalibus praeeminet. Ergo pro temporalibus nullus est excommunicandus.
AG2
Praeterea, nulli malum pro malo reddere debemus, secundum apostoli praeceptum. Sed hoc esset malum pro
malo reddere, si pro tali damno quis excommunicaretur. Ergo nullo modo hoc debet fieri.
SC1
Sed contra est quod Petrus Ananiam et Saphiram pro defraudatione pretii agri sententia mortis damnavit. Ergo et
ecclesiae licet pro temporalibus damnis excommunicare.
CO
Ad tertiam quaestionem dicendum, quod per excommunicationem judex ecclesiasticus excommunicatos excludit
a regno quodammodo. Unde cum non debeat excludere nisi indignos, ut ex definitione clavis patuit; nec aliquis
reddatur indignus nisi per peccatum mortale amiserit caritatem, quae est via ducens ad regnum; ideo nullus
excommunicari debet nisi pro peccato mortali. Et quia in damnificando aliquem corporaliter, vel in rebus

1770

