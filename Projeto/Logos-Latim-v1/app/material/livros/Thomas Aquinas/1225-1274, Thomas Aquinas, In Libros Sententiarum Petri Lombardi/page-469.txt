organa corporalia; sed est aliqua similitudo locutionis, inquantum intelligunt, et intellectum exprimunt
quibusdam sonis, qui proprie non sunt voces sed similitudines vocum; sicut etiam quaedam animalia non
respirantia dicuntur vocare, et etiam quaedam instrumenta, ut dicit Philosophus.
Intentiones autem intellectae ab Angelo efficiuntur in illis sonis non eaedem numero sed secundum
similitudinem significationis per motus determinatos ab intellectu, sicut similitudo artis efficitur in materia, ut
domus.
|a5 Articulus 5: Utrum Daemones possint esse intra corpora hominum.
AG1
Ad quintum sic proceditur. Videtur quod Daemones intra corpora hominum esse non possint.
Dicit enim Glossa super illud Habac. 2, 20: Dominus in templo sancto suo, quod Daemones simulacris exterius
praesidere possunt, non autem interius adesse. Ergo multo minus intra humana corpora.
AG2
Praeterea, duo spiritus creati non possunt esse in eodem loco, ut in primo dictum est. Sed anima est in qualibet
parte corporis. Ergo videtur quod in nulla parte ejus possit esse Daemon.
AG3
Praeterea, secundum Damascenum, Angelus est ubi operatur. Sed sicut operatur in corpore, ita etiam habet
aliquam operationem circa animam. Ergo sicut intra animam non est, ita nec intra corpus.
AG4
Praeterea, videtur quod in sensus corporales imprimere non possit praestigiis deludendo.
Illa enim forma quae videtur oportet quod sit alicubi.
Sed non potest esse tantum in sensu: quia sensus non habet aliquam speciem nisi a rebus acceptam: nec iterum
potest esse in re quae videtur sic quod mulier videatur equa: quia duae formae substantiales non possunt esse in
eodem; et praeterea res illa videretur talis ab omnibus: nec iterum in aere circumstante qui susceptibilis figurae
non est, nec semper unus et idem circa rem illam manet, praecipue quando movetur. Ergo videtur quod
hujusmodi ludificationes per Daemones fieri non possint.
AG5
Sed contra, videtur quod etiam in animam illabi possunt. Quia ea quae sunt in corde, nullus scire potest, nisi
cordis intima penetret. Sed Daemones sciunt cogitationes malas peccatorum: quas apud Deum accusant, et ex
quibus occasionem tentandi sumunt. Ergo videtur quod animae illabantur.
AG6
Praeterea, ipsi immittunt malas cogitationes, ut dicitur in psalm. 79, 49: immissiones per Angelos malos. Ergo
videtur quod intellectum penetrare possint.
AG7
Praeterea, ipsi etiam dicuntur incentores malorum. Sed incendere pertinet ad affectum cujus est amare. Ergo
videtur quod etiam in voluntatem nostram imprimere possint et eam intrare.
CO
Respondeo dicendum, quod Angeli boni et mali ex virtute naturae suae habent potestatem transmutandi corpora
nostra sicut etiam alia corpora naturalia; et quia ubi operantur ibi sunt, ideo nostris corporibus illabuntur, et per
consequens etiam impressionem habent in potentias affixas organis, quarum operationes immutantur ad
immutationem organorum, sicut est sensus, imaginationis, et hujusmodi; sic etiam per accidens eorum operatio
resultat in intellectum, cujus objectum est phantasia, sicut color visus, ut dicitur in 3 de anima. Sed tamen hoc
non provenit usque ad voluntatem: quia voluntas neque quantum ad actum neque quantum ad objectum dependet
ex organo corporali: quia objectum suum ab intellectu accipit secundum quod intellectus apprehendit aliquid in
ratione boni.
RA1
Ad primum ergo dicendum, quod Daemon dicitur non intus adesse simulacro quasi virtus conjuncta, ita quod ex
Daemone et simulacro fiat unum, sicut idolatrae putabant aliquod numen in imaginibus corporalibus esse.
RA2
Ad secundum dicendum, quod anima non est in corpore sicut in loco, sed sicut forma in materia; et ideo non est
unius rationis operatio quam anima in corpus efficit, et Daemon; unde sine confusione operationum utrumque
simul in eadem corporis parte esse potest.
RA3
Ad tertium dicendum, quod esse intra aliquid, est esse intra terminos ejus. Corpus autem habet terminos duplicis
rationis, scilicet quantitatis et essentiae; et ideo Angelus operans intra terminos corporalis quantitatis, corpori
illabitur; non autem ita quod sit intra terminos essentiae suae, nec sicut pars, nec sicut virtus dans esse: quia esse
est per creationem a Deo. Substantia autem spiritualis non habet terminos quantitatis, sed tantum essentiae; et
ideo in ipsam non intrat nisi ille qui dat esse, scilicet Deus creator, qui habet intrinsecam essentiae operationem;
aliae autem perfectiones sunt superadditae ad essentiam; unde Angelus illuminans non dicitur esse in Angelo et
in anima, sed extrinsecus aliquid operari.
469

