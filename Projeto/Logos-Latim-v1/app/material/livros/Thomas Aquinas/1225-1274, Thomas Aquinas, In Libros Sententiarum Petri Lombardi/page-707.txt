hujusmodi poena nunquam filius pro peccato patris punitur, quia ista poena non attingit ipsum secundum quod
est res patris. Alia poena consequitur peccatum quasi per accidens, sicut infirmitates corporales, et aliae poenae
temporales; unde nec etiam semper peccantibus tales poenae infliguntur, sed secundum moderationem
providentiae divinae cuncta gubernantis: et tali poena quandoque punitur filius pro peccato patris, nisi fiat
impedimentum ex parte filii, ut contrarius peccato patris existat per bonam vitam: haec enim poena contingit
ipsum secundum quod est res patris; sicut etiam pro peccato hominis quandoque occiduntur animalia, et
effodiuntur domus, in quibus nulla est culpa.
RA1
Ad primum ergo dicendum, quod auctoritas ista intelligitur de poena temporali, et in illis qui imitando peccatum
parentum, non praestant impedimentum vindictae.
RA2
Ad secundum dicendum, quod imitatio non ponitur causa prima, pro quo poena temporalis infligatur; sed quasi
causa media per quam influentia causae primae ad effectum conjungitur; virtus enim peccati parentis non
pervenit in istum, si peccato repugnet. Sed per imitationem quodammodo continuatur; unde ex hoc non tollitur
quin pro peccato patris aliquo modo puniatur.
RA3
Ad tertium dicendum, quod in filio imitante peccatum patris est duplex ratio quare temporaliter puniatur: tum
quia ipsemet peccat imitando patrem; tum quia res patris est, et decet ut pro peccato patris puniatur, inquantum
est res ejus.
In patre autem erat una ratio tantum; et ideo magis punitur filius quam pater; et praecipue quia contingit ut filii
qui peccata patrum imitantur, liberius peccent, quasi in his nutriti, et in plura peccata se praecipitant cum minori
conscientiae remorsu propter consuetudinem et auctoritatem majorum suorum.
RA4
Ad quartum dicendum, quod justitia humana non punit filium pro peccato patris in eo etiam quod ex patre jam
accepit; sed in eo quod ex patre accepturus esset vel quantum ad corpus, vel etiam quantum ad possessiones: non
enim quia pater peccat, filius jam natus truncatur, neque filius mancipatus exheredatur: sed per accidens poena
patris redundat in filium, quando patri aufertur id quod in filium ex patre transire debebat, ut hereditas, vel etiam
membrum, quia ex truncatis truncatus nascitur.
RA5
Ad quintum dicendum, quod populus est res regis, et punitur populus, ut in poena ejus rex puniatur: et hoc
praecipue contingit, ut Gregorius dicit, quando peccata populi merentur ut super eos rex peccator constituatur,
vel in peccatum labi permittatur, ut job 34, 30: qui regnare facit hypocritam propter peccata populi. Et sic patet
quod populus etiam pro peccato proprio punitur.
|a3 Articulus 3: Utrum peccatum originale sit unum tantum.
AG1
Ad tertium sic proceditur. Videtur quod peccatum originale non sit unum tantum. Quod enim pluraliter
significatur, unum esse non potest. Sed sancti de originali loquentes, pluraliter ipsum significant, ut Rabanus, qui
dicit, quod homini in peccatum redeunti, non solum peccata quae post baptismum egit, imputabuntur ad poenam,
sed originalia quae in baptismo ei dimissa sunt, ut 4 Lib. Sententiarum, 22 dist., dicitur. Ergo originale peccatum
non est unum tantum.
AG2
Praeterea, impossibile est quod unus habitus inclinet ad omnes actus peccati, praecipue cum quidam eorum ad
invicem contrarientur. Sed secundum Anselmum, originale est pronitas ad omne malum. Ergo impossibile est
quod sit unum tantum.
AG3
Praeterea, uni culpae debetur una poena.
Sed peccato originali multiplex poena debetur, ut carentia visionis divinae, necessitas moriendi, et hujusmodi.
Ergo non est tantum una culpa.
AG4
Praeterea, impossibile est idem accidens in anima et corpore esse sicut in subjecto. Sed foeditas originalis ex
carne resultat in animam; et tamen postquam animam infecerit, in carne esse non desinit. Ergo non est una
tantum infectio, sed plures.
AG5
Praeterea, diversarum potentiarum diversae sunt privationes et habitus. Sed per originale omnes potentiae animae
sunt corruptae. Ergo originale impossibile est unum esse.
SC1
Sed contra, Rom. 5 in Glossa: unus homo unum peccatum misit in mundum, et loquitur de originali. Ergo
originale est unum.
SC2
707

