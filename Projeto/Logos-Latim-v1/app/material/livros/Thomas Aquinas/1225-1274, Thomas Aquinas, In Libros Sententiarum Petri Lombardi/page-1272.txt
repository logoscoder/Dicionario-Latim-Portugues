dicitur: dimitte nobis debita nostra, sicut et nos dimittimus debitoribus nostris; ubi, ut dicit Augustinus ibidem,
nos admonemur et quid petamus, et quid faciamus, ut accipere mereamur; et hoc idem petiit qui dixit, Psal. 7, 5:
si reddidi retribuentibus mihi mala, decidam merito ab inimicis meis inanis; et hoc reducitur ad tertiam
beatitudinem, quae est de luctu: quia ea remittuntur peccata, et per consequens ad donum scientiae. Secundum
est malum futurum, quia timemus inclinans ad peccatum; et circa hoc petitur auxilium in sexta petitione, cum
dicitur: et ne nos inducas in tentationem; in qua, secundum Augustinum, petimus, ne deserti divino auxilio alicui
tentationi vel consentiamus decepti, vel cedamus afflicti. Et hoc idem petitur Eccli. 23, 6: aufer a me ventris
concupiscentias; et hoc reducitur ad secundam beatitudinem, quae est de mititate: quia praecipue tentationes ad
malum, sunt molestiae quae a proximis inferuntur, quibus provocamur ut eis noceamus, quas tentationes per
illam beatitudinem vincimus, et per consequens ad donum pietatis. Tertium est malum praesens, quodcumque sit
illud; et contra hoc petitur auxilium per septimam petitionem, qua dicitur: sed libera nos a malo. Unde
Augustinus dicit quod homo christianus in qualibet tribulatione constitutus in hac petitione gemitus edit; et hoc
idem petivit qui dixit psalm. 58, 1: eripe me ab inimicis meis, Deus meus; et hoc reducitur ad beatitudinem quae
est paupertas spiritus; quia ejus est in tribulatione auxilium petere: et per consequens ad donum timoris.
Possunt autem tres ultimae petitiones aliter distingui secundum Augustinum: ut prima earum petatur auxilium
contra malum culpae; secunda autem contra inclinantia in culpam; tertia vero contra poenae malum.
RA1
Ad primum igitur dicendum, quod in obedientia ad Deum, quae omne honestum actionis complectitur, et
contemplationis bona in hac vita incipiunt, et in futura consummantur; et quantum ad hanc consummationem
Augustinus dicit, quod per tres primas petitiones petimus bona aeterna; in aliis autem petitionibus petimus ea
quae tantum in hac vita sunt.
RA2
Ad secundum dicendum, quod in hac oratione non solum petuntur habitus donorum: quia petitiones horum
habituum, quantum ad intellectum et sapientiam, comprehenduntur in primis duabus petitionibus: sed quantum
ad omnes habitus donorum vel virtutum, qui dirigunt in vita activa, petuntur in tertia petitione, quia omnes
habitus operativi non sunt nisi ad obediendum Deo: sed per singulas petitiones petuntur ea quae aliquo modo
pertinent ad omnia dona.
RA3
Ad tertium dicendum, quod quamvis dona sint quaedam bona a Deo data, tamen ad hoc quod possint habere
debitas operationes, oportet quod a malis homo liberetur.
RA4
Ad quartum dicendum, quod duae petitiones pertinent ad cognitionem contemplativam; sed ad cognitionem
practicam non ponuntur aliquae petitiones pertinentes, eadem ratione qua nec aliquae beatitudines, ut dictum est.
RA5
Ad quintum dicendum, quod quamvis homo non habens virtutes, non possit dona impetrare ea merendo; potest
tamen impetrare per modum dispositionis ad illa; et iterum aliquis habens virtutes et dona potest impetrare
perseverantiam in eis.
RA6
Ad sextum dicendum, quod, simpliciter loquendo, sunt septem petitiones, ut dictum est; non tamen est
inconveniens ut earum una aliquo modo includatur in alia, sicut aliquid est in alio in potentia.
RA7
Ad septimum dicendum, quod quia in resurrectione corporis praecipue et totaliter participes erimus regni divini;
ideo dicit Augustinus, quod secunda petitio pertinet ad resurrectionem corporum, non quia directe corporis
resurrectio petatur.
EX
Spiritus sapientiae et intellectus etc.. Ratio ordinis ex praedictis patet. Combinationis autem ratio haec est, quia
simul combinantur dona duo, quorum unum dirigit alterum sicut sapientia dirigit intellectum, proprie loquendo;
consilium autem fortitudinem per quamdam appropriationem: quia sicut praecipue consilio indigemus in
operationibus supererogationis, ita et in fortitudine: scientia pietatem, quia neutrum sonat nisi id ad quod omnes
tenentur. Timor autem, quia est recessus a malo, ideo non indiget proprio directivo, ut ex dictis patet; tamen,
proprie loquendo, consilium et scientia dirigunt in omnibus tribus donis exequentibus.
Spiritus timoris. Hic specialiter dicitur Christum replevisse, quia propter suam imperfectionem minus in ipso
esse videbatur; ideo quia principaliter ad patiendum venerat, quod per humilitatem est completum, quae pertinet
ad donum timoris Domini.
Quidam tamen secundum effectum timorem in Christo et in Angelis tantum esse contendunt. Hoc est verum de
timore secundum actum affectus qui est timere separationem, et non quantum ad quemlibet actum affectus, ut
postea dicetur.

|+d34.q2 Distinctio 34, Quaestio 2
1272

