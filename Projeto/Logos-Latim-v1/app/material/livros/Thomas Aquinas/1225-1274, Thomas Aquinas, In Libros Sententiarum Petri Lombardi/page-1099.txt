Ad secundum sic proceditur. Videtur quod credere non sit cum assensione cogitare, ut dicit Augustinus.
Assentire enim voluntatis esse videtur, sicut consentire.
Sed credere ad cognitionem pertinet. Ergo credere non est assentire.
AG2
Praeterea, cogitare inquisitionem importat; quia cogitare est simul coagitare. Sed fides, ut dicit Damascenus, est
non inquisitivus consensus. Ergo credere, quod est actus fidei, magis est assentire sine cogitatione, quam cum
cogitatione.
AG3
Praeterea, cogitare est actus cogitativae potentiae, quae ponitur a philosophis in parte sensitiva, cum habeat
organum determinatum. Sed ea quae sunt fidei, solus intellectus percipit. Ergo credere non habet cogitationem
adjunctam.
AG4
Praeterea, si credere est cum assensione cogitare, est scire, et hujusmodi. Ergo scire est idem quod credere; quod
falsum est.
CO
Respondeo dicendum ad primam quaestionem, quod, sicut dicit Philosophus in 3 de anima, duplex est operatio
intellectus.
Una quae comprehendit quidditates simplices rerum; et haec operatio vocatur a philosophis formatio vel simplex
intelligentia; et huic intellectui respondet vox incomplexa significans hunc intellectum: unde sicut in voce
incomplexa non invenitur veritas et falsitas, ita nec in hac operatione intellectus: et ideo sicut vox incomplexa
propter hoc quod non est in ea veritas et falsitas, non conceditur nec negatur; ita secundum hanc operationem
intellectus non assentit vel dissentit: et propter hoc in hac operatione non potest inveniri fides, cujus est assentire;
sed in alia operatione, qua intellectus componit et dividit, in qua jam invenitur verum et falsum, sicut in
enuntiatione: et propter hoc intellectus in hac sua operatione assentit vel dissentit, sicut et enuntiatio conceditur
aut negatur: et ideo in hac operatione invenitur fides, quae habet assensum.
Cum autem ab assentiendo sententia dicatur, quae, ut dicit Isaac, est determinata acceptio alterius partis
contradictionis; oportet quod qui assentit, intellectum ad alteram partem contradictionis determinet. Quod
quidem contingit tripliciter, secundum triplicem nostri intellectus considerationem.
Potest enim intellectus noster considerari uno modo secundum se; et sic determinatur ex praesentia intelligibilis,
sicut materia determinatur ex praesentia formae: et hoc quidem contingit in his quae statim lumine intellectus
agentis intelligibilia fiunt, sicut sunt prima principia, quorum est intellectus: et similiter determinatur judicium
sensitivae partis ex hoc quod sensibile subjacet sensibus, quorum principalior et certior est visus; et ideo
praedicta cognitio intellectus vocatur visio. Alio modo potest considerari intellectus noster secundum ordinem ad
rationem, quae ad intellectum terminatur, dum resolvendo conclusiones in principia per se nota, earum
certitudinem efficit: et hoc est assensus scientiae. Tertio modo consideratur intellectus in ordine ad voluntatem;
quae quidem omnes vires animae ad actus suos movet: et haec quidem voluntas determinat intellectum ad aliquid
quod neque per seipsum videtur, neque ad ea quae per se videntur, resolvi posse determinat, ex hoc quod dignum
reputat illi esse adhaerendum propter aliquam rationem, qua bonum videtur ei illi rei adhaerere; quamvis illa
ratio ad intellectum terminandum non sufficiat propter imbecillitatem intellectus, qui non videt per se hoc cui
assentiendum ratio judicat; neque ipsum ad principia per se nota resolvere valet: et hoc assentire proprie vocatur
credere. Unde et fides captivare dicitur intellectum, inquantum non secundum proprium motum ad aliquid
determinatur, sed secundum imperium voluntatis: et sic in credente ratio per se intellectum non terminat, sed
mediante voluntate. Quando vero ratio quae movet ad alteram partem, neque sufficit ad intellectum
terminandum, quia non resolvit conclusiones in principia per se nota; neque sufficit ad voluntatem terminandum,
ut bonum videatur illi parti adhaerere: tunc homo opinatur illud cui adhaeret, et non terminatur intellectus ad
unum, quia semper remanet motus ad contrarium: accipit enim unam partem cum formidine alterius; et ideo
opinans non assentit. Quando vero homo non habet rationem ad alteram partem magis quam ad alteram; vel quia
ad neutram habet, quod nescientis est; vel quia ad utramque habet, sed aequalem, quod dubitantis est: tunc nullo
modo assentit, cum nullo modo determinetur ejus judicium, sed aequaliter se habeat ad diversas.
Patet ergo ex praedictis, quod cum assensione cogitare separat credentem ab omnibus aliis. Cum enim cogitatio
discursum rationis importet, intelligens assensum sine cogitatione habet: quia intellectus principiorum est, quae
quisque statim probat audita, secundum boetium in Lib. De hebdomadibus.
Sciens autem et assensum et cogitationem habet; sed non cogitationem cum assensu, sed cogitationem ante
assensum: quia ratio ad intellectum resolvendo perducit, ut dictum est; credens autem habet assensum simul et
cogitationem; quia intellectus ad principia per se nota non perducitur: unde, quantum est in se, adhuc habet
motum ad diversa, sed ab extrinseco determinatur ad unum, scilicet ex voluntate. Opinans autem habet
cogitationem sine assensu perfecto; sed habet aliquid assensus, inquantum adhaeret uni magis quam alii.
Dubitans autem nihil habet de assensu, sed habet cogitationem. Nesciens autem neque assensum neque
cogitationem habet.
RA1
1099

