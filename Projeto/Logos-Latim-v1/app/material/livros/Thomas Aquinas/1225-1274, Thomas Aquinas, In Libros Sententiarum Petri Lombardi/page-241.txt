secundum duas dubitationes quas removet. Secunda incipit ibi: illud etiam sciri oportet, quia, cum supra dictum
sit, imaginem relative dici de filio... Interdum tamen reperitur secundum substantiam dici; et utraque per se patet
in littera.
Hic est duplex quaestio. Primo de innascibilitate.
Secundo de imagine.
Circa primum duo quaeruntur: 1 utrum innascibilitas sit notio vel proprietas patris; 2 utrum sit personalis
proprietas ejus. Utrum autem innascibilitas vel ingenitus conveniat spiritui sancto, habitum est supra, 13 dist.,
quaest. 1, art. 1.
|a1 Articulus 1: Utrum innascibilitas sit proprietas patris.
AG1
Ad primum sic proceditur. Videtur quod innascibilitas non sit notio vel proprietas patris.
Ut enim in littera habetur, cum pater ingenitus dicitur, non quid sit, sed quid non sit, ostenditur.
Sed negatio non potest esse sufficiens principium notificandi aliquid. Ergo cum notio dicatur illud quod est
principium cognoscendi personam, videtur quod ingenitum non dicat aliquam notionem patris.
AG2
Praeterea, si ingenitum sit proprietas patris; aut hoc erit secundum quod intelligitur negative, aut secundum quod
intelligitur privative. Sed non secundum quod intelligitur negative; quia sic convenit ei quod non generatur; et
sic convenit essentiae et spiritui sancto. Similiter nec secundum quod privative; quia privatio semper ponit
imperfectionem in eo cujus est, cum privatio sit ejus quod natum est haberi et non habetur. Ergo videtur quod
ingenitus nullo modo sit notio vel proprietas patris.
AG3
Praeterea, cum personae divinae non distinguantur nisi per relationes, nihil potest esse proprietas vel notio
divinae personae, quod non est in genere relationis. Sed ingenitus non est in genere relationis. Ergo non est notio
personae divinae.
Probatio mediae. Sicut se habet inferius ad superius, ita se habet negatio superioris ad negationem inferioris, et e
contra. Quanto enim homo est in paucioribus quam animal, tanto magis negatio animalis de paucioribus
praedicatur quam negatio hominis. Sed generatio prout significat relationem, est minus commune quam relatio.
Ergo negatio generationis est plus commune quam non relatio, et ita praedicatur de illa; et salvatur cum ea, sicut
commune cum proprio. Sed quidquid salvatur cum opposito generis, non est contentum sub genere. Ergo
ingenitus cum salvetur cum eo quod est non relatio, non est in genere relationis.
AG4
Item, ingenitum convenit patri, secundum quod est principium. Sed ipse non est principium solum per
generationem, sed etiam per spirationem.
Ergo videtur quod non debeat notificari per negationem generationis, sed per negationem processionis, quae est
commune ad utrumque, ut dicatur improcessibilis; vel secundum specialem rationem utriusque processionis, ut
sicut dicitur ingenitus, ita dicatur inspirabilis.
SC1
Contra est quod in littera per Hilarium dicitur.
SC2
Praeterea, illud quo persona divina distinguitur ab aliis personis, est notio vel proprietas ejus. Sed ingenitum soli
patri convenit, ut supra, 13 dist.
Qu. 1, art. 4, habitum est. Ergo est notio vel proprietas patris.
CO
Respondeo dicendum, quod secundum Augustinum, pater est principium totius divinitatis; unde etiam dionysius
dicit, quod in patre est fontana divinitatis. Unde si in divinis personis esset ordo qui poneret prius et posterius,
pater esset primum principium. Sed quia ibi non est talis ordo, loco ejus quod est primum, dicimus principium
non de principio. Unde pater potest dupliciter innotescere: vel inquantum est de non principio, et sic innotescit
per notionem innascibilitatis: vel inquantum est principium; et sic, quia principium dicitur secundum
emanationem quae ab ipso est, secundum duplicem modum emanationis in divinis, duabus notionibus innotescit;
scilicet paternitate, inquantum est principium per generationem; et communi spiratione, inquantum est
principium spiritus sancti per spirationem amoris; et sic patet quod in universo sunt tres notiones patris.
RA1
Ad primum igitur dicendum, quod aliqua dictio dicitur ponere aliquid dupliciter: vel ita quod illud quod ponit sit
de intellectu ejus sicut aliquid essentiae ipsius, ut homo ponit animal; vel quia praesupponit illud quasi in quo
fundatur, quamvis non sit de essentia ejus; sicut omne accidens ponit substantiam.
Dico ergo, quod hoc nomen ingenitus non ponit aliquid quod constituat intellectum ipsius: quia hoc non posset
esse nisi poneret aliquam rationem principii, vel in communi vel in speciali; quia nihil aliud notionale potest
patri convenire, et quocumque modo dicatur non ponet in numerum innascibilitas cum paternitate, quia
commune non ponit in numero cum proprio; sed tamen ponit aliquid quod praesupponit ut id in quo fundatur; et
241

