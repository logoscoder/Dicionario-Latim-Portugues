Ulterius. Videtur quod interior poenitentia non sit res hujus sacramenti. Quia res sacramenti nunquam est causa
sacramentalis signi, sed e converso quandoque. Sed poenitentia interior est causa exterioris. Ergo non est res
ejus.
AG2
Praeterea, exterior poenitentia significat interiorem naturaliter. Sed res sacramenti signatur per sacramentum ex
institutione, ut ex definitione Hugonis, loc. Cit., patet. Ergo poenitentia interior non est res exterioris.
AG3
Praeterea, poenitentia interior videtur esse idem quod contritio. Sed contritio non est res hujus sacramenti, cum
sit pars hujus sacramenti.
Ergo interior poenitentia non est res hujus sacramenti.
SC1
Sed contra, baptismus interior est res exterioris.
Ergo eadem ratione et poenitentia interior exterioris.
SC2
Praeterea, illud quod immediate causat effectum sacramenti, est res exterioris sacramenti, sicut patet de
charactere. Sed poenitentia interior est quae immediate causat remissionem peccatorum, quae est ultima res
hujus sacramenti. Ergo etc..
CO
Ad secundam quaestionem dicendum, quod res sacramenti cujuslibet suo sacramento, cujus dicitur res,
proportionatur. Exterior autem poenitentia, quae est sacramentum tantum in poenitentia, est sacramentum ut
signum tantum ex parte actus poenitentis, sed ut signum et causa simul, si conjungatur actus poenitentis cum
actu ministri; et ideo interior poenitentia est res exterioris poenitentiae, sed ut significata tantum per actus
poenitentis; ut significata autem et causata per actus eosdem, adjuncta absolutione ministri, per quam aliquo
modo homo ad gratiam disponitur; sicut etiam in sacramento eucharistiae corpus Christi verum est res significata
tantum per species panis et vini, sed causata per verba ministri; et illa duo simul conjuncta sunt signum et causa.
RA1
Ad primum ergo dicendum, quod poenitentia interior potest considerari dupliciter. Uno modo prout est quidam
actus virtutis; et sic interior poenitentia est omnino causa exterioris; sicut etiam in aliis virtutibus actus interiores
sunt causae exteriorum.
Alio modo prout est actus operans ad sanationem peccati; et sic pertinet ad poenitentiae sacramentum; et ita
interior poenitentia non est causa exterioris, sed effectus vel signatum ipsius: non enim habet efficaciam
operandi contra morbum peccati, nisi ex suppositione propositi exterioris poenitentiae et absolutionis desiderio;
quamvis poenitentia interior contra morbum peccati operans praecedat tempore exteriorem poenitentiam, sicut
justificatio a peccato interdum praecedit sacramentum baptismi propter ipsius propositum.
RA2
Ad secundum dicendum, quod quamvis poenitentia interior, ut est actus quidam virtutis, naturaliter significetur
per exteriorem, tamen inquantum est sanativus morbi, sic ex institutione habet per haec signa causari et
significari.
RA3
Ad tertium dicendum, quod tres partes poenitentiae sunt et in poenitentia exteriori, et in interiori: quia confessio
et satisfactio, quae videntur tantum ad exteriorem poenitentiam pertinere, inveniuntur in interiori poenitentia
quantum ad propositum et praemeditationem eorum; et etiam contritio, quae videtur tantum interioris
poenitentiae esse, invenitur in poenitentia exteriori secundum quaedam signa, quibus sensibiliter manifestatur,
vel aliis, vel saltem ipsi poenitenti, qui dolorem sensibilem percipit in seipso.
Articulus 1C
AG1
Ulterius. Videtur quod remissio peccatorum non sit res hujus sacramenti. Quia ad idem se extendit efficacia
sacramenti, et ministerium dispensatoris ipsius. Sed ministerium sacerdotis non se extendit ad remissionem
culpae, ut supra, dist. 18, Magister dixit. Ergo remissio culpae non est res hujus sacramenti.
AG2
Praeterea, in quolibet sacramento signa exteriora habent aliquam similitudinem cum re sacramenti.
Sed confessio, satisfactio et contritio non videntur habere aliquam similitudinem cum remissione peccatorum.
Ergo non est res in hoc sacramento.
AG3
Praeterea, in baptismo res sacramenti non semper praecedit sacramentum, etsi aliquando praecedat.
Sed remissio peccatorum semper praecedit sacramentum poenitentiae, ad minus quantum ad aliquas sui partes;
quia satisfactio non potest esse nisi existentis in gratia, cum jam peccata remissa sunt; a mortuo etiam perit
confessio, ut dicitur Eccli. 17. Ergo remissio peccatorum non est res ultima istius sacramenti.
SC1
1834

