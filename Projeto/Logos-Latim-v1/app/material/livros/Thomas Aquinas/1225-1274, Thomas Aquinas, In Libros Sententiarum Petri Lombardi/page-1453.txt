AG1
Ulterius. Videtur quod non debeant esse illa duo tempora determinata ad baptismum, scilicet sabbatum Paschae,
et Pentecostes. Quia periculo quam citius succurrendum est. Sed homo propter fragilitatem naturae semper est in
periculo vitae suae. Ergo non debet expectari tempus aliquod determinatum ad baptismum, sed statim baptizari.
AG2
Praeterea, per baptismum homo regeneratur in filium Dei ad imaginem Christi. Ergo praecipue in festo nativitatis
baptismus celebrari deberet.
AG3
Praeterea, baptismus Christi contulit aquis vim regenerativam. Sed Christus in die epiphaniae baptizatus fuit.
Ergo tunc praecipue homo deberet baptizari.
AG4
Praeterea, baptismus habet efficaciam a passione Christi. Ergo in die passionis dominicae magis deberet
celebrari baptismus, quam in sabbato Paschae.
CO
Ad secundam quaestionem dicendum, quod in baptismo duo considerantur; scilicet substantia sacramenti, et
solemnitas; et quantum ad substantiam sacramenti non est aliquod tempus determinatum ad baptismum; immo
quolibet die et qualibet hora baptismus celebrari potest. Sed solemnis celebratio baptismi in ecclesia habet
tempus deputatum, scilicet duplex sabbatum, de quo in littera dicitur; cujus ratio est, quia baptismus habet
efficaciam ex duobus; scilicet ex virtute spiritus sancti; et ideo in vigilia Pentecostes celebratur solemniter
baptismus: item ex passione Christi, cujus morti aliquis configuratur per baptismum quasi consepultus Christo in
mortem, ut dicitur, Rom. 6; et ideo celebratur solemniter in die sepulturae Christi, idest in vigilia Paschae.
RA1
Ad primum ergo dicendum, quod in necessitate non oportet expectare ista duo tempora. Unde dicitur, de
consecr., dist. 3: de catechumenis baptizandis in decretum est ut in paschali festivitate vel Pentecostes veniant ad
baptismum; in ceteris autem solemnitatibus infirmi tantum debent baptizari.
Et quia pueri infirmi computantur propter naturae imbecillitatem, et propter periculum damnationis, a qua non
possunt aliter liberari; ideo nunc ipsi pueri baptizantur ut in pluribus, et non expectantur haec duo tempora, sicut
in adultis expectari solebant.
RA2
Ad secundum dicendum, quod in festo nativitatis recolitur nativitas Domini secundum carnem.
Nos autem non efficimur fratres ejus nativitate carnis, sed spiritus; et ideo non oportet quod tunc baptismus
celebretur.
RA3
Ad tertium dicendum, quod per baptismum Christi est tantum materia praeparata ad actum baptismi; sed virtus
agens in baptismo est meritum passionis Christi, et virtus spiritus sancti. Et quia agens in omnibus est
principalius quam materia, ideo potius in duobus determinatis temporibus baptismus celebrari debet quam in
epiphania. Tamen ideo non est specialiter institutum baptismum celebrari in die illa, ut excluderetur error
quorumdam, qui dicebant, nunquam baptismum, posse conferri nisi in die illa qua Dominus baptizatus est.
RA4
Ad quartum dicendum, quod homo in baptismo configuratur passioni Christi per modum cujusdam
consepelitionis, ut apostolus, Rom. 6, dicit; et ideo in die sepulturae congruentius fit quam in die passionis.
Articulus 1C
AG1
Ulterius. Videtur quod sacramentalia baptismi male ponantur a dionysio.
Ponit enim primo receptionem baptizandi ab episcopo quem summum sacerdotem dicit praesente omni ecclesiae
plenitudine. Debet enim baptizandus recipi ab eo qui est proprius baptismi minister. Talis autem est sacerdos, et
non episcopus.
Ergo non oportet ponere receptionem ab episcopo.
AG2
Praeterea, per manus impositionem datur spiritus sanctus ad robur; quod ad confirmationem pertinet, quae
baptismum sequitur. Ergo inconvenienter ponit quod episcopus baptizando recepto manus ei ante baptismum
imponit.
AG3
Praeterea, baptizandis sal in os mittitur, et aures et nares sputo liniuntur. Cum ergo de his dionysius mentionem
non faciat, videtur quod sacramentalia baptismi ponat insufficienter.
AG4
Praeterea, ipse ponit olei inunctionem ante baptismum, quo inungitur christianus quasi ad pugnam, ut ipse dicit.
Sed ad pugnam spiritualem praecipue ordinatur sacramentum confirmationis.
Ergo videtur quod talis inunctio non debet fieri in baptismo.
1453

