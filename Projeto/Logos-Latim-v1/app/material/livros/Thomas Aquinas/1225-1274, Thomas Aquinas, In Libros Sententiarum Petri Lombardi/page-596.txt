aliorum peccatorum defectus aliquis occasio solet esse: sola vero superbia est quae fundamentum ex perfectione
sumit; unde Augustinus dicit, quod etiam bonis operibus insidiatur ut pereant.
RA1
Ad primum ergo dicendum, quod non crediderunt Deum falsum dixisse (hoc enim simpliciter infidelitatis
fuisset), sed crediderunt forte alio modo intelligendum fore metaphorice, vel ad aliquid significandum esse
dictum. Vel dicendum, quod ex ipsa elatione qua illud quod promittebatur appetebant, oculus mentis impeditus
fuit ne actualiter veritatem divini dicti attenderent, secundum quod omnis malus aliquo modo ignorans est. Sed
talis ignorantia vel dubietas, etiam credendorum, infidelitatem non facit.
RA2
Ad secundum dicendum, quod ordo compositionis est contrarius ordini resolutionis: quia quod est primum in
compositione, est ultimum in resolutione: et ideo non sequitur quod si fides est prima in compositione aedificii
spiritualis, infidelitas sit prima in resolutione ejusdem.
RA3
Ad tertium dicendum, quod inobedientia dupliciter sumitur: quandoque enim est speciale peccatum, quando
scilicet ex contemptu praecepti aliquis specialiter peccat; quandoque autem sumitur prout est conditio generalis
consequens omne peccatum mortale: cum enim praeceptum legis actus omnium virtutum ordinet, consequens est
ut quodlibet vitium transgressionem annexam praecepti habeat, et inobedientiam: et sic dicitur: per
inobedientiam unius hominis peccatores constituti sunt multi.
RA4
Ad quartum dicendum, quod motivum gulae non fuit principale motivum, sed secundarium, et ordinatum ad
aliud, ut dictum est.
RA5
Ad quintum dicendum, quod non peccavit mulier in hoc quod appeteret scientiam eorum quae ad ipsam non
pertinebant, quia hoc curiositas fuisset; sed in hoc quod in scientia eminentiam desideravit, ut in hoc
quodammodo Deo aequaretur.
RA6
Ad sextum dicendum, quod non tenebatur tunc conferre, quia etiam sine collatione poterat tentationi resistere.
Vel dicendum melius, quod fuit ibi omissio, non prout est speciale peccatum, sed prout est consequens omne
peccatum: in omni enim peccato commune est hoc quod aliquis non facit quod in se est ad resistendum peccato,
quod si faceret, non peccaret.
RA7
Ad septimum dicendum, quod cupiditas tripliciter sumitur. Uno modo prout est speciale peccatum, et habet
materiam specialem, scilicet bona ad usum vitae pertinentia, prout possidentur: et sic non est radix omnis
peccati, nisi secundum quod infra Magister dicit, quod non est aliquod genus peccati quod non interdum ex
avaritia oriatur. Secundo modo dicitur cupiditas, ut est generale peccatum, prout est immoderatus appetitus
habendi quodcumque, vel scientiam, vel possessionem, vel quodlibet aliud: et hoc modo supra Magister dixit in
primo peccato hominis esse avaritiam: et hos duos modos ponit Augustinus 11 super genes..
Tertio modo, prout non est peccatum, sed radix peccati, prout dicit quamdam pronitatem appetitus ut inclinetur
ad aliquid inordinate appetendum in actu. Et constat quod primo modo, ut cupiditas est speciale peccatum, homo
ex avaritia non peccavit.
|a2 Articulus 2: Utrum peccatum hominis fuerit hoc quod appetierit esse sicut Deus.
AG1
Ad secundum sic proceditur. Videtur quod peccatum hominis non fuerit in hoc quod appetiit esse sicut Deus.
Completa enim voluntas prudentis de impossibili esse non potest, et praecipue de illo quod in apprehensionem
non cadit. Sed aliquam creaturam esse sicut Deus est impossibile, nec intellectu capi potest. Ergo hoc modo non
appetiit, cum prudentiam et reliquas virtutes haberet, ut infra Magister dicit.
AG2
Si dicatur, quod non appetiit esse sicut Deus per aequalitatem, sed per similitudinem, contra.
Sicut dicit Augustinus, amor est eorum quae habentur, sed appetitus eorum quae non habentur.
Cum ergo homo in sui creatione ad Dei similitudinem factus sit, videtur quod hoc homo non appetiit.
AG3
Praeterea, constat quod malum per experientiam Deus scire non potest. Sed scientia boni et mali intelligitur de
malo per experientiam, quae prius erat per cognitionem tantum. Ergo videtur quod ex hoc quod appetiit
scientiam boni et mali, Dei similitudinem non affectavit.
AG4
Praeterea, Philosophus dicit 10 ethic., quod debemus nos in divina trahere quantum possumus: quia ipse nobis
divina non invidet, ut quidam poeta mentiebatur. Dionysius autem et Augustinus dicunt quod ad Deum acceditur
non loco sed similitudine. Cum ergo ad ipsum accedere debeamus, ut in Psal. 33, 6 dicitur: accedite ad eum, et
illuminamini, videtur quod non peccavit in hoc quod Dei similitudinem appetiit.
596

