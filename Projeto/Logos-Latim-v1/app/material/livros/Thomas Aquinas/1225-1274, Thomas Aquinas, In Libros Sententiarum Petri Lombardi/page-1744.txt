potest, quia nullus omnia confiteri potest; et secundum hoc etiam ille qui non habet mortalia, non tenetur ad
confessionem venialium, sed sufficit ad praeceptum ecclesiae implendum ut se sacerdoti repraesentet, et se
ostendat absque conscientia mortalis esse; et hoc ei pro confessione reputatur.
Articulus 1D
AG1
Ulterius. Videtur quod statim teneatur confiteri.
Dicit enim Hugo de sancto victore: si necessitas non est quae praetendatur, contemptus non excusatur. Sed
quilibet tenetur vitare contemptum.
Ergo quilibet tenetur statim confiteri cum potest.
AG2
Praeterea, quilibet tenetur plus facere ad evadendum a morbo spirituali quam ad evadendum a morbo corporali.
Sed aliquis infirmus corporaliter non sine detrimento salutis medicum requirere tardat. Ergo videtur quod non
possit esse sine detrimento salutis quod aliquis sacerdoti, cujus copiam habet, de peccato confiteatur.
AG3
Praeterea, illud quod sine termino debetur, statim debetur. Sed sine termino debet homo confessionem Deo. Ergo
tenetur ad statim.
SC1
Sed contra, in decretali simul datur tempus determinatum de confessione et de eucharistiae perceptione.
Sed aliquis non peccat si non percipiat eucharistiam ante tempus a jure determinatum.
Ergo non peccat, si non ante tempus illud confiteatur.
SC2
Praeterea, quicumque omittit illud ad quod ex praecepto tenetur, peccat mortaliter. Si ergo aliquis non statim
confitetur quando habet copiam sacerdotis, si ad confitendum statim tenetur, peccaret mortaliter; et eadem
ratione in alio tempore, et sic deinceps; et ita multa mortalia peccata homo incurreret pro una poenitentiae
dilatione, quod videtur inconveniens.
CO
Ad quartam quaestionem dicendum, quod cum propositum confitendi sit annexum contritioni, tunc tenetur
aliquis ad hoc propositum, quando ad contritionem tenetur; scilicet quando peccata memoriae occurrunt, cum
praecipue in periculo mortis existit, aut in aliquo articulo, in quo sine peccati remissione peccatum oporteat eum
incurrere; sicut cum teneatur ad celebrandum, si desit copia sacerdotis, saltem conteri tenetur, et habere
propositum confitendi. Sed ad confessionem actualiter faciendam obligatur aliquis dupliciter.
Uno modo per accidens, scilicet quando ad aliquid tenetur quod non potest sine peccato facere nisi confessus:
tunc enim confiteri tenetur, sicut si debeat eucharistiam percipere, ad quam nullus post peccatum mortale, nisi
confessus, accedere debet, copia sacerdotis oblata, et necessitate non urgente; et inde venit obligatio qua ecclesia
omnes obligat ad semel in anno confitendum: quia instituit ut semel in anno, scilicet in Paschate, omnes sacram
communionem accipiant; et ideo ante tempus illud confiteri tenentur. Alio modo obligatur aliquis ad
confessionem per se; et sic videtur eadem ratio esse de confessione et de baptismo differendo: quia utrumque est
sacramentum necessitatis. Ad baptismum autem percipiendum non tenetur aliquis statim postquam habet
propositum baptismi, ita quod peccet mortaliter, nisi statim baptizetur: nec est aliquod tempus determinatum,
ultra quod si baptismum differat, peccatum mortale incurrat. Sed potest contingere quod in dilatione baptismi erit
peccatum mortale vel non erit; et hoc pensandum est ex causa dilationis: quia, sicut dicit Philosophus in 8 phys.,
voluntas non retardat facere opus volitum, nisi propter aliquam causam rationalem. Unde si causa dilationis
baptismi peccatum mortale annexum habeat, utpote si propter contemptum, vel aliquid hujusmodi, baptismum
differat, dilatio erit peccatum mortale; alias non. Et ideo idem videtur esse de confessione, quae non est majoris
necessitatis quam baptismus. Et quia ea quae sunt de necessitate salutis, tenetur homo in hac vita implere; ideo si
periculum mortis immineat, etiam per se loquendo, obligatur aliquis ad confessionem faciendam tunc, vel
baptismum suscipiendum; et propter hoc etiam Jacobus simul praeceptum edidit de confessione facienda, et
extrema unctione suscipienda; et ideo videtur probabilis eorum opinio qui dicunt, quod non tenetur homo ad
statim confitendum, quamvis periculosum sit differre. Alii autem dicunt, quod tenetur contritus ad statim
confitendum debita opportunitate oblata secundum rectam rationem. Nec obstat quod decretalis terminum
praefigat, ut semel in anno confiteatur: quia ecclesia non indulget dilationem, sed prohibet negligentiam in
majori dilatione.
Unde per decretalem illam non excusatur a culpa dilationis quantum ad forum conscientiae, sed excusatur a
poena quantum ad forum ecclesiae, ut non privetur debita sepultura, si morte praeventus fuerit ante tempus illud.
Sed hoc videtur nimis durum: quia praecepta affirmativa non obligant ad statim, sed ad tempus determinatum,
non quidem ex hoc quod tunc commode impleri possunt (quia sic si non daret aliquis eleemosynam de superfluo
quandocumque pauper offerretur, peccaret mortaliter, quod falsum est): sed ex hoc quod tempus necessitatem
urgentem adducit: et ideo non oportet quod si statim oblata opportunitate non confiteatur, etiamsi major
opportunitas non expectetur, aliquis peccet mortaliter; sed quando ex articulo temporis necessitas confessionis
1744

