mediantibus diversis partibus hujus sacramenti; et ideo utraque habet seorsum effectum suum supra partem ad
quam ordinatur.
RA3
Ad tertium dicendum, quod tres immersiones referuntur ad unum characterem, qui est res et sacramentum in
baptismo; sed diversae formae referuntur ad diversa, quae sunt res et sacramentum hic; et ideo non est simile.
Articulus 4B
AG1
Ulterius. Videtur quod deficiente sacerdote post corporis Christi consecrationem non debet alius procedere ad
consecrationem sanguinis. Quia unius sacramenti unus debet esset minister. Sed consecratio utraque ad unum
sacerdotem pertinet.
Ergo ab uno ministro fieri debet.
AG2
Praeterea, sacerdos consecrans gerit figuram Christi, ex cujus persona verba proferuntur. Sed Christus non est
divisus, ut dicitur 1 corinth. 1.
Ergo nec verba dividi debent ut a diversis proferantur.
SC1
Sed contra, ad perfectionem hujus sacramenti utraque consecratio requiritur. Si ergo consecrato corpore non
consecratur sanguis, sacramentum remanet imperfectum, quod est inconveniens.
CO
Ad secundam quaestionem dicendum, quod secundum statutum Concilii toletani, si sacerdos impeditur ut
coeptum Missarum officium explere non possit, alius sacerdos debet explere quod ille inchoavit, ita quod incipiat
sequens sacerdos ubi primus dimisit, si sciatur: si autem nesciatur, debet a capite incipere: non enim dicitur
iteratum quod nescitur esse factum.
Nec aliquid per hoc derogatur unitati sacramenti: quia omnes unum sumus in Christo propter fidei unitatem.
Secundum tamen innocentium tertium consultius est ut illa hostia jam consecrata seorsum posita, super aliam
deinceps totum officium iteretur.
RA
Et per hoc patet solutio ad objecta.
Articulus 4C
AG1
Ulterius. Videtur quod haec verba sine aliis quae in canone Missae dicuntur, non habeant vim conficiendi. Quia
in hoc sacramento requiritur intentio faciendi quod facit ecclesia; et sic intentio debet esse secundum statuta
ecclesiae regulata.
Sed proferens haec verba tantum, non servat ecclesiae statuta. Ergo non conficit.
AG2
Praeterea, verba quibus fit consecratio, per se prolata, ad personam dicentis referuntur. Sed conversio panis et
vini non fit in corpus et sanguinem dicentis, sed in corpus et sanguinem Christi.
Ergo sine verbis praemissis, quibus verba formae determinantur ad personam Christi, scilicet: qui pridie quam
pateretur etc., non potest fieri conversio.
AG3
Praeterea, si verbis praedictis tantum posset fieri consecratio, tunc aliquis in periculo mortis existens, posset
licite sine verbis praecedentibus conficere, sicut aliquis in necessitate potest baptizare omissis illis quae sunt ad
decorem sacramenti.
Sed hoc nunquam licet. Ergo sine verbis aliis ista non habent vim convertendi.
SC1
Sed contra est quod Ambrosius dicit: sacramentum istud quod accipis, sermone Domini conficitur; et loquitur de
verbis praedictis. Ergo sine aliis ista prolata habent vim conficiendi.
SC2
Praeterea, virtus conversiva sequitur significationem verborum, ut dictum est. Sed verba formae absque
praecedentibus sufficienter significant hoc quod in sacramento hoc faciendum est. Ergo sine aliis habent vim
conversivam.
CO
Ad tertiam quaestionem dicendum, quod quidam dixerunt quod verba ista, in quibus forma consistit, ut dictum
est, si per se dicantur sine aliis, non faciunt conversionem, ad minus sine illis quae sunt in canone Missae. Sed
hoc non videtur probabile: quia secundum Augustinum, accedit verbum ad elementum, et fit sacramentum.
Verbum autem quo accedente ad elementum fit sacramentum, a sanctis dicitur esse verbum salvatoris; unde alia
sunt de solemnitate sacramenti, non de necessitate. Et ideo cum aliis dicendum est quod in his verbis sine aliis
potest confici corpus Christi, quamvis graviter peccaret qui hoc faceret. Et quod haec opinio sit verior, patet ex
1501

