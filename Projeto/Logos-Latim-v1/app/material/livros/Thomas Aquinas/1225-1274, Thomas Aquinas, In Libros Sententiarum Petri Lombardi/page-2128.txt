Et quia ex opere alterius nullus efficitur vel ostenditur bene dispositus vel male ad aliquid; inde est quod nullus
laudatur ex operibus alterius nisi per accidens, secundum quod ipse est aliquo modo illorum operum causa,
auxilium vel consilium praebendo, vel inducendo, vel quocumque alio modo.
Sed opus est meritorium alicui non solum considerata eius dispositione, sed etiam quantum ad aliquid
consequens dispositionem vel statum ejus, ut ex dictis patet.
RA4
Ad quartum dicendum, quod auferre alicui quod sibi debetur, hoc directe justitiae repugnat; sed dare aliquid
alicui quod ei non debetur, hoc non est justitiae contrarium, sed justitiae metas excedit; est enim liberalitatis.
Non autem posset aliquis laedi ex malis alterius nisi aliquid ei de suo subtraheretur: et ideo non ita contingit
quod aliquis puniatur pro peccatis alterius, sicut quod emolumentum percipiat ex bonis alterius.
Articulus 1B
AG1
Ulterius. Videtur quod mortui non possunt juvari ex operibus vivorum. Primo per hoc quod dicit apostolus 2
corinth. 5: omnes nos oportet manifestari ante tribunal Christi, ut recipiat unusquisque propria corporis quae
gessit. Ergo ex his quae post mortem hominis geruntur, quando extra corpus erit, nihil ei accrescere poterit ex
aliquibus operibus.
AG2
Praeterea, hoc idem videtur ex hoc quod habetur apocal. 14, 13: beati mortui qui in Domino moriuntur; et subdit:
opera enim illorum sequuntur illos.
AG3
Praeterea, proficere ex aliquo opere est solum in via existentis. Sed homines post mortem jam non sunt viatores,
quia de eis hoc intelligitur quod legitur job: semitam meam circumsepsit, et transire non possum. Ergo mortui de
suffragiis alicujus juvari non possunt.
AG4
Praeterea, nullus juvatur ex opere alterius, nisi sit aliqua vitae communicatio inter eos. Sed nulla communicatio
est mortuorum ad vivos, secundum Philosophum in 1 ethic.. Ergo suffragia vivorum mortuis non prosunt.
SC1
Sed contra est quod habetur 2 Mach. 12, 46: sancta et salubris est cogitatio pro defunctis exorare, ut a peccatis
solvantur. Sed hoc esset inutile nisi eos juvaret. Ergo suffragia vivorum mortuis prosunt.
SC2
Praeterea, Augustinus dicit in Lib. De cura pro mortuis gerenda: non parva est universae ecclesiae, quae in hac
consuetudine claret, auctoritas, ut in precibus sacerdotis quae Domino Deo ad ejus altare funduntur, locum suum
etiam habeat commendatio mortuorum. Quae quidem consuetudo ab ipsis apostolis inchoavit, ut dicit
Damascenus in quodam sermone de suffragiis mortuorum sic dicens: mysteriorum conscii discipuli salvatoris et
sacri apostoli, in tremendis et vivificis mysteriis memoriam fieri eorum qui fideliter dormierunt, sanxerunt.
Quod etiam patet per dionysium in ult.
Cap. Cael. Hierar., ubi ritum commemorat quo in primitiva ecclesia pro mortuis orabatur; ubi etiam dionysius
asserit suffragia vivorum mortuis prodesse.
Ergo hoc indubitanter credendum est.
CO
Ad secundam quaestionem dicendum, quod caritas, quae est vinculum uniens membra ecclesiae, non solum ad
vivos se extendit, sed etiam ad mortuos qui in caritate decedunt; caritas enim vita corporis non finitur; 1 corinth.
13, 8: caritas nunquam excidit. Similiter etiam mortui in memoria hominum viventium vivunt; et ideo intentio
viventium ad eos dirigi potest; et sic suffragia vivorum dupliciter mortuis prosunt, sicut et vivis; et propter
caritatis unionem, et propter intentionem ad eos directam. Non tamen sic eis valere credenda sunt vivorum
suffragia, ut status eorum mutetur de miseria in felicitatem, vel e converso; sed valent ad diminutionem poenae,
vel aliquid hujusmodi, quod statum mortui non transmutat.
RA1
Ad primum ergo dicendum, quod homo, dum in corpore vixit, meruit ut haec ei valerent post mortem; et ideo si
post hanc vitam eis juvatur, nihilominus hoc procedit ex his quae in corpore gessit. Vel dicendum, secundum
joannem Damascenum in sermone praedicto, quod hoc est intelligendum quantum ad retributionem quae fiet in
finali judicio, quae erit aeternae gloriae vel aeternae miseriae, in qua quilibet recipiet solum secundum quod ipse
in corpore gessit. Interim autem juvari possunt vivorum suffragiis.
RA2
Ad secundum dicendum, quod auctoritas illa expresse loquitur de sequela aeternae retributionis: quod patet ex
hoc quod praemittitur: beati mortui qui in Domino moriuntur. Vel dicendum, quod opera pro eis facta, sunt et
quodammodo eorum, ut dictum est.
RA3

2128

