Respondeo dicendum, quod insufficientia causae ex duobus contingere potest: vel ex imperfectione causae, ut
quando ignis est parvus qui calefacere non potest; aut ex impedimento quod accidit circa effectum, ut si ligna
aqua humectantur; et ita cum meritum quodammodo sit causa praemii, dupliciter contingit ut actus meritorius
non sufficiat ad praemii consecutionem: vel ex imperfectione actus, vel ex impedimento ejus qui praemium
consequi debet. Sed imperfectio actus potest esse duplex: aut ita quod actus sit extra genus talis perfectionis quae
meritum causat, sicut sunt actus gratiam praecedentes; et hoc modo dicitur quod actibus talibus non meretur quis
gratiam sibi ex condigno, sed solum ex congruo: aut est in genere talis perfectionis, quae tamen propter sui
parvitatem non sufficit ad merendum; et hoc modo dico quod actus habentis gratiam se habent ad acquirendam
gratiam alteri: sufficit enim gratia ad hoc ut homo per eam sibi ipsi mereatur, sed quod alteri mereatur, ad hoc
non sufficit, nisi sit perfectissima gratia, quae quodammodo in alios redundet: et propter hoc dicitur, quod
Christus, de cujus plenitudine omnes accipimus, joan. 1, omnibus ex condigno meruit; sed nullus alius alteri ex
condigno meretur, sed solum ex congruo; ita tamen quod est hic plus de ratione meriti quam quando aliquis
dicitur sibi mereri gratiam ex congruo.
Quantumcumque autem gratia perfecta sit quae opus meritorium causat, potest impediri effectus meriti vel
praemii, dummodo dicatur unus alteri mereri. Sed dicitur aliquis alter vel alius dupliciter: vel secundum
subjectum, sicut sunt diversae personae, et hoc modo constat quod etiam meritum Christi, nedum merita aliorum,
in multis effectum non consequitur, propter eorum indispositionem: aut secundum accidens et secundum
rationem, sicut dicitur quod socrates in foro est alter a seipso in domo, sicut ipse hodie est alter a seipso cras; et
inde est quod quando aliquis hodie meretur vitam aeternam ut habeat eam in fine vitae suae, licet meritum sit
sufficiens quantum in se est, tamen potest impediri ne effectum consequatur, per peccatum quod intervenit cras
et post cras, ratione cujus dicitur praecedens meritum mortificatum esse. Sed praemium illud quod quis sibi
meretur, quod est concomitans meritum, impediri non potest. Secundum hoc ergo patet ex dictis quod aliquis
alteri gratiam mereri potest ex congruo et non ex condigno: nec tamen necessarium est quod ille gratiam accipiat,
cum aliquis ei gratiam meretur.
RA1
Ad primum ergo dicendum, quod cum dicitur quod accidens non excedit suum subjectum, non intelligitur quod
accidens non possit esse principium actionis in aliud subjectum tendentis: quia hoc etiam falsum est in omnibus
actionibus naturalibus: sed quia accidens non habet esse extra proprium subjectum, nec habet virtutem agendi
nisi secundum conditionem sui subjecti.
RA2
Ad secundum dicendum, quod meritum Christi est sicut radix omnium meritorum, a quo omnium merita
efficaciam trahunt; unde est quodammodo sicut causa universalis, quam oportet ad effectus determinatos
applicari per causas particulares, sicut sunt sacramenta et orationes ecclesiae; et inde est quod non tantum
Christum oramus, sed etiam sanctos ejus, quorum meritis et precibus auxilium ejus percipimus.
RA3
Ad tertium dicendum, quod Augustinus ponit conditiones orationis quam necesse est modis omnibus exaudiri; et
quia oratio quae pro altero fit, potest impediri per indispositionem alterius, inde est quod orationis conditionem
ponit, ut pro se quis oret. Nec tamen sequitur quod oratio unius alterum non juvet, si impedimentum non
interveniat.
RA4
Ad quartum dicendum, quod quamvis plus prosit alicui suum opus quam alienum, dummodo sit aequalitas in
utroque, tamen opus alienum informatum gratia plus accedit ad meritum condigni inquantum ex radice gratiae
procedit, quam opus proprium quod ex puris naturalibus causatur.
RA5
Ad quintum dicendum, quod frequenter contingit quod per orationem sanctorum hominibus offeruntur
occasiones ut se ad Deum convertant et ad gratiam recipiendam praeparent; qua praeparatione facta, et gratia eis
infunditur. Quamvis autem sanctis non orantibus homines salvarentur, si se praepararent ad gratiam, non tamen
sequitur quod etiam praeparatis suffragia sanctorum non conferant: quia Deus hoc modo praevidit et ordinavit ut
per horum merita illi gratiam accipiant.
EX
Praemittendum est tria esse genera bonorum.
Sciendum est, quod ista divisio boni est secundum quantitatem ipsius non absolutam, sed in comparatione ad
hominem; unde contingit quod idem secundum diversas comparationes sub diversis membris cadat: potentiae
enim naturales hominis comparatae ad ipsum cujus sunt media, bonae sunt, quia sine eis non recte vivitur;
contingit tamen eis recte non uti; comparatae vero ad alium cadunt sub minimis bonis, quia sine auxilio alterius
hominis homo potest bene vivere. Sumitur divisio ista secundum diversos gradus in approximatione ad ultimam
perfectionem hominis, quae consistit in operatione perfecta, secundum quam contingit recte vivere; ad quam
homo quibusdam juvatur quasi organice et instrumentaliter, ut Philosophus dicit, sicut sunt bona fortunae, quae
quidem non pertinent ad necessitatem recte vivendi, cum sine eis recta vita esse possit; sed sunt sicut expedientia
ad rectam vitam, ut homo facilius operetur, his quasi adminiculis sustentatus.
656

