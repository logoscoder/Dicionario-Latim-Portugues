Praeterea, quicumque non habet spem, est desperatus. Sed quicumque peccat mortaliter, non habet spem
formatam. Si ergo omnis spes esset formata, quicumque peccat mortaliter, esset desperatus.
Sed desperatio est peccatum in spiritum sanctum. Ergo quicumque peccaret mortaliter, peccaret in spiritum
sanctum, quod est falsum.
CO
Ad secundam quaestionem dicendum, quod, sicut supra dictum est, quaest. Praec., art. 8, in corp., desiderium et
amor in hoc differunt quod amor quodammodo importat quamdam convenientiam et connaturalitatem ad
amatum, quod quidem perficitur dum amatum aliquo modo habetur; desiderium autem importat motum in ipsum
amabile nondum habitum; unde motus appetitus incipit in desiderio, et terminatur in amore completo; et ideo
desiderium est quaedam inchoatio amoris, et quasi quidam amor imperfectus. Sed quia primum habere rei est
secundum quod est in potentia: quia quod est in facultate habentis, quasi jam haberi reputatur: ideo primum quod
amorem inducit, est facultas habendi id quod desideratur.
In hac autem facultate spes consistit; et ideo amor rei distantis, quae actu non habetur, praesupponit spem. Sed
quia spes non est nisi boni, et primus motus appetitus in bonum, est desiderium; ideo spes praesupponit
desiderium, et est media inter amorem et desiderium. Et hoc rationabiliter accidit: quia enim irascibilis est
propter concupiscibilem, ideo actus irascibilis a concupiscibili incipit, et in concupiscibili terminatur. Amor enim
et desiderium in concupiscibili sunt; spes autem in irascibili; et similis est eorum ordo secundum quod est in
voluntate.
Unde patet quod actus fidei praecedit desiderium, quia omnis actus affectivae praesupponit actum cognitivae;
desiderium autem praecedit spem, spes autem amorem; et ideo sicut fides potest esse informis, quia actus ejus
praecedit actum amoris; ita et spes.
RA1
Ad primum ergo dicendum, quod spes non praesupponit merita in actu, sed in proposito. Non enim aliquis sperat
propter merita, quasi merita existentia producant actum spei; sed quia per merita quae proponit, ad beatitudinem
se pervenire sperat.
RA2
Ad secundum dicendum, quod fides formata tendit in Deum ex amore; sed spes informis non est ex amore, sed
ex desiderio.
RA3
Ad tertium dicendum, quod ibi accipitur amor large pro amore imperfecto, quod est desiderium, quod est primus
motus appetitivae virtutis: desiderium autem non sufficit ad formandum actus virtutum.
|a4 Articulus 4: Utrum spes habeat certitudinem in suo actu.
AG1
Ad quartum sic proceditur. Videtur quod spes non habeat certitudinem in suo actu. Certitudo enim ad
cognitionem pertinet, quia dubitationi opponitur.
Sed spes non pertinet ad cognitionem, sed ad affectionem. Ergo ad spem non pertinet certitudo.
AG2
Praeterea, de eo quod nunquam erit, non potest esse certitudo. Sed aliquis habet spem de vita aeterna, quam
nunquam habebit. Ergo spes non habet certitudinem.
AG3
Praeterea, omne quod dependet ex contingenti, non potest habere certitudinem, nisi quando jam est. Sed hunc
habere vitam aeternam, dependet ex meritis, quae sunt ex libero arbitrio, quod est maxime contingens causa.
Ergo non potest esse certitudo de hoc quod iste habeat vitam aeternam; ergo cum spes sit de hoc, videtur quod
spes non habeat certitudinem.
AG4
Praeterea, non potest de eodem esse certitudo, seu securitas, et timor. Sed homo quamdiu in hac vita est, habet
timorem castum de separatione a Deo. Ergo non potest habere certitudinem de habendo vitam aeternam.
AG5
Praeterea, nullus habebit vitam aeternam, nisi habeat caritatem et gratiam. Sed nullus scit se habere gratiam et
caritatem, necdum ut finaliter habeat. Ergo non potest esse in spe certitudo de vita aeterna.
SC1
Sed contra, 2 Tim. 1, 12: scio cui credidi, et certus sum quia potens est depositum meum servare in illum diem.
Sed hoc ad spem pertinet. Ergo spes habet certitudinem.
SC2
Praeterea, Philosophus dicit, quod virtus est certior omni arte. Sed spes est virtus.
Ergo habet certitudinem.
SC3

1148

