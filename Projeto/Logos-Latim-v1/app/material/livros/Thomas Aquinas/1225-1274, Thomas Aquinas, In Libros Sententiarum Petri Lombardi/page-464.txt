AG2
Praeterea, Gregorius dicit in homilia epiphaniae, quod Judaeis annuntiavit Christi incarnationem rationale
animal, idest Angelus. Sed animal est compositum ex anima et corpore. Ergo videtur quod Angeli habeant
corpora naturaliter unita.
AG3
Praeterea, illud quod in se est incorporeum, respectu nullius potest corporeum dici: quia haec praedicatio est
absoluta: quod enim absolute album est, respectu nullius est nigrum. Sed secundum Damascenum, et Gregorium,
Angeli in comparatione Dei corporei sunt. Ergo in se incorporei non sunt.
AG4
Praeterea, nobilius est quod in se habet vitam et alteri confert, quam quod alterum non vivificat, quamvis in
seipso vivat. Sed vita Angeli est nobilior quam animae. Ergo videtur quod multo fortius habeat corpus unitum
quod vivificet quam anima.
SC1
Sed contra est quod dionysius dicit, quod Angeli sicut incorporales ita et immateriales intelliguntur.
SC2
Praeterea, omnis substantia vivificans corpus naturaliter sibi unitum, habet potentias aliquas quae sunt actus
alicujus partis corporis. Si ergo Angelus uniatur naturaliter corpori tamquam vivificans illud, oportet quod habeat
potentias affixas organis, sicut sunt potentiae animae sensitivae et nutritivae, quae si in Angelo ponantur, non
differret Angelus ab homine.
CO
Respondeo dicendum, quod Angeli neque boni neque mali habent corpora naturaliter unita: hoc enim esse non
potest, nisi essent formae illorum corporum vel saltem motores proportionati illis corporibus; et cum sint
perfectioris naturae ipsis animabus, oporteret, quod corpora nobiliora haberent. Inter omnia autem corpora
generabilia et corruptibilia est nobilissimum corpus humanum quasi maxime accedens ad similitudinem caelestis
corporis propter aequalitatem complexionis; unde oporteret illa corpora esse corpora caelestia: et sic rediret error
Philosophorum ponentium, Angelos esse formas orbium et multiplicari secundum eorum numerum: quod tamen
longe probabilius esset quam eos habere corpora aerea naturaliter unita quod videtur Augustinus dicere; quamvis
dicatur hoc non nisi ex hypothesi eum dixisse, ut utentem positionibus Platonicorum, contra quos disputabat.
RA1
Ad primum ergo dicendum, quod Apulejus falsum dixit, nec Augustinus contra hoc disputabat, quia pauca de
Angelis asserere voluit.
RA2
Ad secundum dicendum, quod secundum dionysium proprietates animales et humanae dicuntur de Angelis per
modum eminentiorem: quia quod habet natura inferior, habet et superior, nec eodem modo, sed eminentius; unde
dicitur Angelus animal, non quia compositus ex anima et corpore, sed ex eo quod habet virtutem cognoscendi
sensibilia, non tamen per modum sensibilem, sed intellectualem.
RA3
Ad tertium dicendum, quod Angeli dicuntur corporei in comparatione ad Deum, quia conveniunt cum corporibus
in quadam proprietate, quae est loco definiri, in quo corpora a Deo distant; non quod aliquo modo naturam
corporalem habeant.
RA4
Ad quartum dicendum, quod quanto aliquid habet esse vel vitam magis absolute, tanto nobilius est; et ideo cum
omnis forma habeat esse in conjunctione ad materiam, nobilior est vita illius quod corpori non unitur quam id
quod corporis forma est. Sed quod influit vitam per modum efficientis tantum, et non sicut forma conjuncta, hoc
nobilius est. Sed hoc neque animae neque Angelo convenit, sed Deo tantum.
|a2 Articulus 2: Utrum Angeli assumant corpora.
AG1
Ad secundum sic proceditur. Videtur, quod Angeli corpora non assumant. Omnis enim assumptio terminatur ad
aliquam unionem. Sed Angeli non possunt esse uniti corporibus. Ergo nec corpora assumere.
AG2
Praeterea, sicut se habet spiritus unitus ad separationem, ita spiritus separatus ad unionem.
Sed spiritus unitus, scilicet anima, non potest separari secundum suam voluntatem. Ergo nec spiritus separatus
conjungitur corpori per assumptionem.
AG3
Praeterea, si assumant corpora, hoc non est nisi propter eorum operationem; quia ad esse suum corporibus non
egent nec quantum ad principium nec quantum ad finem; sicut animae rationales egent corporibus quantum ad
principium, quia creantur in corpore; sed non quantum ad finem, quia remanent post corpus. Sed omnis virtus
quanto magis est a corpore separata, tanto est fortior in operationibus suis, ut patet in anima rationali.
Ergo videtur quod nullo modo corpora assumant.
464

