in tertio bono matrimonii, scilicet sacramento, non solum intelligitur inseparabilitas, sed etiam omnia quae ad
significationem ipsius pertinent.
|a3 Articulus 3: Utrum sacramentum sit principalius inter matrimonii bona.
AG1
Ad tertium sic proceditur. Videtur quod sacramentum non sit principalius inter matrimonii bona. Quia finis est
potissimum in unoquoque. Sed proles est matrimonii finis. Ergo proles est principalius matrimonii bonum.
AG2
Praeterea, principalius est in ratione speciei differentia, quae complet speciem, quam genus; sicut forma quam
materia in constitutione rei naturalis.
Sed sacramentum competit matrimonio ex ratione sui generis; proles autem et fides ex ratione differentiae,
inquantum est tale sacramentum. Ergo alia duo sunt magis principalia in matrimonio quam sacramentum.
AG3
Praeterea, sicut invenitur matrimonium sine prole et fide; ita invenitur sine inseparabilitate; sicut patet quando
alter conjugum ante matrimonium consummatum ad religionem transit. Ergo nec ex hac ratione sacramentum est
in matrimonio principalius.
AG4
Praeterea, effectus non potest esse principalior sua causa. Sed consensus, qui est causa matrimonii, mutatur
frequenter. Ergo et matrimonium dissolvi potest; et sic inseparabilitas non semper concomitatur matrimonium.
AG5
Praeterea, sacramenta quae habent effectum perpetuum, imprimunt characterem. Sed in matrimonio non
imprimitur character. Ergo non adest ei inseparabilitas perpetua; et ita sicut est matrimonium sine prole, ita
potest esse sine sacramento; et sic idem quod prius.
SC1
Sed contra, illud quod ponitur in definitione rei, est sibi maxime essentiale. Sed indivisio quae pertinet ad
sacramentum, ponitur in definitione supra de matrimonio data; non autem proles, vel fides. Ergo sacramentum
inter alia matrimonio est essentialius.
SC2
Praeterea, virtus divina, quae in sacramentis operatur, est efficacior quam virtus humana. Sed proles et fides
pertinent ad matrimonium, secundum quod est in officium naturae humanae; sacramentum autem secundum
quod est ex institutione divina. Ergo sacramentum est principalius in matrimonio quam alia duo.
CO
Respondeo dicendum, quod aliquid dicitur in re aliqua principalius altero duobus modis: aut quia est essentialius,
aut quia dignius. Si quia dignius, sic omnibus modis sacramentum est principalius inter tria conjugii bona: quia
pertinet ad matrimonium inquantum est sacramentum gratiae; alia vero duo pertinent ad ipsum inquantum est
quoddam naturae officium: perfectio autem gratiae est dignior perfectione naturae. Si autem dicatur principalius
quod est essentialius, sic distinguendum est: quia fides et proles possunt dupliciter considerari. Uno modo in
seipsis; et sic pertinent ad usum matrimonii, per quem et proles producitur, et pactio conjugalis servatur; sed
indivisibilitas, quam sacramentum importat, pertinet ad ipsum matrimonium secundum se; quia ex hoc ipso quod
per pactionem conjugalem sui potestatem sibi invicem in perpetuum conjuges tradunt, sequitur quod separari non
possint; et inde est quod matrimonium nunquam invenitur sine inseparabilitate; invenitur autem sine fide et
prole, quia esse rei non dependet ab usu suo; et secundum hoc sacramentum est essentialius matrimonio quam
fides et proles. Alio modo possunt considerari fides et proles secundum quod sunt in suis principiis, ut pro prole
accipiatur intentio prolis, et pro fide debitum servandi fidem; sine quibus etiam matrimonium esse non potest,
quia haec in matrimonio ex ipsa pactione conjugali causantur; ita quod si aliquid contrarium hujusmodi
exprimeretur in consensu qui matrimonium facit, non esset verum matrimonium; et sic accipiendo fidem et
prolem, proles est essentialissimum in matrimonio, et secundo fides, et tertio sacramentum; sicut etiam homini
est essentialius esse naturae quam esse gratiae, quamvis esse gratiae sit dignius.
RA1
Ad primum ergo dicendum, quod finis secundum intentionem est primum in re, sed secundum consecutionem est
ultimum; et similiter se habet proles inter matrimonii bona; et ideo quodammodo est principalius, et
quodammodo non.
RA2
Ad secundum dicendum, quod sacramentum, etiam prout ponitur tertium matrimonii bonum, pertinet ad
matrimonium ratione suae differentiae. Dicitur enim sacramentum ex significatione hujus rei sacrae
determinatae, quam matrimonium significat.
RA3
Ad tertium dicendum, quod nuptiae, secundum Augustinum, sunt bonum mortalium; unde in resurrectione non
nubent neque nubentur, ut dicitur Matth. 22; et ideo vinculum matrimonii non se extendit ultra vitam in qua

1936

