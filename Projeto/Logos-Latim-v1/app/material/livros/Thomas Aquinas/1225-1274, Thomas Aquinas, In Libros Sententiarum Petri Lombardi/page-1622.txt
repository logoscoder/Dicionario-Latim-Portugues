Ad quintum dicendum, quod facilitas operandi opera virtutum potest esse ex duobus; scilicet ex consuetudine
praecedente; et hanc facilitatem non tribuit virtus infusa statim in sui principio: et iterum ex forti inhaesione ad
objectum virtutis; et hanc est invenire in virtute infusa statim in sui principio.
|a3 Articulus 3: Utrum per poenitentiam etiam bona opera in statu peccati mortalis facta ad vitam reputentur.
Articulus 3A
AG1
Ad tertium sic proceditur. Videtur quod per poenitentiam etiam bona opera prius in statu peccati mortalis facta
ad vitam reputentur. Dicit enim Adamantius, supra Josue: sunt in ecclesia credentes quidam, et acquiescentes
divinis praeceptis, erga servos Dei religiosi et officiosi, et ad ornatum ecclesiae vel ministerium satis prompti;
sed in conversatione propria obscoenis vitiis involuti, nec omnino deponentes veterem hominem cum actibus
suis, nihil adhibent emendationis morum et innovationis. In istis ergo Christus salutem concedit; sed quamdam
insaniae notam non evadent. Sed magis videtur quod eis qui per poenitentiam emendationem adhibent, illa opera
bona valeant ad salutem. Ergo poenitentia opera sine caritate facta vivificat ad salutem.
AG2
Praeterea, plus appropinquat caritati et gratiae bonum ex genere et bonum virtutis moralis, quam bonum naturale.
Sed gratia sequens per poenitentiam restituta, naturalia perficit, et secundum quosdam ipsa naturalia gratuita
fiunt. Ergo multo fortius bona ex genere, vel ex circumstantia, aut etiam actus virtutis acquisitae, sine caritate
facta, per poenitentiam vivificantur, ut prosint ad vitam.
AG3
Praeterea, remota causa, removetur effectus.
Sed causa quare illa opera non valeant ad vitam erat caritatis defectus et gratiae. Ergo cum poenitentia caritatem
et gratiam et omnes virtutes restituat, etiam opera bona sine caritate facta vivificabit.
SC1
Sed contra, ante vivum non generatur aliquid vivum, vel habens potentiam ad vitam. Sed homo sine caritate non
vivit spirituali vita. Ergo non potest aliquod opus facere spiritualiter vivum; sed est mortuum, non habens
potentiam ad vitam; et ita non est vivificabile.
SC2
Praeterea, omnia vivificabilia sunt aliquo modo meritoria, quia ad minus in potentia. Si ergo opera extra
caritatem facta possent aliquo modo vivificari, aliquis sine caritate posset aliquo modo mereri vitam aeternam;
quod falsum est.
CO
Respondeo dicendum ad primam quaestionem, quod poenitentia de ratione sui ordinatur ad remotionem mali.
Unde quod aliqua bona per poenitentiam restituuntur, hoc non est nisi per accidens, inquantum removet
prohibens, ut dictum est. Causa autem quae est removens prohibens, exigit causam per se aliquam respectu
effectus, cujus ipsa est causa per accidens. Vivificationis autem operum extra caritatem factorum non potest poni
aliqua causa per se; quia vita operum ex vita operantis dependet; et ideo a gratia vel caritate habent opera quod
vivant. Gratia autem vel caritas quam poenitentia restituit, non potest operibus praecedentibus vitam conferre;
quia habitus non format actum nisi qui ab eo procedit; et ita patet quod per poenitentiam opera extra caritatem
facta vivificari non possunt.
RA1
Ad primum ergo dicendum, quod sicut Isidorus verba Adamantii ibidem exponere videtur, per salutem
intelligitur signum salutis, quod etiam peccatores in sacramentis suscipiunt. Vel dicendum, quod concedit eis
salutem in spe, sed non in re.
RA2
Ad secundum dicendum, quod potentiae naturales sunt magis propinquae caritati et gratiae quantum ad rem,
quam actus virtutum acquisitarum, inquantum sunt subjectum gratiae et caritatis; sed quantum ad similitudinem
speciei manifestum est quod est e contrario. Et praeterea, potentiae naturales manent, non autem actus virtutum
acquisitarum.
Unde illi qui dicebant naturalia fieri gratuita, non intelligebant quantum ad actus qui transeunt, sed quo ad
potentias et habitus, qui manent.
RA3
Ad tertium dicendum, quod causa quare opera illa sunt mortua, est, quia non sunt a caritate elicita; et ideo causa
mortis ab eis non tollitur per poenitentiam, ut dictum est.
Articulus 3B
AG1

1622

