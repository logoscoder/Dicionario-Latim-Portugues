Ad secundum dicendum, quod in consecratione virginum, sicut et in unctione regum, et in aliis hujusmodi
benedictionibus, gratia datur, nisi sit impedimentum ex parte suscipientis; sed tamen hujusmodi sacramenta non
dicuntur, quia non sunt instituta ad curationem morbi peccati, sicut alia sacramenta.
RA3
Ad tertium dicendum, quod in ordinis susceptione non consecratur aliquis in sponsum, sed in ministrum sponsi;
unde non requiritur virginitas ad significandam integritatem spiritualis matrimonii, sicut requiritur in velatione
ejus quae consecratur in sponsam.
RA4
Ad quartum dicendum, quod illae quae per violentiam corrumpuntur, si nullo modo consentiant, virginitatis
gloriam quo ad Deum non perdunt.
Sed quia valde est difficile quod in tali delectatione aliquis placentiae motus non insurgat, ideo ecclesia quae de
interioribus judicare non potest, cum exterius corrupta sit, eam inter virgines non velat; unde leo Papa dicit: illae
famulae Dei quae integritatem pudoris oppressione barbarica perdiderunt, laudabiliores erunt in humilitate et
verecundia, si se incontaminatis non audeant copulare virginibus.
RA5
Ad quintum dicendum, quod nullo modo illae quae sunt corruptae occulte sive a viris, sive alio modo, sunt
velandae; quia propter vitandum scandalum non debent ecclesiae sacramenta vel sacramentalia variari. Sed, sicut
quidam dicunt, potest aliqua cautela adhiberi ad vitandum scandalum, ut scilicet illa quae non sunt de substantia
virginalis veli (ut accensio candelarum, et alia hujusmodi) fiant, mutatis occulte his quae sunt de substantia
virginalis veli, puta ut quod nomen virginitatis in castitatem varietur.

|+d38.q2 Distinctio 38, Quaestio 2
|a0 Prologus
Deinde quaeritur de scandalo; et circa hoc quaeruntur quatuor: 1 quid sit; 2 utrum sit peccatum; 3 quibus
competat; 4 quae sunt dimittenda propter scandalum.
|a1 Articulus 1: Utrum convenienter assignetur definitio scandali.
AG1
Ad primum sic proceditur. Videtur quod inconvenienter assignetur definitio scandali, quae sumitur ex Glossa
interlineali, Matth. 18, super illud: vae mundo a scandalis, scilicet: scandalum est dictum vel factum minus
rectum praebens aliis occasionem ruinae. Scandalum enim dividitur in activum et passivum. Sed haec definitio
non potest convenire scandalo passivo. Ergo non convertitur cum definito; et sic est incompetens.
AG2
Praeterea, Num. 31, super illud: ulciscere prius filios Israel etc., dicitur, quod scandalum est, cum recte
ambulanti deceptio submittitur ad ruinam. Sed non omne dictum vel factum minus rectum est deceptio. Ergo
scandali definitio est incompetenter assignata.
AG3
Praeterea, sicut peccatum oris et operis potest alteri praestare occasionem ruinae; ita et peccatum cordis,
praecipue quando per exteriora signa in notitiam aliorum prodit. Sed in definitione praemissa tangitur peccatum
oris et operis, non autem cordis. Ergo inconvenienter assignatur.
AG4
Praeterea, occasio significat causam per accidens.
Sed etiam bona interdum per accidens sunt causa malorum. Ergo non solum dictum vel factum minus rectum
praebet alteri occasionem ruinae, sed etiam si sit rectum, debet dici scandalum.
AG5
Praeterea, Isai. 8, 14, dicitur de Christo: erit in lapidem et in petram scandali. Sed in Christo non fuit aliquid
minus rectum. Ergo non est de ratione scandali quod sit aliquid minus rectum.
CO
Respondeo dicendum, quod scandalum nomen Graecum est, et impactionem significat in Latino; quae quidem
proprie dicitur in corporalibus, in spiritualibus autem transumptive. Unde oportet quod spirituale scandalum, de
quo loquimur, sumatur ad similitudinem corporalis impactionis; quae quidem non fit nisi ambulanti aliquid in via
objiciatur quod ei sit occasio cadendi, etiam si non cadat. Nihil autem ab alio factum, est natum casum facere
ejus qui in via Dei ambulat, nisi sit aliquod minus rectum in notitiam ejus procedens vel verbo vel facto; et ideo
dictum vel factum minus rectum est id ad quod spiritualiter fit impactio, et occasio datur alterius ruinae, in quo
ratio consistit scandali.
RA1

2003

