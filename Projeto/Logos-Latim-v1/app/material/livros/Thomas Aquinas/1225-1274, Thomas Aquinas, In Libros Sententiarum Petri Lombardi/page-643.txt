Ad primum ergo dicendum, quod quamvis gratia sit in essentia animae sicut in subjecto, non tamen sequitur
quod intercidat media inter potentiam et essentiam, nisi esset ejusdem ordinis; scilicet ut sicut gratia esset ab
essentia, ita potentia a gratia; per quem modum potentia cadit media inter essentiam et operationem. Sed hoc non
est ita: quia potentia non est per gratiam, sed per naturam; unde objectio non procedit.
RA2
Ad secundum dicendum, quod sicut potentia non habet quod sit principium talis operationis, nisi secundum quod
manat a principiis talis essentiae; ita etiam perfectio potentiae habet quod informet actum ex virtute gratiae
perficientis ipsam essentiam: et ideo gratia non tantum dicitur gratificans essentiam animae, sed etiam opus
gratum reddens, non quidem sicut proximum informans, sed sicut primum, quod naturam in altius esse elevat.
RA3
Ad tertium dicendum, quod inter potentias animae, voluntas, vel liberum arbitrium maxime communis est, eo
quod ejus imperio actus aliarum potentiarum subjaceant, ut dictum est: et quia gratia non respicit aliquem
determinatum actum, cum sit in essentia, quae ad nullam operationem determinatur; ideo gratia immediatius
voluntatem, vel liberum arbitrium, respicit, cum omnes actus gratia informati quodammodo sint voluntatis et
liberi arbitrii. Non tamen sequitur quod sit in voluntate vel libero arbitrio sicut in subjecto; sed ex gratia voluntas
et liberum arbitrium habet ut actum meritorium educere possit.
RA4
Ad quartum dicendum, quod culpa actualis non est per infusionem vel immissionem, sed per aliquem
determinatum actum nobis advenit: et quia omnis operatio respicit determinatam potentiam, quae est ejus
principium, inde est quod culpa per prius est in potentia quam in essentia animae.
Gratia autem non acquiritur per actus nostros, sed a superiori infunditur; unde illud quod superius animae est,
scilicet essentiam, quae est origo omnium potentiarum, per prius respicit.
RA5
Et per hoc etiam patet responsio ad quintum: quia habitus acquisiti per actus nostros aggenerantur, et ita ad
potentiam immediate pertinent; unde magis proportionantur virtuti quam gratiae. Similiter et culpa immediatius
virtuti quam gratiae opponitur, secundum quod in actu consistit.
|a4 Articulus 4: Utrum gratia sit virtus.
AG1
Ad quartum sic proceditur. Videtur quod gratia sit virtus. Cum enim sit in genere accidentis, ad nullum genus
reduci potest nisi ad qualitatem; nec inter qualitatis species, nisi ad primam, ut deducendo in singulis patet. Erit
igitur gratia vel scientia vel virtus. Non enim inter habitus vel dispositiones corporales computatur. Sed constat
quod non est scientia. Ergo de necessitate est virtus.
AG2
Praeterea, Philosophus, dicit, quod virtus nihil aliud est quam dispositio perfecti ad optimum. Sed praecipue id
gratiae competit, quae animam quam perficit, ad optimum disponit, scilicet ad ultimum finem. Ergo ipsa est
virtus.
AG3
Praeterea, in 10 ethic., Philosophus dicit, quod hoc est virtus uniuscujusque quod bonum facit habentem, et opus
ejus bonum reddit.
Sed gratia bonam facit animam et opus ejus, cum utrumque gratificet; nec aliquid Deo possit reddi acceptum,
nisi per hoc quod bonum sit. Ergo videtur quod gratia sit virtus.
AG4
Praeterea, in littera dicitur ab Augustino, quod gratia praeveniens est fides per dilectionem operans. Sed fides est
virtus. Ergo et gratia.
AG5
Praeterea, caritas dicitur esse forma omnium virtutum et mater. Cum igitur informatio virtutum sit per gratiam,
per quam opera meritoria redduntur, videtur quod gratia sit idem quod caritas. Sed caritas est virtus. Ergo et
gratia.
SC1
Sed contra, omnis virtus est sicut in subjecto in aliqua determinata potentia. Gratia autem non potentiam sed
essentiam animae respicit. Ergo videtur quod gratia non sit virtus.
SC2
Praeterea, illud in quo conveniunt diversa in specie, et illud in quo eadem distinguuntur, non possunt esse idem
per essentiam. Sed omnes virtutes conveniunt in hoc quod est opera meritoria reddere; distinguuntur autem in
hoc quod determinatos actus educunt. Ergo illud quod est principium merendi, est aliud per essentiam ab eo
quod est principium distinctionis actuum. Sed principium merendi est gratia, ut in littera dicitur; principium
autem distinctionis in actu, est determinata species virtutis; quia qualis est virtus, tales habitus reddit. Ergo gratia
et virtus per essentiam differunt.
CO
643

