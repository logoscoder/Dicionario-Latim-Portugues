RA1
Ad primum igitur dicendum, quod illa definitio est resurrectionis secundum quod in aliis hominibus invenitur;
sed resurrectio Christi potest sic proprie definiri: resurrectio est corporis facti incorruptibilis ad animam iterata
unio. Vel potest dici, quod quamvis Christus non ceciderit per peccatum, cecidit tamen a vita naturae per
mortem; et corpus quamvis non sit dissolutum per incinerationem, est tamen facta dissolutio corporis et animae.
RA2
Ad secundum dicendum, quod verbum caro factum, non est proxima dispositio ad resurrectionem nostram, sed
verbum caro factum, et a morte resurgens.
RA3
Ad tertium dicendum, quod in morte Christi facta est consummatio omnium eorum quae exigebantur ad
satisfactionem; quae quidem per resurrectionem non est facta, sed magis novae vitae inchoatio.
RA4
Ad quartum dicendum, quod quamvis Christus naturam nostram ad hoc assumpsit ut eam repararet; non tamen
sequitur quod, reparata natura, debeat eam vel aliquam ejus partem abjicere, sed magis perpetuo tenere, sicut
perpetua est reintegratio facta in natura. Vel dicendum, quod quamvis per passionem proprie loquendo sit facta
reparatio quantum ad amotionem mali, tamen per resurrectionem oportuit quod consummaretur quantum ad
perfectionem in bono.
|a2 Articulus 2: Utrum Christus debuerit tertia die resurgere.
AG1
Ad secundum sic proceditur. Videtur quod Christus non debuit tertia die resurgere. Caput enim est conforme
membris in natura. Sed per resurrectionem natura reparatur quantum ad passibilitatem et mortalitatem. Ergo
Christus debuit simul cum aliis resurgere, et non tertia die.
AG2
Praeterea, ut dicit Glossa Hebr. 11, ad hoc est dilata resurrectio omnium in finem mundi, ut simul resurgentibus
sit majus gaudium. Sed de resurrectione nullius sancti est tantum gaudium sicut de resurrectione Christi. Ergo
etiam ipse debuit usque ad finem mundi suam resurrectionem differre, et non tertia die resurgere.
AG3
Praeterea, separatio animae a corpore in Christo non fuit facta nisi propter redemptionem humanae naturae. Sed
in instanti mortis, redemptio soluto pretio completa est. Ergo debuit statim resurgere.
AG4
Praeterea, plus conferendum fuit Christo quam alicui alteri homini. Sed quidam homines qui vivi invenientur in
fine mundi, statim post mortem resurgent.
Ergo multo magis Christus resurgere debuit statim, et non in tertium diem resurrectionem differre.
AG5
Praeterea, Matth. 12, 40, Dominus dicit: sicut fuit jonas in ventre ceti... Sic erit filius hominis in corde terrae.
Sed non fuit in corde terrae nisi quamdiu fuit mortuus. Ergo tribus diebus et tribus noctibus mortuus fuit. Ergo
non resurrexit tertia die, sed magis quarta vel quinta.
AG6
Praeterea, nox contra diem dividitur. Sed Gregorius videtur dicere in homil. Paschae, Christum de nocte
resurrexisse, sicut Samson de nocte portas gazae tulit. Ergo Christus non resurrexit tertia die, immo magis
secunda nocte.
SC1
Sed contra, in symbolo dicitur: resurrexit tertia die secundum Scripturas.
SC2
Praeterea, Rom. 6, dicit Glossa: quievit in sepulcro una die et duabus noctibus: quia nostram duplicem
vetustatem sua simpla consumpsit. Ergo tertia die resurrexit.
SC3
Praeterea, conveniens erat ut veritas mortis nobis manifestaretur. Sed in ore duorum vel trium testium stat omne
verbum; 2 corinth., 13, 1. Ergo conveniens fuit ut tertia die resurgeret.
CO
Respondeo dicendum, quod, sicut dictum est, Christus non sustinuit mortem quia debitor mortis esset, sed ut
mortem nostram sua morte destrueret. Ad hoc autem quod mors nostra destrueretur, duo requirebantur: unum
scilicet ut ipse non debitor mortis mortem quam nos debebamus, pro nobis solveret; aliud est ut nos virtutem
mortis ipsius cognosceremus, et per fidem mortis virtus mortis in nobis effectum haberet.
Unde non oportuit quod morte detineretur nisi quantum congruebat ad ostendendam mortis veritatem: quae
sufficienter manifestata fuit et congruenter per hoc quod tertia die resurrexit: tum quia sua morte duas nostras
mortes destruxit, ut tangit Glossa inducta: tum quia confirmatio, quae fit per testes, ternario testium approbatur:
tum quia perfectio in ternario consistit, ut dicitur in 1 de caelo et mundo. Alias etiam congruentias non difficile
est assignare.
1066

