Articulus 3B
AG1
Ulterius. Videtur quod poenitentiae baptismus non sufficiat ad salutem. Character enim baptismalis videtur esse
de pertinentibus ad salutem, eo quod per ipsum distinguitur populus Dei a non populo Dei. Sed per baptismum
poenitentiae non imprimitur character. Ergo non sufficit ad salutem.
AG2
Praeterea, posita causa sufficiente superfluum videtur aliam causam addere. Si ergo baptismus poenitentiae ad
salutem sufficeret necessitate imminente, tunc aliquis necessitatis articulum evadens non deberet baptismo aquae
baptizari: quod falsum est.
AG3
Praeterea, aetas puerilis magis est ad misericordiam inclinans quam aetas perfecta, ut patet per Glossam Rom. 5
super illud: vix pro justo quis moritur etc.. Sed pueris non remittitur peccatum originale pro sola fide et
contritione aliorum, nisi baptismus aquae eis adhibeatur. Ergo videtur quod nec adultis remittatur originale et
actuale simul sine baptismo aquae.
SC1
Sed contra, salus hominis cum sit de maximis bonis, non potest homini invito auferri. Sed in potestate hominis
est impedire alium ne baptizetur baptismo aquae. Ergo sine baptismo aquae per solam fidem et contritionem
potest esse salus.
SC2
Praeterea, Rom. 6, 23, dicitur: gratia Dei vita aeterna. Sed contritio non est sine gratia. Ergo qui habet, fidem et
contritionem, etiam sine baptismo aquae salvatur.
CO
Ad secundam quaestionem dicendum, quod aliquid dicitur ad salutem dupliciter.
Uno modo simpliciter et absolute; et sic baptismus poenitentiae sine baptismo aquae non sufficit ad salutem.
Alio modo secundum quid et in casu; et sic sufficit, quando articulus necessitatis sacramentum excludit ne actu
percipi possit. Tunc enim quamvis sit poenitentia sine baptismo in actu est tamen cum desiderio et proposito
baptismi; et voluntas pro facto reputatur ei qui non habet tempus operandi.
RA1
Ad primum ergo dicendum, quod eadem ratio est de charactere baptismali, et de ablutione aquae exteriori: quia
utrumque simpliciter est necessarium ad salutem, sed in casu sufficit propositum, quando articulus necessitatis
sacramentum excludit.
RA2
Ad secundum dicendum, quod ratio illa procederet bene, si baptismus poenitentiae esset simpliciter et absolute
ad salutem sufficiens.
RA3
Ad tertium dicendum, quod quamvis puerorum aetas sit magis miserabilis, tamen oportet si salvari debeant, quod
in eis aliqua causa salutis sit.
Et quia per proprium motum liberi arbitrii salvari non possunt, oportet quod per sacramentum baptismi salventur.
Plus enim valet adulto fides propria, quam parvulo fides aliena. Quod enim aliquando fides aliena puero ad
salutem sufficiebat cum aliqua protestatione hoc erat inquantum illa protestatio habebat vim sacramenti quam
nunc habet baptismus aquae.
Articulus 3C
AG1
Ulterius. Videtur quod baptismus sanguinis non suppleat vicem baptismi aquae. Baptismus enim aquae habet
efficaciam ex opere operato, baptismus autem sanguinis solum ex opere operante; unde sine caritate non prodest,
ut dicitur 1 corinth. 13. Sed in pueris nihil habet efficaciam ex opere operante, quia usum liberi arbitrii non
habent.
Ergo in eis baptismus sanguinis non supplet vicem baptismi aquae.
AG2
Praeterea, in baptismo sanguinis non est nisi poena et causa. Sed poena quandoque non est proportionata ad
tollendam totam poenam debitam pro peccatis; nec etiam devotio ad causam passionis, cum quis pro Deo patitur,
ad hoc sufficeret.
Ergo baptismus sanguinis non semper totam poenam debitam pro peccatis tollit, et ita non supplet in omnibus
vicem baptismi aquae.
AG3
Praeterea, alia multa sunt genera supererogationum, sicut virginitas, cui etiam debetur aureola; et doctrina, et
hujusmodi. Sed haec non supplent locum baptismi. Ergo nec martyrium, ut videtur.
SC1
1430

