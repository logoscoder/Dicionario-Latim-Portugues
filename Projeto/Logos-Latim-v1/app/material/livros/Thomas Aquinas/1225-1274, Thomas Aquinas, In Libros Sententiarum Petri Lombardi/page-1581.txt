Praeterea, satisfactio non exigitur nisi ad dimissionem poenae. Si ergo hoc sacramento dimitteretur poena, omnis
alia satisfactio tolleretur; quod est inconveniens.
CO
Ad tertiam quaestionem dicendum, quod eucharistia, inquantum est sacramentum, ut dictum est, pro principali
effectu habet unionem hominis ad Christum; et ideo per modum sacramenti non aufert nisi ea quae in habente
vitam huic unioni opposita invenit. Poena autem peccato mortali debita, quod jam deletum est, non est
hujusmodi: ideo inquantum est sacramentum, non habet effectum poenae mortalis dimissionem; sed inquantum
est sacrificium, accipit rationem satisfactionis; et secundum hoc in parte vel in toto poenam tollit, sicut et aliae
satisfactiones secundum mensuram poenae debitae pro peccato et devotionis qua sacramentum offertur. Nec
tamen semper virtute hujus sacramenti tota poena tollitur.
RA1
Ad primum ergo dicendum, quod indigne accedens cum conscientia mortalis peccati, mortaliter peccat; et ideo
reatum poenae debitae mortali peccato incurrit. Digne autem accedens meretur vitam aeternam, ad quam
meritum ordinatur, sicut mortale peccatum ad poenam. Non autem ordinatur meritum directe principaliter ad
remissionem poenae; et ideo ratio non procedit.
RA2
Ad secundum dicendum, quod non totaliter semper aufertur poena per hoc sacrificium illis qui sunt in
Purgatorio, nec auferebatur in veteri lege per antiqua sacrificia.
RA3
Unde patet solutio ad tertium.

|+d12.q3 Distinctio 12, Quaestio 3
|a0 Prologus
Deinde quaeritur de frequentatione hujus sacramenti; et circa hoc quaeruntur duo: 1 de frequentatione; 2 de
cessatione.
|a1 Articulus 1: Utrum debeat homo frequentare hoc sacramentum, vel semel tantum in vita sua sumere.
Articulus 1A
AG1
Ad primum sic proceditur. Videtur quod non debeat homo frequentare hoc sacramentum, sed semel tantum in
vita sua sumere. Injuriam enim facit sacramento qui sacramentum iterat. Sed rei digniori minus facienda est
injuria. Cum ergo hoc sacramentum sit dignius aliis quibusdam quae non iterantur, videtur quod non nisi semel
accipi debeat.
AG2
Praeterea, apostolus probat, Hebr. 10, ex unitate hostiae vel passionis Christi, unitatem baptismi.
Sed hoc sacramentum magis convenit cum passione Christi, inquantum est hostia, quam baptismus.
Ergo cum baptismus semel tantum percipiatur, et hoc sacramentum semel tantum debet percipi.
SC1
Sed contra, cum frequentatione mysterii crescit nostrae salutis effectus, ut in collecta dicitur. Sed ad hoc
debemus niti ut effectus salutis in nobis crescat. Ergo debemus frequenter sumere.
CO
Respondeo dicendum ad primam quaestionem, quod ea quae in hoc sacramento geruntur, habent similitudinem
cum his quae accidunt in corporali nutrimento. Quia enim fit quasi continua deperditio naturalis humiditatis per
actionem caloris naturalis et exercitium laboris, ideo oportet frequenter corporalem cibum assumere ad
restaurationem deperditi, ne perditio continua mortem inducat. Similiter etiam ex concupiscentia innata et
occupatione circa exteriora fit deperditio devotionis et fervoris, secundum quae homo in Deum colligitur; unde
oportet quod pluries deperdita restaurentur, ne homo totaliter alienetur a Deo.
RA1
Ad primum ergo dicendum, quod perfectio hujus sacramenti, ut dictum est, dist. 8, qu. 1, art. 1, quaestiunc. 1,
consistit in consecratione materiae, non in usu ipsius; et ideo consecratio non repetitur super eamdem materiam
propter reverentiam sacramenti, sed usus potest repeti.
RA2
Ad secundum dicendum, quod baptismus repraesentat illam hostiam, secundum quod facit in nobis spiritualem
vitam; et quia generatio uniuscujusque non est nisi semel, ideo baptismus non repetitur. Sed eucharistia
repraesentat illam hostiam secundum quod reficit; et ideo oportet quod frequenter sumatur.

1581

