|+d9.q1 Distinctio 9, Quaestio 1
|a0 Prologus
Postquam determinavit Magister de sacramento eucharistiae secundum se, hic determinat de usu ipsius; et
dividitur in partes tres: in prima distinguit duos modos manducandi corpus Christi; in secunda excludit ex
determinatis quemdam errorem, ibi: haec verba et alia hujusmodi... Quidam obtuso corde legentes, erroris
caligine involuti sunt; in tertia manifestat quaedam dubia ex praedeterminatis, ibi: secundum hos duos modos
sumendi intelligentia quorumdam verborum ambigue dictorum distinguenda est. Secunda dividitur in duas: in
prima ponit errorem; in secunda excludit ipsum, ibi: sed indubitanter tenendum est, a bonis sumi non modo
sacramentaliter, sed et spiritualiter.
Hic quaeruntur quinque: 1 de manducatione corporis Christi; 2 qui possint manducare; 3 utrum peccatoribus
liceat corpus Christi manducare; 4 utrum corporaliter pollutis; 5 utrum cuilibet sit dandum ad manducandum.
|a1 Articulus 1: Utrum corpus Christi debeat sumi per modum manducationis.
Articulus 1A
AG1
Ad primum sic proceditur. Videtur quod corpus Christi non debeat sumi per modum manducationis.
Quia quod manducatur, per os intrat.
Omne autem quod per os intrat, in ventrem vadit, et per secessum emittitur, ut dicitur Matth. 15; quod dignitati
corporis Christi non competit. Ergo non debet per modum manducationis sumi.
AG2
Praeterea, quod manducatur, ad manducantem trahitur. Sed, sicut dicit dionysius, nos non trahimus Deum ad
nos, sed magis nos in Deum. Ergo non debemus nos Deo conjungi per modum manducationis.
AG3
Praeterea, hoc sacramentum ordinatur ad refectionem mentis. Sed refectio mentis, quae erit in patria, erit per
visionem. Ergo corpus Christi deberet dari videndum, non manducandum.
SC1
Sed contra, est quod dicitur joan. 6, 56: caro mea vere est cibus. Sed usus cibi non est ut videatur, sed ut
manducetur. Ergo non debet videri tantum corpus Christi, sed manducari.
SC2
Praeterea, oportet membra capiti realiter conjungi, ad hoc quod vivificentur. Sed per visum non conjungitur
nobis aliquid realiter, sed secundum similitudinem tantum. Ergo non per visum, sed per manducationem corpus
Christi sumi debet.
CO
Respondeo dicendum ad primam quaestionem, quod, sicut dictum est, ad perfectionem sacramentorum novae
legis exigitur quod sit sacramentum aliquod in quo Christus nobis realiter conjungatur et uniatur, non solum per
participationem virtutis ejus, sicut est in aliis sacramentis; et quia sacramentum est sensibile signum, ideo oportet
quod alicui sensui usus sacramenti approprietur.
In sensibilibus autem est triplex differentia.
Quaedam enim sentientibus neque conjunguntur neque uniuntur, sicut ea quae sentiuntur per medium
extrinsecum, ut in visu praecipue accidit et auditu et olfactu, sed solum similitudines sensibilium ad sensum
referuntur. Quaedam autem sensibilia conjunguntur quidem, sed non uniuntur realiter, sed secundum
assimilationem qualitatis tantum, sicut accidit in tactu: quia qualitates tangibilium immutant tactum; nec tamen
ex tangente et tacto fit unum nisi secundum quid. Quaedam autem et conjunguntur et uniuntur, sicut accidit in
cibis et potibus. Et ideo sumptio hujus sacramenti congrue per modum manducationis fit. Alia vero sacramenta
novae legis, quibus per virtutem eis inditam Christo assimilamur, fiunt in tangendo tantum, ut baptismus.
Figurae autem veteris testamenti quae solam similitudinem Christi venturi habebant, significabant per modum
visionis. Competit etiam manducatio passioni Christi in hoc sacramento repraesentatae, per quam corpus Christi
vulneratum fuit; convenit etiam effectui, qui est robur animae.
RA1
Ad primum ergo dicendum, quod ratio illa procedit de cibo qui ordinatur ad refectionem corporis quem oportet
digeri, et sic impuro separato in membra converti; sed cibus iste ordinatur ad refectionem mentis: et propter hoc
ratio non sequitur.
RA2
Ad secundum dicendum, quod de ratione manducationis est quod aliquid per os introrsum sumatur; sed esse in
aliter in spiritualibus, et aliter in corporalibus sumitur: quia in corporalibus quod est in, continetur sicut locatum
in loco; in spiritualibus autem quod est in continet sicut anima corpus. Et ideo convenienter cibus corporis
1505

