|+d32.q1 Distinctio 32, Quaestio 1
|a0 Prologus
Postquam determinavit Magister de dilectione caritatis qua diligimus Deum, hic determinat de dilectione qua
Deus diligit nos; et dividitur in partes duas: in prima ostendit quomodo Deus omnem creaturam diligit; in
secunda movet quaestionem de reprobis, quos diligere non videtur, ibi: de reprobis vero qui praeparati non sunt
ad vitam, sed ad mortem, si quaeritur, utrum debeat concedi quod Deus ab aeterno dilexit eos; dicimus de electis
solis simpliciter hoc esse concedendum. Prima in duas. In prima determinat de dilectione Dei, secundum quod
absolute dicitur creaturam diligere.
In secunda determinat de gradibus divinae dilectionis, secundum quod unum plus et alium minus dicitur diligere,
ibi: cum autem dilectio Dei immutabilis sit etc.. Et dividitur haec pars in duas: in prima determinat de ordine
dilectionis quantum ad diversos; in secunda quantum ad eumdem, ibi: si vero quaeritur de aliquo uno, utrum
magis diligatur a Deo uno tempore quam alio; distinguenda est dilectionis intelligentia. Circa primum tria facit:
primo movet quaestionem; secundo determinat eam, ibi, potest tamen sane intelligi etc.; tertio confirmat
solutionem, ibi: consideratur enim duobus modis dilectio Dei.
Hic quaeruntur quatuor: 1 utrum Deus creaturam diligat; 2 utrum omnem creaturam; 3 utrum aequaliter omnia; 4
quid plus et quid minus sive aequaliter.
|a1 Articulus 1: Utrum Deo competat creaturam amare.
AG1
Ad primum sic proceditur. Videtur quod Deo non competat creaturam amare. Amor enim quamdam passionem
animi importat. Sed aliae passiones animi, ut ira, et hujusmodi, non sunt in Deo, nisi secundum effectum, et per
similitudinem. Ergo nec amor est in ipso.
AG2
Praeterea, inter multum distantia non potest esse amor; unde amici non optant amicis maxima bonorum, ne
amicitia dissolvatur, ut Philosophus dicit in 9 ethic.. Sed nulla est tanta distantia quanta creatoris a creatura. Ergo
non potest esse amor Dei ad creaturam.
AG3
Praeterea, amor transfert amantem in amatum, ut vivat jam vita amati, ut dicit dionysius.
Sed Deus non transfertur in aliquid aliud, cum sit immobilis; sed omnia ad se trahit, ut dicitur joan. 12. Ergo ipse
non amat creaturam.
AG4
Praeterea, amans quodammodo subjicitur amato, inquantum affectus amantis amato informatur, ut supra dictum
est. Sed Deus nullo modo creaturae subjicitur. Ergo nullo modo amat creaturam.
AG5
Praeterea, omnis nostra perfectio a divina perfectione exemplatur. Sed omnis virtus perfectio mentis est. Ergo
cum quaedam aliae virtutes non sint in Deo, ut temperantia, et hujusmodi, videtur quod nec caritas.
SC1
Sed contra, sicut essentia sua est exemplar omnis creaturae, ita bonitas sua est causa omnis bonitatis in creatura.
Sed cognoscendo essentiam cognoscit omnia quae ab ipsa exemplantur. Ergo amando bonitatem suam, amat
omnia quae ab ipsa bonitatem participant.
SC2
Praeterea, joan. 3, 16: sic Deus dilexit mundum, ut filium suum unigenitum daret.
SC3
Praeterea, dionysius dicit quod divinus amor non permisit ipsum sine germine esse.
CO
Respondeo dicendum, quod unicuique habenti cognitionem amabile est proprium bonum non solum amore
naturali, sed amore animali, sive intellectuali. Unde cum in Deo sit sui perfecta cognitio, amat suam bonitatem.
Bonum autem alicujus non solum dicitur secundum hoc quod in ipso est, sed secundum quod in alio est per
similitudinem.
Unde cum bonitas quae est in creatura, sit similitudo divinae bonitatis, sequitur quod ipse creaturam diligat.
RA1
Ad primum ergo dicendum, quod passiones quaedam important in sui ratione aliquam materialem
transmutationem; et ideo non possunt transferri in Deum, nisi per similitudinem, sicut ira; et similiter illae quae
important defectum, ut tristitia, et etiam ira secundum quod ex tristitia causatur. Quaedam vero passiones sunt
quae de ratione sui non important aliquid materiale, vel aliquem defectum, sicut delectatio; unde etiam in
operatione intellectuali delectatio est, non solum in corporali operatione, ut Philosophus probat in 7 ethic.: et
1215

