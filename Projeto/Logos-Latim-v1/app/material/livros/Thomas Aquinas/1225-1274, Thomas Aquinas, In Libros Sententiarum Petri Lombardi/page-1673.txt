SC1
Sed contra est quod dicitur in Psal. 141, 1: voce mea ad Dominum clamavi.
SC2
Praeterea, oratio est actus latriae, ut dictum est. Sed actus latriae non solum in interioribus actibus, sed etiam in
exterioribus consistit. Ergo oratio non solum debet esse in corde, sed etiam in voce.
CO
Respondeo dicendum ad primam quaestionem, quod duplex est oratio: scilicet privata, quam quisque pro se facit;
et publica, quae facienda incumbit ministris ecclesiae, ut dictum est.
Et quia haec publica oratio non fit ab orante solum pro se, sed pro aliis; ideo non debet solum esse mentalis, sed
vocalis etiam, ut per orationem voce expressam etiam alii ad devotionem excitentur, et ad continuandum
intentionem suam orantibus; et propter hoc etiam cantus ab ecclesia instituti sunt.
Unde Augustinus dicit de seipso, quod flebat uberrime in hymnis et canticis suave cantantis ecclesiae, et quod
voces illae influebant auribus ejus, et eliquabatur veritas in cor ejus. Oratio autem privata est quam quis pro
seipso facit; et haec quidem potest et voce et sine voce fieri, secundum quod magis orantis animo suppetit. Sed
tamen vox orationi adjungitur propter quatuor. Primo ut homo excitet seipsum verbis ad devote orandum.
Secundo ut intentionem custodiat ne evagetur; magis enim tenetur ad unum, si verba etiam orantis affectui
conjunguntur. Tertio ex vehementia devotionis in orante vox sequitur; quia motus superiorum virium, si sit
fortis, etiam ad inferiores redundat; unde et cum mens orantis per devotionem accenditur, in fletus et suspiria et
jubilos et voces inconsiderate prorumpit. Quarto propter debitum justitiae; quia Deo, cui reverentia exhibetur,
non solum mente, sed etiam corpore serviendum est.
RA1
Ad primum ergo dicendum, quod sicut dicit Gregorius, bonum opus sic debet agi in publico, ad aedificationem
scilicet, ut semper intentio maneat in occulto; unde ille qui publice orat, si exterius non gloriam hominum, sed
solius Dei quaerit, in occulto manet intentio, et soli Deo orat per intentionem; etsi etiam proximo innotescat
oratio ad aedificationem.
RA2
Ad secundum dicendum, quod actus immediate ad Deum directi, etiamsi exteriores sint, ad vitam
contemplativam pertinent, et sunt contemplationis partes, secundum quod large accipitur; quamvis non sint,
secundum quod stricte sumitur pro ipsa meditatione sapientiae, ut dictum est. Unde etiam lectio, quae immediate
ad meditationem divinorum ordinatur, pars contemplationis ponitur, quae fit voce quandoque.
RA3
Ad tertium dicendum, quod quando duae vires ordinatae sunt ad idem, una non impedit aliam in suo actu, sed
magis juvat, sicut sensus imaginationem, quando ad idem ordinantur; sic intentio expressa per vocem non
impedit ascensum intellectus ad Deum, nisi nimia cura in verbis proferendis fiat, sicut illi qui verba composita in
oratione proferre nituntur.
Articulus 2B
AG1
Ulterius. Videtur quod oratio non debet esse diuturna. Matth. 6, 7: orantes autem nolite multum loqui. Sed qui
diu vocaliter orat, multum loquitur.
Ergo oratio vocalis ad minus non debet esse diuturna.
AG2
Praeterea, divinum praeceptum non est praetergrediendum.
Sed Dominus praecepit orantes sic orare: pater noster etc.. Ergo videtur quod non oportet alias orationes addere.
AG3
Praeterea, oratio ad Deum fusa, debet esse cum fiducia, Jacob. 1, 6: postulet autem in fide nihil haesitans. Sed
prolixitas petitionis est signum diffidentiae in petitionibus quae ad homines diriguntur; unde verba multiplicantur
ad hoc quod animus ejus ad quem petitio dirigitur, flectatur.
Ergo oratio ad Deum non debet esse diuturna.
SC1
Sed contra est, 1 timoth. 5, 5: quae vere vidua est et desolata... Vacet orationibus die ac nocte. Ergo oratio debet
esse diuturna.
SC2
Praeterea, omnis Christi actio nostra est instructio.
Sed Christus legitur diutius orasse, ut patet Lucae 22. Ergo oratio nostra debet esse diuturna.
CO
Ad secundam quaestionem dicendum, quod in oratione praecipue attenditur orantis devotio; et ideo tantum debet
oratio protendi, quantum devotio orantis conservari potest; et ideo si diu possit devotio conservari, debet oratio
esse diuturna et prolixa; si autem prolixitas fastidium vel taedium pariat, oratio non est diutius protrahenda.

1673

