tamen de necessitate poenitentiae: quia poenitens non potest omnes peccati occasiones vitare, dum in mundo isto
vivit; et ideo sufficit, si peccatum in istis officiis vitet; ut quod miles secundum consilium joannis, neminem
concutiat, et stipendiis justis contentus sit, et non utatur officio militari ad ostentationem, sed ad utilitatem
ecclesiae et reipublicae, et ad exercitium virium; et quod negotiator non habeat conditionem in se, quae ipsum ab
officio hoc prohibeat; sicut clericis et monachis non licet negotiari, quamvis liceat propria vendere; et quod
tempore debito mercationes faciant, non diebus festivis, et tempore quod caristiam inducere possit, tale officium
exerceatur; et modus debitus, ut sine fraude fiat, et secundum licitum contractum.
In publicanis autem, ut de auctoritate principis, et causa communis utilitatis, scilicet ad defensionem terrae, et
non immoderata recipiantur telonea. Quod autem Gregorius dicit in littera, intelligendum est non quia non possit
sine peccato fieri, sed quia frequenter ad peccatum implicat.
RA
Et per hoc patet solutio ad objecta.
EX
Cogit peccatorem omnia libenter ferre. Intelligendum est de illis quae sunt necessaria ad peccati remissionem; et
sic est accommodata distributio.
Sunt enim tres differentiae peccati etc.. Contra.
Omittit peccatum oris.
Praeterea, Gregorius, addit super illud job 3: quare non in vulva mortuus sum? quartum, scilicet fomentum
adulationis.
Et dicendum quod haec distinctio peccatorum differt a prima: quia prima est secundum diversitatem
instrumentorum, haec autem secundum progressum peccati, quod primo de intus, secundo ad extra procedit,
tertio confirmatur per consuetudinem; et adaptatur partibus poenitentiae: quia contritio in corde latet, confessio
ad exteriora poenitentiam manifestat, sed satisfactio boni operis consuetudinem adjungit. Non tamen hoc ita est
intelligendum, quasi singulae poenitentiae partes singulis conditionibus peccati respondeant, sed per
adaptationem, sicut et de aliis dictum est.
Ad primum ergo dicendum, quod verbum habet eumdem gradum quantum ad manifestationem cum ipso facto; et
ideo in facto includitur.
Ad secundum dicendum, quod illud quod Gregorius addit, non est in ipso peccante, sed in alio; et ideo
Augustinus illud omittit.
Satisfactio praecipitur a joanne etc., non quod joannes fuerit auctor praecepti, sed denuntiator; Christus autem
sacramenti institutor, et partium ejus.
Ponat se omnino in judicio. Ergo videtur quod si sacerdos injungat alicui quod intret religionem, teneatur facere;
et praecipue quia quidam canones videntur istam poenitentiam taxare; et similiter quod quantumcumque
magnam poenitentiam pro parvo peccato injungat, poenitens facere teneatur.
Et dicendum, quod intelligendum est de his quae sacerdos, inquantum habet clavem scientiae et auctoritatis per
divinum judicium, et non secundum humanum errorem, injungit. Introitus autem in religionem cum sit
voluntatis, non potest alicui injungi; et si aliqui canones injungere inveniantur, magis est consilium quam
praeceptum: qualibet enim poenitentia taxata, levissima religio est major satisfactio, inquantum homo abdicat
propriam voluntatem, qua nihil est homini carius.
Caveat ne ductus verecundia dividat apud se confessionem. De hoc inquiretur, cum de confessione quaestio erit.
Caveat etiam ne prius ad dominicum corpus accedat quam confortetur bona conscientia. Bona conscientia
confortatur, quando certis signis conjicere potest peccatum sibi dimissum; et hoc quando facit quod in se est; et
ideo qui habet copiam sacerdotis, et necessitate non urgetur ad communicandum, sicut urgentur sacerdotes
parochiales, non debet accedere ante confessionem; sed etiam post contritionem et confessionem gravium
peccatorum, consilium videtur esse Augustini, quod non statim accedat propter reverentiam sacramenti, et ut
magis seipsum probet.
Quae non secundum auctoritatem sanctorum imponuntur.
Non tamen oportet quod semper ad litteram serventur poenitentiae in canone injunctae; sed consideratis
conditionibus peccati et peccatoris poenitentiae sunt moderandae.
Quae fit pro illis peccatis quae legis Decalogus continet, sicut directe contra Decalogi praecepta existentia, ut
mortalia; non autem sicut praeter praecepta, sicut sunt peccata venialia.
Sic veraciter dicitur: sicut et nos dimittimus debitoribus nostris. Videtur quod ille qui non habet peccatum
aliquod, peccet in dicendo: pater noster: quia confitetur debita se habere quae non habet.
Praeterea, videtur idem de illo qui debita non dimittit, quod peccet dicendo, pater noster.
Et dicendum ad primum, quod hoc non est alicui certum quod omnino a peccato, saltem veniali, vel quantum ad
aliquem reatum, immunis sit. Si tamen per revelationem sciat, non peccat dicens in persona ecclesiae.
Et similiter dicendum de secundo, quod in persona ecclesiae dicit se debita dimittere; unde non peccat hoc
dicendo; sed remissionem non consequitur, nisi dimittat.
|*IN_IV_SENTENTIARUM
1711

