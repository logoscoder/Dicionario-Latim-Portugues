SC1
Contra, pater et filius distinguuntur paternitate et filiatione. Ergo si spiritus sanctus procedit ab eis inquantum
sunt personae distinctae, procedet a patre inquantum habet paternitatem et a filio inquantum habet filiationem.
Ergo paternitate pater refertur ad spiritum sanctum. Sed pater paternitate refertur ad filium. Ergo eadem
relatione, scilicet paternitate, refertur ad filium et spiritum sanctum, et eadem erit processio utriusque, quod stare
non potest.
SC2
Item, ut dictum est, dist. 8, quaest. 5, art. 2, nullum simplex procedit a pluribus, nisi in essentia uniantur et
operatione. Sed spiritus sanctus est simplex. Ergo procedit a patre et filio inquantum sunt unum.
CO
Respondeo dicendum, quod omnis actus refertur ad duo originaliter, scilicet ad agentem, et ad principium
actionis. Agens autem est ipsum suppositum, ut homo vel ignis; et principium actionis est aliqua forma in ipso,
substantialis vel accidentalis. Dico ergo, quod ly inquantum potest dicere conditionem agentis, vel principium
actionis.
Si dicat conditionem agentis vel operantis, sic procedit spiritus sanctus a patre et filio inquantum sunt plures, et
inquantum sunt distinctae personae, quia ab eis pluribus et distinctis procedit.
Si autem dicat conditionem principii actionis, sic dico, quod procedit ab eis inquantum sunt unum.
Cum enim operatio non sit nisi ab uno principio oportet aliquid esse unum in patre et filio, quod est principium
hujus actus qui est spirare, qui est unus et simplex, quo una et simplex persona spiritus sancti procedit.
RA
Et per hoc patet solutio ad totum. Quid autem sit illud unum commune in patre et filio, patebit in sequenti
articulo.
|a3 Articulus 3: Utrum spiritus sanctus procedat a patre et filio inquantum sunt unum in natura.
AG1
Ad tertium sic proceditur. Videtur quod spiritus sanctus procedat a patre et filio, inquantum sunt unum in natura.
Natura enim non communicatur nisi per actum naturae. Sed spiritus sanctus procedendo accipit totam naturam
divinam sicut filius nascendo. Ergo principium actus, quo communicatur sibi natura divina, est natura. Ergo etc..
Et hoc idem videtur per Anselmum qui dicit, quod ridiculum est dicere, quod propter relationem tota essentia
patris et filii sit in spiritu sancto, et non potius propter essentiam.
AG2
Praeterea, spiritus sanctus procedit ut amor.
Amor autem dicit processum voluntatis. Ergo spiritus sanctus procedit a patre et filio, inquantum sunt unum in
voluntate. Sed voluntas, cum sit de absolutis, tenet se ex parte naturae. Ergo etc..
AG3
Praeterea, cum proprietas recipiat numerum a supposito, impossibile est duorum suppositorum esse eamdem
numero proprietatem vel notionem.
Sed pater et filius sunt supposita distincta. Ergo non possunt convenire in aliqua una notione: et ita spiritus
sanctus non procedet a patre et filio inquantum sunt unum in notione aliqua. Restat ergo quod inquantum sunt
unum in essentia.
AG4
Sed contra, in virtute divinae essentiae communicat non tantum filius, sed etiam spiritus sanctus. Si igitur pater
et filius spirant spiritum sanctum inquantum sunt unum in natura, oportet quod etiam spiritus sanctus simul cum
eis spiret seipsum, quod est impossibile. Ergo et primum.
AG5
Si dicas, quod repugnat proprietas spiritus sancti: contra, proprietates non distinguunt nec determinant essentiam,
sed tantum personam. Ergo quidquid convenit essentiae in persona patris et filii, convenit etiam in persona
spiritus sancti.
CO
Respondeo dicendum, quod pater et filius spirant spiritum sanctum, inquantum sunt unum in potentia spirativa.
Potentia autem spirativa, sicut et supra dictum est, dist. 7, quaest. 1, art. 2, dicit aliquid quasi medium inter
essentiam et proprietatem, eo quod dicit essentiam sub ratione proprietatis: sic enim actus notionalis ab essentia
egreditur, non sicut ab agente, sed sicut ab eo quo agitur. Generatio enim non egreditur ab essentia inquantum est
essentia, sed inquantum est paternitas. Et si ista duo, scilicet essentia et paternitas, differrent in divinis,
egrederetur ab utroque generatio; sed a paternitate immediate, et ab essentia sicut a primo principio.
Similiter dico, quod spiratio egreditur ab essentia, non sicut a spirante, sed sicut a principio spirationis,
inquantum habet rationem alicujus notionis quae est communis patri et filio, quae dicitur communis spiratio: et
ita spirativa potentia dicit essentiam sub ratione talis proprietatis. Et ideo dico, quod procedit spiritus sanctus a
patre et filio, inquantum sunt unum in essentia, et in aliqua notione, scilicet in communi spiratione. Et per hoc
solvenda sunt argumenta ad utramque partem.
102

