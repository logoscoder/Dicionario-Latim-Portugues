omnibus aliis bonitatibus; inter quas primo supervenit sibi bonitas quae est ex debita materia; super quam iterum
inducitur alia bonitas quae est ex fine, et aliis circumstantiis, et ex forma habitus: et secunda bonitate subtracta,
non potest esse tertia; sed tamen posita secunda, non necessario tertia ponitur: et ideo contingit actum habere
bonitatem ex materia, et tamen eum male fieri propter indebitas circumstantias.
RA1
Ad primum ergo dicendum, quod illa bonitas quae est ex genere, manet in actu, quantumcumque per alias
circumstantias indebitas deordinetur; sicut etiam quantumcumque ab anima tollatur gratia, remanet in ea bonitas
naturae: unde non dicitur actus qui est bonus ex genere, male fieri, quia privetur ab eo bonitas sui generis, sed
quia privatur bonitate circumstantiarum.
RA2
Ad secundum dicendum, quod unus defectus sufficit ad hoc quod malum aliquid esse dicatur; sed non una
perfectio sufficit ad hoc quod simpliciter sit bonum: quia bonum contingit ex una et perfecta causa: sed malum
ex particularibus defectibus, ut dionysius dicit: et ideo illud quod est bonum ex genere, non est necessarium quod
simpliciter sit bonum: sed potest male fieri: quod autem est malum ex genere, simpliciter est malum, nec bonum
fieri potest.
RA3
Ad tertium dicendum, quod sicut genus determinatur per speciem; ita etiam bonum in genere determinatur per
bonitatem quae est ex fine et ex aliis circumstantiis: et ideo illud bonum quod est ex fine et circumstantiis,
respondet bono quod est in genere, sicut species generi: unde et ejus praedicationem recipit: pascere enim
esurientem propter Deum, est pascere esurientem; sed non convertitur.
RA4
Ad quartum dicendum, quod est duplex materia: ex qua, vel in qua, et materia circa quam: et primo modo
materia dicta non incidit in idem cum fine: sed secundo modo est idem cum fine: quia objectum finis actus est.
RA5
Ad quintum dicendum, quod actus aliquis habet duplicem finem: scilicet proximum finem, qui est objectum ejus,
et remotum, quem agens intendit: et ideo cum bonum ex fine distinguitur contra bonum ex genere, intelligitur de
fine remoto, quem agens intendit.
EX
Istas poenas pauci vident. Rationem hujus reddit Philosophus in 9 ethic.; quia natura intellectualis, quae suis
bonis per hujusmodi destituitur, occulta est; sed natura exterior magis apparet: unde magis est creditum a
sensibilibus hominibus se esse hoc quod sunt propter naturam sensibilem, quam per naturam intellectualem: et
hoc ideo quia quod nocet eis secundum intellectualem naturam, non reputant poenam, sed solum quae nocent
secundum naturam exteriorem eis notam; quamvis e contrario sit secundum rei veritatem.
Enumerat multa quae peccata sunt, et poena peccati. Intelligendum est de his quae sunt in genere culpae; alias
falsum esset: quia quaedam sunt tantummodo poenae, et nullo modo culpae.
Ponit Deus offendiculum, dum scilicet impedimenta peccati non subtrahit.
Non tamen potest dici poena peccati, scilicet alterius: quia illa poena quae sequitur, ejusdem peccati poena est
quod eam effecit.
Nec tamen inquantum peccata sunt, a Deo sunt.
Quia peccata sunt aliquid, inquantum a voluntate procedunt; sed poena peccata fiunt, secundum quod invenitur
in eis aliquid voluntati repugnans, ut dictum est.
Vel de homine secundum statum liberi arbitrii.
Ista solutio non videtur conveniens: quia praecepta legis homini post peccatum data sunt, de quibus Hieronymus
locutus est.

|+d37.q1 Distinctio 37, Quaestio 1
|a0 Prologus
Postquam tractavit illam opinionem quae ponebat, actus peccatorum, inquantum sunt, bonos esse, et a Deo, in
hac distinctione prosequitur aliam opinionem oppositam, quae ponit eos nullo modo a Deo esse; et dividitur in
partes duas: in prima prosequitur istam opinionem quantum ad hoc in quo a praecedenti differt; in secunda
determinat quoddam in quo ambae opiniones conveniunt, quod scilicet Deus, quamvis non sit auctor malorum
quae sunt culpae, est tamen auctor poenarum, ibi: cum igitur omnes in hoc consentiant catholici tractatores,
scilicet quod Deus non est auctor malorum, cavendum est tamen ne malorum nomine poenas sicut peccata
generaliter includas.
Circa primum tria facit: primo narrat eorum opinionem; secundo ponit responsiones eorum ad rationes, quibus
alia opinio innitebatur, ibi: illa quoque Augustini verba... De naturis sive de substantiis tantum accipienda fore
tradunt; tertio ponit rationes ad impugnandum praedictam opinionem, ibi: ex quo colligitur res aliquas esse quae
737

