Respondeo dicendum ad primam quaestionem, quod secundum Philosophum in 3 ethic., consilium est quaestio
de operabilibus a nobis, non tamen de omnibus. Quae enim determinata sunt qualiter fieri debeant, sicut
litterarum figurae, in dubitationem non veniunt, neque in quaestionem; et ita de eis non est consilium.
Similiter etiam cum finis sit principium movens agentem in omnibus operabilibus, non est consilium de fine,
sicut nec in aliis scientiis est quaestio de principiis illius scientiae; sed de his quae sunt ad finem, consilium est.
In his autem recte consiliatur quis, si debitum finem praestituat; si media accommoda ad finem inveniat, ut non
faciat mala propter bona; si tempus sit conveniens rebus agendis, ne per diuturnitatem consilii tempus transeat; et
ad hanc rectitudinem consilii perducit eubulia, ut dicit Philosophus in 6 ethicor..
Sed quia operabilia humana contingentia sunt, et possunt deficere ne ad finem intentum perducantur; ideo
certitudinem consilii attingere non est humanum, sed divinum, cujus est per certitudinem eventus contingentium
praevidere.
Et ideo oportet quod ad hanc certitudinem mens elevetur supra humanum modum instinctu spiritus sancti: qui
enim spiritu Dei aguntur, hi filii Dei sunt, Rom. 8, 14, et ideo consilium est donum.
RA1
Ad primum ergo dicendum, quod donum consilii non est ad quaerendum consilium, sed ad inveniendum.
RA2
Ad secundum dicendum, quod dona dirigentia in vita activa sunt circa contingentia; et ideo oportet quod sit ibi
magis inquisitio quam in contemplativa vita, quae circa aeterna est.
RA3
Ad tertium dicendum, quod secundum Philosophum in 3 ethic. Consilium adhibetur in difficilibus, in quibus
nobis non credimus; et propter hoc in arduis, ad quae omnes non tenentur, praecipue est donum consilii, sed non
tantum in illis.
Articulus 4B
AG1
Ulterius. Videtur quod consilium donum non differat a dono scientiae. Scientia enim est qua bene conversamur
in medio pravae et perversae nationis. Sed hoc non potest fieri sine consilio.
Ergo consilium non distinguitur a scientia.
AG2
Praeterea, in donis quae ad executionem pertinent, idem donum respondet omnibus virtutibus quae sunt circa
materiam unam, sicut pietas omnibus virtutibus quae sunt circa communicationes.
Sed prudentia et eubulia sunt circa unam materiam, quia circa actum rationis in agibilibus.
Cum ergo prudentiae respondeat scientia, eubuliae autem consilium, videtur quod consilium et scientia sint
unum donum.
AG3
Praeterea, sicut prudentiae subservit eubulia, ita et synesis. Sed praeter donum scientiae, quod respondet
prudentiae, non invenitur aliud donum quod respondeat synesi ad judicium pertinens. Ergo nec oportet esse aliud
donum a scientia quod respondeat eubuliae.
SC1
Sed contra est quod Isai. 11 unum alteri connumeratur; quod non esset, si unum donum forent.
SC2
Praeterea, sicut in speculativis est via inventionis et judicii, ita et in practicis. Sed in donis pertinentibus ad vitam
contemplativam est aliud donum quod respondet inventioni, scilicet intellectus, et aliud quod respondet judicio,
scilicet sapientia.
Ergo et in donis dirigentibus in vita activa, praeter scientiam quae respondet judicio, erit aliud donum quod
pertinet ad inventionem, et hoc est consilium.
CO
Ad secundam quaestionem dicendum, quod habitus dirigentes in vita activa distinguuntur quantum ad tria. Primo
quantum ad modum operandi: et sic a virtutibus prudentia et eubulia, quae operantur humano modo,
distinguuntur scientia et consilium, quae operantur supra humanum modum, ut ex dictis patet. Alio modo
quantum ad actus sive vias quae exiguntur ad directionem, quae sunt invenire et judicare; et sic consilium, quod
consistit in inveniendo, distinguitur a scientia, quae consistit in judicando de inventis per consilium. Tertio modo
quantum ad medium; et sic sapientia distinguitur a scientia, inquantum sapientia quandoque dirigit in agendis per
rationes aeternas, scientia autem per rationes inferiores.
RA1
Ad primum ergo dicendum, quod ad bene conversandum, ut dictum est, duo requiruntur; et ideo oportet esse duo
dona.
RA2

1302

