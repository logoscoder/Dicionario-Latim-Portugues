Praeterea, nullus ex peccato suo debet reportare commodum. Hoc autem esset, si ei qui scandalizatur, res alienae
quas detinet, dimitterentur.
Ergo non sunt dimittendae res temporales possidenti injuste propter scandalum ejus vitandum.
CO
Ad tertiam quaestionem dicendum, quod abjicere temporalia vel dimittere contingit dupliciter. Uno modo cum
quis dat quod penes se habet; alio modo cum non repetit quae sibi debentur; et de istis duobus fere est idem
judicium.
Sciendum ergo est, quod aliquando aliquis non dans rem suam alteri scandalizat active, vel quia dare tenetur, vel
quia malo modo denegat; et sic nulli licet retinere quae possidet cum scandalo activo. Aliquando vero sequitur
scandalum passivum ex hoc quod aliquis rem temporalem non donat; et in hoc distinguendum est. Quia
quandoque non potest dare sine peccato: vel quia scit illum cui dat, usurum re data in malos usus; vel quia non
potest dare rem temporalem uni sine praejudicio alterius; sicut si illi qui gerunt alicujus communitatis curam,
dent aliqua ex quorum subtractione fiat pejor conditio illius communitatis; et tunc non debet dare temporalem
rem propter scandalum vitandum, quia hoc esset facere contra veritatem justitiae aut vitae. Quandoque autem
potest dare sine peccato; et tunc in scandalo passivo distinguendum est. Quia quandoque procedit ex malitia; et
tunc non tenetur homo rem suam dare malitiose petenti; alias non remaneret locus utendi re sua, et sic periret
bonum commune; potest tamen dare quasi ex consilio, non quasi ex praecepto; nisi forte crederetur quod ex
datione ille efficeretur deterior; puta, si ex hoc provocaretur ad alias malitiose petendum, et inquietandum per
hujusmodi petitiones alios; tunc enim peccaret dando. Quandoque autem scandalum passivum procedit ex
ignorantia; et tunc potest dare quasi ex consilio, sed non tenetur quasi ex praecepto; quia potest petentem
repellere instruendo eum; et hoc quandoque magis prodesset, quando scilicet esset talis ignorantia quae vergeret
in praejudicium veritatis doctrinae, quam si daretur res temporalis; quia per hoc ille in suo errore foveretur, sicut
patet de haereticis illis qui dicunt, quod quilibet debet bona sua pauperibus dare petentibus, etiam extra casum
necessitatis extremae. Similiter etiam de repetitione suorum dicendum est; quia nullus debet scandalum activum
committere rem temporalem repetendo, neque petendo quae non ei debentur, neque inordinate petendo in
judicio, aut extra judicium.
Sed de justa repetitione rerum temporalium propter scandalum passivum vitandum dimittenda, est
distinguendum. Quia quandoque licite non potest dimittere quin repetat sine praejudicio alterius, ut cum quis
gerit curam rei alienae, sive communitatis, sive alicujus privatae personae; et tunc peccaret desistendo a
petitione, nisi de consensu illius cujus curam gerere debet, aut nisi timeret majus periculum imminere quam sit
damnum illius rei.
Quandoque autem potest dimittere repetitionem sine praejudicio alieno; et tunc si scandalum passivum procedat
ex malitia, non tenetur propter scandalum tale dimittere suae rei repetitionem; alias daretur materia rapiendi, et
tolleretur justitiae bonum. Potest tamen licite dimittere repetitionem ad vitandum tale scandalum, nisi ex tali
dimissione credatur detinens rem injuste, fieri deterior, aut de tali peccato non corrigi alio modo.
Unde Gregorius dicit in Lib. 31 Moral., cap. 8: quidam dum res temporales rapiunt solummodo, sunt tolerandi;
quidam vero servata caritate sunt prohibendi, non tamen sola cura ne nostra subtrahant, sed ne rapientes non sua,
semetipsos perdant. Si autem scandalum passivum procedat ex infirmitate vel ignorantia, debet differre suae rei
repetitionem, vel eum inducere quod non scandalizetur. Quod si adhuc scandalizatur, jam per obstinationem
malitiosus efficitur; et ideo simile est judicium de tali scandalo, et de illo quod ex malitia oritur.
Quidam tamen dicunt, quod imperfectis licet in judicio repetere sua cum scandalo, non autem perfectis. Sed hoc
nihil est; quia si loquantur de perfectis quantum ad statum perfectionis, idem est judicium de eis et de aliis, nisi
quatenus ex voto obligantur ad non habendum proprium; unde monachus in judicio eodem jure potest petere res
temporales nomine capituli, sicut saecularis nomine sui. Si autem loquantur de perfectis secundum statum
caritatis, sic ipsa perfectio caritatis inducit eos ad servandum consilia, non quod ea facere teneantur; nec
peccarent, si non facerent; sed in hoc perfectioni eorum aliquod praejudicium fieret; et sic intelligitur Glossa illa
1 corinth. 6, super illud: quare non magis fraudem patimini? perfectis licet repetere sua simpliciter, scilicet sine
causa, sine lite, sine judicio, sed non convenit eis movere causam ante judicem. Non enim potest hoc intelligi de
perfectis quod ad statum, sicut sunt religiosi, quia tales non habent proprium; unde nihil esset dictum, quod sua
possent repetere simpliciter.
Illa autem quae habent in communi, sunt capituli vel pauperum; unde possent ea repetere in judicio, quia tunc
gerunt curam rei alienae. Quod ergo dicitur in Glossa, intelligendum est secundum gradum caritatis; licet enim in
judicio repetendo sua non peccent, tamen perfectioni eorum derogatur; unde Glossa non dicit quod talibus non
liceat, sed quod eis non conveniat.
Sciendum tamen, quod perfectis etiam illo modo licet repetere sua et contendere in judicio, etiam sine detrimento
suae perfectionis, in quinque casibus.
Primus est, quando oritur quaestio de re spirituali; unde Act. 15, cum orta esset quaestio de observatione
legalium, Paulus detulit ad judicium apostolorum, Galat. 2, propter quosdam falsos fratres etc.. Secundus,
quando oritur quaestio de eo quod potest vergere in detrimentum rei spiritualis; unde Act. 25, Paulus appellavit
caesarem pro liberatione sua, quia per ejus mortem impediebatur fructus praedicationis; ipse tamen, quantum in
2012

