Ad tertium dicendum, quod principalis significatio ad quam circumcisio instituta est, est ablatio originalis
culpae, quia sacramentalis significatio refertur ad effectum. Hoc autem non semper faciendum erat per
circumcisionem; et ideo non oportebat quod circumcisio semper remaneret. Alia autem significatio est ex
consequenti, et secundum illam non oportet accipi judicium de duratione circumcisionis. Thurificationis autem
significatio nunquam fuit ad significandum aliquid ut effectum ejus; et ideo non est similis ratio.
Articulus 5B
AG1
Ulterius. Videtur quod nec alia legalia cessare debuerint. Christus enim, ut dicitur Matth. 5, non venit legem
solvere, sed implere. Sed lex consistebat non tantum in moralibus, sed etiam in sacramentis legalibus. Ergo non
venit ea solvere.
AG2
Praeterea, apud Deum non est transmutatio.
Sed signum mutationis voluntatis est ut praeceptum quod prius datum est, postea revocetur.
Cum ergo Deus haec sacramenta praeceperit, videtur quod cessare non debuerant.
AG3
Praeterea, praeceptum non potest revocari nisi per aequalem, vel superiorem. Sed Deus nunquam revocasse
legitur praeceptum de sacramentis legalibus in nova lege. Ergo adhuc durant.
SC1
Sed contra est quod dicitur Heb. 10, 1: umbram habet lex futurorum bonorum. Sed veniente veritate cessat
figura. Ergo veniente Christo legalia cessare debuerunt.
SC2
Praeterea, Hebr. 7, 12: translato sacerdotio necesse est ut et legis translatio fiat. Sed in Christo translatum fuit
sacerdotium, ut ibidem apostolus probat. Ergo et legalia cessare debuerunt.
CO
Ad secundam quaestionem dicendum, quod triplex erat praecipua ratio cessationis legalium.
Una est, quia lex instituta fuit ad significandum gratiam novi testamenti, quae per Christum facta est; et ideo
veniente Christo cessare debuerunt, sicut veniente corpore cessat umbra; et hanc causam tangit apostolus Hebr.
10, 1: umbram habens lex futurorum bonorum. Alia ratio est ex imperfectione: quia in legalibus gratia non
conferebatur quantam oportebat in novo testamento dari. Sicut enim virtus naturalis rei naturali proportionatur,
ita virtus sacramentalis sacramento; unde oportuit alia sacramenta institui, in quibus amplior gratia conferretur;
et hanc causam tangit apostolus Heb. 7, 18: reprobatio quidem fit prioris mandati propter infirmitatem et
inutilitatem. Tertia accipitur ex parte eorum quibus lex data est, qui erant parvuli; et ideo erant paulatim a
pristina consuetudine idolatriae abstrahendi, ut sic eis concederetur eadem Deo offerre quae prius idolis
obtulerunt, vel offerri viderant, sicut Rabbi Moyses dicit. Sed postmodum quando ad perfectam aetatem
humanum genus pervenit, debuit ab his observantiis liber esse. Et hanc causam tangit apostolus Gal. 3 et 4, et
Petrus Act. 15, ostendens illa legalia in onus populo rudi imposita esse.
RA1
Ad primum ergo dicendum, quod Christus in hoc legem implevit quod moralibus praeceptis consilia apposuit, et
praecepta magis elucidavit: sed figuris caeremonialium veritatem apposuit, et ea in seipso suscepit.
RA2
Ad secundum dicendum, quod non ex mutabilitate praecipientis, sed ex prudenti dispensatione contingit quod
diversa praecepta diversis temporibus accommoda proponit, sicut est in proposito.
RA3
Ad tertium dicendum, quod Dominus ipso facto revocavit, adimplens in se quod in figura praeceperat
observandum; et ideo in sua passione dixit: consummatum est. Joan. 19, 30.
Articulus 5C
AG1
Ulterius. Videtur quod tempore gratiae poterant sine peccato observari. Omnis enim Christi actio nostra est
instructio. Sed Christus tempore gratiae ea observavit, sicut in multis patet. Ergo licitum est tempore gratiae ea
servare.
AG2
Praeterea, tempore apostolorum etiam observabantur, sicut patet Act. 16, de Paulo, qui circumcidit timotheum, et
de eodem Act. 21, qui purificatus per legem, templum intravit, et hostias obtulit: quod non fecisset ad vitandum
scandalum, si peccatum fuisset; quia veritas vitae non est dimittenda propter scandalum. Ergo sine peccato
tempore gratiae observari poterant.
AG3
Praeterea, omnis actus qui non est de se malus, potest sine peccato fieri, et meritorie, si recta intentione fiat. Sed
sacrificare et circumcidi non sunt de se mala, alias nunquam licita fuissent.
1373

