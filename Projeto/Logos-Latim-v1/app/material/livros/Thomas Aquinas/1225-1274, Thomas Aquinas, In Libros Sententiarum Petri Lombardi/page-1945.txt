Praeterea, sicut in actu matrimonii requiritur debiti redditio, ita debiti petitio. Sed unus potest sine consensu
alterius vovere quod debitum non petat, cum in hoc sit suae potestatis. Ergo pari ratione quod debitum non
reddat.
AG4
Praeterea, nullus potest ex praecepto superioris cogi ad id quod non liceret sibi simpliciter vovere et facere; quia
in illicitis non est obediendum.
Sed praelatus superior posset praecipere viro ut uxori ad tempus debitum non redderet, occupando eum in aliquo
servitio. Ergo hoc etiam ipse posset per se facere et vovere, per quod a debiti redditione impediretur.
SC1
Sed contra est quod dicitur 1 corinth. 7, 5: nolite fraudare invicem, nisi forte ex communi consensu, ut vacetis
orationi.
SC2
Praeterea, nullus potest facere votum de alieno.
Sed vir non habet potestatem sui corporis, sed uxor. Ergo sine ejus consensu non potest votum facere
continentiae, vel simpliciter, vel ad tempus.
CO
Respondeo dicendum, quod vovere voluntatis est, ut etiam ipsum nomen ostendit; unde de illis tantum bonis
potest esse votum quae nostrae subjacent voluntati, qualia non sunt ea in quibus unus alteri tenetur; et ideo in
talibus non potest aliquis votum emittere sine consensu ejus cui tenetur. Unde cum conjuges sibi invicem
teneantur in redditione debiti, ut dictum est, per quod continentia impeditur; non potest unus absque consensu
alterius continentiam vovere; et si voverit, peccat, nec debet servare votum; sed agere poenitentiam de malo voto
facto.
RA1
Ad primum ergo dicendum, quod satis probabile est quod uxor debet velle continere ad tempus pro subveniendo
necessitati ecclesiae generalis; et ideo in favorem negotii pro quo crux sibi datur, institutum est quod vir possit
absque consensu uxoris crucem accipere, sicut etiam posset Domino suo terreno a quo feudum tenet, absque ejus
consensu militare. Nec tamen in hoc omnino subtrahitur mulieri jus suum; quia uxor potest eum sequi. Nec est
simile de uxore ad virum; quia cum vir debeat regere uxorem, et non e converso; magis tenetur uxor sequi virum
quam e converso.
Et praeterea uxor cum majori periculo castitatis discurreret per terras quam vir, et cum minori ecclesiae utilitate;
et ideo uxor non potest hujusmodi votum facere sine viri consensu.
RA2
Ad secundum dicendum, quod alter conjugum dissentiens voto continentiae alterius, non dissentit ut bonum
illius impediat, sed ne sibi praejudicium generetur.
RA3
Ad tertium dicendum, quod circa hoc est duplex opinio. Quidam enim dicunt, quod unus absque consensu
alterius potest vovere quod non petat debitum, non autem quod non reddat; quia in primo est uterque sui juris,
sed non in secundo.
Sed quia si alter nunquam peteret debitum, ex hoc alteri matrimonium onerosum redderetur, dum oporteret unum
semper confusionem debiti petendi subire; ideo alii probabilius dicunt, quod neutrum potest unus absque
consensu alterius vovere.
RA4
Ad quartum dicendum, quod sicut mulier accipit potestatem in corpus viri, salvo hoc in quo vir tenetur corpori
suo; ita etiam salvo hoc in quo alii Domino tenetur; et ideo sicut uxor non potest petere debitum a viro contra
salutem corporis sui, ita nec ad impediendum hoc in quo Domino tenetur.
Sed praeter hoc non potest Dominus prohibere quin debitum reddat.
|a5 Articulus 5: Utrum temporibus sacris debeat aliquis impediri quin debitum petat.
Articulus 5A
AG1
Ad quintum sic proceditur. Videtur quod temporibus sacris non debeat aliquis impediri quin debitum petat. Tunc
enim est subveniendum morbo dum invalescit. Sed possibile est quod in die festo invalescat concupiscentia.
Ergo tunc debet ei subveniri per petitionem debiti.
AG2
Praeterea, non est alia ratio quare non sit petendum debitum in diebus festivis, nisi quia sunt orationi deputati.
Sed in illis diebus sunt horae determinatae orationi. Ergo aliis horis liceret petere debitum.
SC1
Sed contra, sicut aliqua loca sunt sacra, quia deputata sunt sacris, ita aliqua tempora sunt sacra propter eamdem
rationem. Sed in loco sacro non licet petere debitum. Ergo nec in tempore sacro.
1945

