Praeterea, si dolet de peccatis praeteritis; aut vult ea non esse, aut non fuisse. Si vult ea non esse, et jam non sunt;
ergo habet quod vult; ergo magis gaudium est quam dolor. Si autem vult ea non fuisse, hoc autem est
impossibile, quia quod factum est non potest non fuisse; ergo voluntas sua stulta est; quod non est dicendum de
contrito; quia nullus qui secundum virtutem operatur, est stultus, ut dicitur in 4 ethic.; ergo contritio nullo modo
est dolor.
AG4
Praeterea, sicut in contritione requiritur dolor, ita et pudor, et etiam gaudium. Ergo non magis debet dici dolor
quam gaudium, vel pudor.
AG5
Praeterea, contritio omnia peccata sanat. Sed contraria contrariis sanantur. Ergo contritio debet esse contraria
omnibus peccatis. Sed quaedam peccata sunt dolores, sicut invidia et accidia. Ergo contritio non est dolor.
AG6
Praeterea, contritio nobis a Deo datur. Sed quod datur, non assumitur. Ergo contritio non est dolor assumptus.
AG7
Praeterea, quandoque contritio sequitur confessionem.
Sed ille qui nunc est confessus de peccato uno, non tenetur iterum confiteri, ut infra dicetur, dist. 22, qu. 1, art. 4.
Ergo non oportet in contritione esse propositum confitendi.
AG8
Praeterea, satisfactio et confessio sunt necessaria ad hoc quod poena remittatur, quae in contritione remissa non
fuit. Sed quandoque tota in contritione remittitur. Ergo non est necessarium semper quod contritus habeat
propositum confitendi et satisfaciendi.
CO
Respondeo dicendum ad primam quaestionem, quod initium omnis peccati est superbia, per quam homo sensui
suo inhaerens, a mandatis divinis recedit; et ideo oportet quod illud quod destruit peccatum, hominem a sensu
suo discedere faciat. Ille autem qui in sensu suo perseverat, rigidus et durus per similitudinem vocatur; unde et
frangi aliquis dicitur, quando a sensu suo divellitur. Sed inter fractionem et comminutionem, sive contritionem,
in rebus materialibus, unde haec nomina ad spiritualia transferuntur, hoc interest, ut dicitur in 4 meteor., quod
frangi dicuntur aliqua quando in magnas partes dividuntur; sed comminui vel conteri, quando ad partes minimas
reducitur hoc quod in se solidum erat. Et quia ad dimissionem peccati requiritur quod homo totaliter affectum
peccati dimittat, per quem quamdam continuitatem et soliditatem in sensu suo habebat; ideo actus ille quo
peccatum remittitur, contritio dicitur per similitudinem. In qua quidem contritione plura possunt considerari;
scilicet ipsa substantia actus, modus agendi, principium et effectus; et secundum hoc de contritione inveniuntur
diversae definitiones traditae. Quantum enim ad ipsam substantiam actus datur praedicta definitio.
Et quia actus contritionis est actus virtutis, et est pars poenitentiae sacramenti; ideo manifestatur in praedicta
definitione inquantum est actus virtutis, per hoc quod ponitur genus ipsius, scilicet dolor, et objectum in hoc
quod dicit, pro peccatis; et electio quae requiritur ad actum virtutis, in hoc quod dicit, assumptus; sed inquantum
est pars sacramenti, per hoc quod tangitur ordo ipsius ad alias partes, cum dicit, cum proposito confitendi etc..
Alia etiam definitio invenitur, quae definit contritionem secundum quod est actus virtutis tantum; sed additur ad
praedictam definitionem differentia contrahens ipsum ad specialem virtutem, scilicet poenitentiam: dicit enim,
quod poenitentia est dolor voluntarius, semper pro peccato puniens quod dolet commisisse. In hoc enim quod
additur punitio, ad specialem virtutem contrahitur; et de virtute hujus supra, dist. 14, qu. 1, art. 1, quaestiunc. 3,
dictum est; quia ibi est posita quasi similis definitio de poenitentia, cui praecipue competit ratione contritionis.
Alia autem definitio invenitur Isidori, quae talis est: contritio est compunctio et humilitas mentis cum lacrymis,
veniens de recordatione peccati et timore judicii; et haec quidem tangit rationem nominis in hoc quod dicit:
humilitas mentis; quia sicut per superbiam aliquis in sensu suo rigidus dicitur, ita per hoc quod a sensu suo
contritus recedit, humiliatur.
Tangit etiam modum exteriorem in hoc quod dicit: cum lacrymis; et principium contritionis in hoc quod dicit:
veniens de recordatione peccati et timore judicii. Alia sumitur ex verbis Augustini, quae tangit effectum
contritionis, scilicet: contritio est dolor remittens peccatum. Alia sumitur ex verbis Gregorii, quae talis est:
contritio est humilitas spiritus annihilans peccatum, inter spem et timorem; et haec tangit rationem nominis in
hoc quod dicit, quod contritio est humilitas spiritus; et effectus ejus, in hoc quod dicit, annihilans peccatum; et
originem in hoc quod dicit, inter spem et timorem; nec solum ponit causam principalem, quae est timor, sed
etiam secundariam quae est spes, sine qua timor desperationem facere posset.
RA1
Ad primum ergo dicendum, quod dolor non est nisi de eo quod aliquo modo praesens est.
Peccatum autem praeteritum, etsi non sit praesens, est tamen praesens quantum ad aliquem effectum ejus, vel
dispositionem ad peccandum, vel reatum aut maculam, vel etiam damnum temporis, quod aliquo modo non
potest recuperari etiam poenitentia peracta; vel etiam amissionem dignitatis innocentiae, ad quam nunquam
redire potest, per quam dicere potuisset: non reprehendit me cor meum in omni vita mea; job 27, 6. Vel
dicendum, quod peccatum praeteritum dolorem excitat, inquantum praesentialiter in memoria manet; sicut etiam
1727

