Respondeo dicendum, quod aliquid est diligibile dupliciter: vel sicut ratio dilectionis, vel sicut objectum, sicut
etiam color videtur ut objectum, et lumen ut ratio per quam color est visibilis in actu. Sicut autem eodem actu
videtur color et lux, ita etiam eodem actu diligitur quod amatur ut objectum et ut ratio objecti.
Sciendum est igitur quod caritas potest tripliciter sumi; vel pro caritate increata, quae spiritus sanctus est; vel pro
caritate habituali; vel pro actu caritatis. Quodlibet autem istorum est ratio diligendi, et potest esse objectum
dilectionis; sicut proximum diligimus inquantum in ipso Deus inhabitat, et habitum caritatis habet, et actum
exercet; et sic diliguntur ut ratio diligibilis. Si autem considerentur in se, sic adhuc diliguntur ut objectum
dilectionis.
Sic autem non diligitur caritatis habitus vel actus dilectione amicitiae vel benevolentiae quae inanimatorum esse
non potest, ut Philosophus dicit, sed dilectione cujusdam complacentiae, secundum quod diligere dicimur illud
quod approbamus, et quod esse volumus.
RA1
Ad primum ergo dicendum, quod caritas est quodammodo medium inter Deum et proximum: quia est similitudo
Dei, et etiam est ratio diligendi ipsum proximum; et ideo consequitur ad dilectionem utriusque.
RA2
Ad secundum dicendum, quod denominatio proprie est secundum habitudinem accidentis ad subjectum: sic
autem dilectum non denominatur a dilectione, sed magis sicut objectum; et ideo ratio non procedit.
RA3
Ad tertium dicendum, quod in potentiis materialibus hoc contingit quod potentia non reflectitur super suum
actum, propter hoc quod determinata est secundum compilationem organi. Visus enim particularis non potest
cognoscere nisi illud cujus species spiritualiter in pupilla potest recipi; et ideo visus non potest comprehendere
suum actum. Si autem hoc esset necessarium in omnibus, quod actus cujuslibet potentiae non cognosceretur a
propria potentia, sed a superiore, tunc oporteret quod vel in potentiis animae iretur in infinitum, vel remaneret
aliquis actus animae imperceptibilis.
Et ideo dicendum, quod potentiae immateriales reflectuntur super sua objecta; quia intellectus intelligit se
intelligere, et similiter voluntas vult se velle et diligere. Cujus ratio est, quia actus potentiae immaterialis non
excluditur a ratione objecti.
Objectum enim voluntatis est bonum; et sub hac ratione diligit voluntas omne quod diligit; et ideo potest diligere
actum suum inquantum est bonus; et similiter est ex parte intellectus; et propter hoc Lib. De caus., prop. 15,
dicitur quod cujuscumque actio redit in essentiam agentis per quamdam reflexionem, oportet essentiam ejus ad
seipsam redire, idest in se subsistentem esse, non super aliud delatam, idest non dependentem a materia.
RA4
Ad quartum dicendum, quod actus dilectionis, secundum quod tendit in alterum, constat quod differt numero ab
actu dilectionis qui in alio diligitur, sive diligatur ut objectum, sive ut ratio diligendi. Sed quia etiam animam
suam potest aliquis ex caritate diligere, potest etiam ex caritate actum suae caritatis diligere. Et tunc
distinguendum est. Quia vel dilectio fertur in actum dilectionis proprium, sicut in rationem dilectionis tantum; et
sic constat quod eodem actu numero diligitur diligens et actus ejus; et sic idem actus diligitur per actum qui est
ipse. Vel diligitur ut objectum dilectionis, et sic est alius actus dilectionis numero qui diligitur et quo diligitur;
sicut patet planius in actu intellectus. Cum enim actus distinguantur per objecta, oportet dicere diversos actus qui
terminantur ad objecta diversa. Unde sicut sunt diversi actus quibus intellectus intelligit equum et hominem, ita
sunt diversi actus in numero, quo intelligit equum et quo intelligit actum illius sub ratione actus. Nec est
inconveniens quod in actibus animae eatur in infinitum in potentia, dummodo actus non sint infiniti in actu.
Unde etiam Avicenna concedit non esse impossibile quin relationes consequentes actum animae, multiplicentur
in infinitum.
EX
Consequens est ut ipsam praecipue dilectionem diligat. Hoc intelligitur et de dilectione creata et increata. Qui
enim diligit aliquem, vult se diligere illum; et ita actum dilectionis suae diligit; et in ipso diligitur ipsa dilectio
increata; sicut exemplar in exemplato, quia nihil est bonum vel diligibile, nisi secundum quod est in eo
similitudo boni increati.
Magis enim novit dilectionem qua diligit, quam fratrem quem diligit. Totum quod sequitur de certitudine
dilectionis, sive de habitu creato intelligatur sive de dilectione increata, exponitur secundum quod aliquid dicitur
certum ex se, et non ex parte cognoscentis. Sed actus dilectionis etiam ex parte cognoscentis notus est. Sed utrum
ex tali habitu procedat, incertum est.
Et quo nisi Deo plenus est qui plenus est dilectione? hoc ideo dicitur, quia cum dono caritatis etiam ipse spiritus
sanctus datur, secundum quod novo modo inhabitare dicitur creaturam per novam similitudinem sui ipsius in ea.
Qui diligit fratrem, in lumine manet. Lumen comparatur caritati, non quantum ad virtutem manifestationis, quia
sic magis ad dona pertinet intellectus, sed quantum ad virtutem actionis: sicut enim lumen est forma universaliter
motiva in tota natura, eo quod est qualitas primi alterantis; ita caritas movet et informat omnia dona, inquantum
est similitudo primi doni, quod est spiritus sanctus.

147

