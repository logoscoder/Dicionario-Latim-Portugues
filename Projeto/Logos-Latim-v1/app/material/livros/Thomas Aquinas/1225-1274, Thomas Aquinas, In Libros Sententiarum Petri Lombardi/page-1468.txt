sacramentum confirmationis, ut dictum est, perficiatur in usu materiae, constat quod illa verba quae dicit
episcopus confirmans, sunt forma sacramenti, et habent efficaciam sicut et aliae formae sacramentorum.
RA1
Ad primum ergo dicendum, quod duplex est sanctificatio sacramenti, ut dictum est. Ex prima ergo
sanctificatione quae fit in benedictione materiae, non habet ut actu conferat gratiam, sed ex secunda.
RA2
Ad secundum dicendum, quod aliter est in sacramento eucharistiae quam in aliis sacramentis: quia ibi totum
sacramentum consistit in ipsa hostia consecrata, eo quod ibi Christus realiter continetur, et non virtute tantum,
sicut in aliis sacramentis; et ideo forma sacramenti illius sunt verba prolata in sanctificatione hostiae.

|+d7.q2 Distinctio 7, Quaestio 2
|a0 Prologus
Deinde quaeritur de effectu confirmationis; et circa hoc quaeruntur duo: 1 de effectu qui est res et sacramentum,
scilicet character; 2 de effectu qui est res tantum, scilicet gratia.
|a1 Articulus 1: Utrum in sacramento confirmationis character imprimatur.
Articulus 1A
AG1
Ad primum sic proceditur. Videtur quod in confirmatione character non imprimatur. Character enim, ut supra,
dist. 4, quaest. 1 art. 1 in corp., dictum est, est signum distinctivum. Sed pugna spiritualis omnibus indicitur.
Cum ergo confirmationis sacramentum detur ad roborandum in pugna spirituali, videtur quod in ipsa non fiat
aliqua distinctio alicujus ab altero per impressionem characteris.
AG2
Praeterea, in veteri lege erat necessaria pugna spiritualis, sicut et in nova. Sed in lege veteri non erat aliquod
sacramentum characterem imprimens, ut supra dictum est. Ergo nec confirmatio characterem imprimit.
AG3
Praeterea, supra dictum est, quod character est spiritualis potestas. Sed spiritualis potestas, scilicet percipiendi
sacramenta alia, sufficienter traditur in baptismo; potestas autem activa, scilicet dispensandi sacramenta, ad
ordinem pertinet. Cum ergo confirmatus non constituatur in gradu alicujus ordinis vel dignitatis, videtur quod in
confirmatione character non imprimatur.
SC1
Sed contra, character est signum conformans nos trinitati. Sed sicut oportet nos conformari in sapientia et
potentia, ita et in bonitate. Cum ergo in baptismo imprimatur character fidei, conformans nos divinae sapientiae,
et in ordine character potestatis, conformans nos divinae potentiae; videtur quod in confirmatione imprimatur
character plenitudinis spiritus sancti, conformans nos divinae bonitati.
SC2
Praeterea, per characterem quasi ascribimur ad familiam Jesu Christi. Sed Christus sicut est pater noster et
sacerdos, ita est et rex noster. Cum ergo per characterem baptismalem ascribamur ei quasi patri filii regenerati
per baptismum, et per characterem ordinis quasi ministri sacerdoti summo, videtur quod simili ratione in
confirmatione debeat imprimi character, quo conformemur ei quasi minister regi.
CO
Respondeo dicendum ad primam quaestionem, quod character est distinctivum signum, quo quis ab aliis
distinguitur ad aliquid spirituale deputatus. Sed ad spirituale potest aliquis tripliciter deputari. Uno modo ut
aliquis in se spiritualia participet; et ad hoc quis deputatur in baptismo, quia jam baptizatus potest esse particeps
omnis spiritualis receptionis; unde character baptismalis, ut supra dictum est, est quasi quaedam spiritualis
potentia passiva. Alio modo ut spiritualia quis in notitiam ducat per eorum fortem confessionem; et ad hoc quis
deputatur in confirmatione; unde etiam tempore persecutionis eligebantur aliqui qui deberent in loco
persecutionis remanere ad publice nomen Christi confitendum, aliis occulte credentibus, sicut patet in legenda
beati Sebastiani.
Tertio modo ut etiam spiritualia credentibus tradat; et ad hoc deputatur aliquis per sacramentum ordinis.
Et ideo sicut in baptismo confertur character et in ordine, ita et in confirmatione.
RA1
Ad primum ergo dicendum, quod pugna spiritualis qua quis pugnat contra impedientes salutem sui ipsius,
omnibus indicitur; sed ad hoc non datur sacramentum confirmationis, sed ad persistendum fortiter in pugna qua
quis nomen Christi impugnat, et ut invictus confessor Christi permaneat; et huic pugnae non omnes exponuntur,
sed solum confirmati.
1468

