Ergo et acerbitas poenae a peccato revocat. Revocatio autem fit per poenitentiam. Ergo timor, qui poenam
respicit, est poenitentiae principium.
CO
Respondeo dicendum ad primam quaestionem, quod virtutem poenitentiae Deus nobis infundit; sed dispositio
aliqua ex parte nostra procedit, et secundum hoc habet aliquam originem in nobis. Sed quia humani actus non
procedunt ex necessitate, sed ex libero arbitrio; ideo non potest assignari causa ex parte nostra alicujus actus
nostri, ex quo semper procedat, sed ex quo ut in pluribus contingit propter dispositionem existentem in nobis ad
hoc, quae tamen non necessario inclinat; unde omnes sermones morales sunt tales, ut Philosophus in 1 ethic.
Dicit, quod ut in pluribus oportet eos intelligere. Cum autem poenitentia sit revocatio a peccato, ut Damascenus
dicit, oportet originem ejus in nobis accipi secundum dispositionem existentis in peccato. Ille autem qui in
peccato est, non habet gustum sanum, ut ex dulcedine divinae bonitatis a peccato revocetur; sed habet affectum
infectum amore sui inordinato; et ideo per poenas quae naturae suae contrariantur et voluntati, a peccato
revocatur, ut Philosophus in 10 ethic., dicit de talibus, quod proprias delectationes prosequuntur, et fugiunt
oppositas tristitias; boni autem, et vere delectabilis neque intellectum habent, neque gustativi existunt; et ideo in
eis ut in pluribus ex timore poenitentia initium sumit; quamvis etiam in aliquibus ex amore poenitentia inchoetur.
RA1
Ad primum ergo dicendum, quod quamvis non habeat causam in subjecto, habet tamen dispositionem in ipso; et
secundum hoc origo poenitentiae hic assignatur.
RA2
Ad secundum dicendum, quod conceptio proprie dicitur generatio alicujus intra uterum. Et quia primum esse
poenitentiae est in corde, postea autem prodit exterius per confessionem et satisfactionem; ideo, ut primam ejus
originem designaret, dicit, quod concipitur timore.
RA3
Ad tertium dicendum, quod bonitas Dei et gloria, quantum est de se, magis nata sunt revocare a peccato; sed non
quantum est ex parte eorum qui in peccato sunt, qui praedictorum gustum non habent.
RA4
Ad quartum dicendum, quod poenitentia timore servili concipitur, qui poenam respicit. Nec oportet quod timor
servilis et poenitentia sint simul: quia timor servilis non est causa esse ipsius poenitentiae, sed generationis ejus;
sicut etiam sumptio medicinae est causa sanitatis, non tamen sunt simul.
Articulus 2B
AG1
Ulterius. Videtur quod poenitentia sit prima virtutum. Matth. 3, super illud: poenitentiam agite, dicit Glossa:
prima virtus est per poenitentiam perimere veterem hominem, et vitia odire.
AG2
Praeterea, causa praecedit effectum. Sed poenitentia est causa justificationis, in qua omnes virtutes infunduntur.
Ergo est prior aliis virtutibus.
AG3
Praeterea, in quolibet motu prius est recedere a termino quam ad terminum pervenire. Sed poenitentia ordinatur
ad recessum a malo, omnes autem aliae virtutes ad consecutionem boni. Ergo poenitentia praecedit omnes alias
virtutes.
AG4
Sed contra, fides est causa timoris. Sed timor praecedit poenitentiam sicut causa ejus. Ergo et fides; non ergo
poenitentia est prima virtus.
AG5
Praeterea, poenitentia ex recta electione procedit, ut supra dictum est. Sed recta electio procedit ex qualibet
virtute. Ergo poenitentia est posterior omnibus virtutibus.
CO
Ad secundam quaestionem dicendum, quod virtutes omnes simul infunduntur quantum ad habitus; sed quod una
dicatur prior altera, est quantum ad ordinem consideratum in earum actibus. Cum autem per virtutum actus homo
tendat in Deum, oportet ordinem actuum considerari secundum ordinem eorum quae in motu sunt. Motum autem
voluntatis, cujusmodi est motus virtutum Moralium, praecedit motus cognitionis: quia appetibile imaginatum vel
intellectum movet appetitum, ut dicitur in 3 de anima; et iterum aestimatio possibilitatis: quia electio, quae est
principalis motus virtutis, non fit de impossibili aestimato. Motus autem appetitus in duobus consistit; scilicet in
fuga mali, et in prosecutione boni: et haec duo diversimode ordinantur. Quandoque enim aliquis fugit malum
propter desiderium boni, quandoque autem e converso; et hic motus est ut frequentius in reversione peccatoris ad
Deum per poenitentiam, ut dictum est; et ideo motum poenitentiae praecedit motus fidei: quia accedentem ad
Deum oportet credere; Hebr. 11, 6; et iterum motus spei conjunctus motui timoris, per quem fit aestimatio de
possibilitate veniae consequendae; et ideo dicit Gregorius, quod poenitens movetur inter spem et timorem.

1608

