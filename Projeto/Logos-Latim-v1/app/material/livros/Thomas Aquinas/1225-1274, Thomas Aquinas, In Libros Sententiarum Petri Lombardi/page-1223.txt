Ulterius. Videtur quod aliae virtutes morales a prudentia non distinguantur. Eorum enim quae ex opposito
dividuntur, unum non ponitur in definitione alterius. Sed prudentia est recta ratio, quae ponitur in definitione
Moralium virtutum, ut patet in 2 ethic.. Ergo morales virtutes a prudentia non distinguuntur.
AG2
Praeterea, ad virtutis actum non exigitur nisi cognitio et operatio. Sed totum hoc prudentia facit; quia prudens
non solum cognitivus sed etiam activus est, ut in 6 ethic. Et 7 dicitur. Ergo idem quod prius.
AG3
Praeterea, sicut prudentia est recta ratio agibilium, ita ars est recta ratio factibilium, ut dicitur in 6 ethic.. Sed in
factibilibus non distinguuntur aliqui habitus exequentes ab artibus quae sunt habitus dirigentes. Ergo nec in
agibilibus morales virtutes, quae sunt exequentes, sunt distinguendae a prudentia dirigente.
SC1
Sed contra, virtutes morales ab intellectualibus distinguuntur, ut supra dictum est. Sed prudentia est intellectualis
virtus, ut in 6 ethic. Patet. Ergo a virtutibus moralibus distinguitur.
SC2
Praeterea, habitus distinguuntur per actus. Sed Augustinus assignat alium actum prudentiae et aliis virtutibus
moralibus, ut patet in littera. Ergo distinguuntur ab invicem.
CO
Ad secundam quaestionem dicendum, quod sicut speculativa ratio dicitur esse recta secundum quod se
conformiter ad prima principia habet; ita etiam ratio practica dicitur recta ratio secundum quod se habet
conformiter ad rectos fines. Inclinatio autem ad finem ad appetitum pertinet; et ideo in 6 ethic. Dicitur, quod
veritas et rectitudo rationis practicae est secundum quod se habet conformiter ad appetitum rectum.
Appetitus autem respectu alicujus est rectus naturaliter, sicut respectu finis ultimi, prout quilibet naturaliter vult
esse felix: sed respectu aliorum rectitudo appetitus ex ratione causatur, secundum quod appetitus aliqualiter
ratione participat, ut in 2 ethic. Dicitur. Et quia prudentia facit rationem rectam, ideo praeter prudentiam
requiruntur aliae virtutes morales, quae faciunt appetitum rectum in his in quibus naturaliter rectus non est. Et
quia bonum rationis non eodem modo invenitur in ipsa ratione et in his quae rectitudinem rationis participative
habent; ideo secundum ea quae prius dicta sunt, morales virtutes sunt alii habitus secundum speciem quam
prudentia.
RA1
Ad primum igitur dicendum, quod quando aliqua condividuntur aequaliter recipientia communis praedicationem,
tunc unum non ponitur in definitione alterius: sed quando commune praedicatur de eis per prius et posterius, tunc
primum ponitur in definitione aliorum, sicut substantia in definitione accidentium: et propter hoc prudentia
ponitur in definitione aliarum virtutum, in qua per prius bonum rationis, et per consequens ratio virtutis
invenitur: quia prius est quod est per essentiam quam quod est per participationem.
RA2
Ad secundum dicendum, quod prudens est activus adinveniendo ea quae ad finem rectum perducunt. Sed praeter
hoc oportet esse virtutes morales quae faciant rectam intentionem, et inclinationem in finem, quae etiam exigitur
ad hoc quod homo sit activus.
RA3
Ad tertium dicendum, quod bonum artis consistit in re exteriori quae per actum artis ad perfectum perducitur;
sed bonum moris consistit in ipso operante: et ideo in artificialibus, dummodo aliquis bonum perficiat, non
differt quantum ad rationem artis qualitercumque operans se secundum voluntatem ad operandum habeat, sive sit
firmus in proposito, vel delectabiliter operetur, aut non; refert autem quantum ad perfectionem virtutis moralis.
Et ideo oportet esse in moralibus habitus facientes appetitum rectum, non autem in artificialibus.
Articulus 1C
AG1
Ulterius. Videtur quod nec ab aliis tribus virtutibus in littera positis reliquae morales virtutes distinguantur. Pars
enim non dividitur contra totum. Sed harum aliae omnes partes esse dicuntur a tullio. Ergo ab eis non
distinguuntur.
AG2
Praeterea, proprietates rerum spiritualium ex earum nominibus investigantur, ut patet per dionysium.
Sed nomen temperantiae temperiem et modum quemdam importat: similiter autem nomen fortitudinis
indeficientiam respectu difficilium: nomen autem justitiae aequalitatem vel rectitudinem; unde justum aequale
dicimus, et quasi regulatum, ut ex 5 eth. Patet. Cum ergo haec requirantur in qualibet virtute morali, videtur quod
aliae virtutes morales ab istis non distinguantur, nec ipsae ab invicem.
AG3
Praeterea, omne peccatum non expellitur nisi per omnem virtutem. Sed per justitiam expellitur omne peccatum,
ut patet in justificatione impii. Ergo ad minus ab ipsa aliae virtutes morales non distinguuntur.
SC1
1223

