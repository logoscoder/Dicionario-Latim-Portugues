ad esse substantiale. Sed sicut adventum formae in materiam praecedunt ordine fiendi disponentia formaliter et
materialiter, quibus materia redditur idonea ad susceptionem formae; ita etiam in humana natura inveniuntur
quaedam superaddita, quibus redditur decens ut assumatur a divina persona, ut scientiae et virtutes et hujusmodi:
unde ista possunt quodammodo dici medium congruentiae.
Ad primam ergo quaestionem dicendum, quod sicut in 2 sentent., 26 dist., Magister dicit, gratia dupliciter
dicitur: uno modo ipse Deus gratis dans, vel gratuita voluntas ejus; alio modo donum aliquod gratis datum.
Primo ergo modo accipiendo gratiam, gratia est medium unionis quasi unionem efficaciter causans: quia gratuita
sua voluntate sine meritis praecedentibus carnem assumpsit. Secundo modo accipiendo gratiam, non cadit ibi
aliquod medium habituale donum, sicut unionem vel unibilitatem formaliter causans; sed solum est sicut
medium congruitatis, sicut etiam scientia, et perfectio corporis, et hujusmodi, quae decuit naturae assumptae non
deesse. Nisi forte gratia ipsa unio dicatur, quae est quoddam donum gratiae gratis datum: quae quomodo sit
medium, post dicetur.
RA1
Ad primum ergo dicendum, quod, sicut ipsemet se exponit, assumptio illa ad maximam gratiam pertinet: quia
tam maximum donum collatum est homini ut esset filius Dei nullis praecedentibus meritis. Unde gratia divina ibi
significat voluntatem divinam, unionem gratis facientem, et non habitum aliquem, quo interveniente unio
completa sit.
RA2
Ad secundum dicendum, quod fruitio operationem quamdam dicit: unde per fruitionem anima unitur Deo, sicut
operans operationis objecto. Hoc autem ad rationem perfectae operationis pertinet ut a potentia mediante habitu
eliciatur; et ideo oportet quod unio fruitionis mediante habitu gratuito fiat. Unio autem in persona est ad unum
esse personale; habitus autem non potest esse principium personae subsistentis, sed est ad esse consequens; et
ideo gratia non est medium in unione personali, sicut unionem formaliter causans.
RA3
Ad tertium dicendum, quod quamvis assumi in unitatem divinae personae sit supra facultatem humanae naturae,
non tamen exigitur aliquid formaliter humanam naturam elevans ad talem assumptionem: tum quia quocumque
addito, talis natura a persona divina in infinitum distaret: tum quia cum assumi per se naturae conveniat; omnia
autem accidentia praeter rationem naturae sint, ideo non poterit humana natura secundum id quod assumptibilis
est, elevari per aliquod accidens additum ad hoc ut assumptibilior fiat: sed ad hoc quod assumatur, exigitur
benignitas divina humanam naturam ad tantam dignitatem gratis elevans.
Articulus 2B
AG1
Ulterius. Videtur quod filius Dei carnem assumpsit mediante spiritu sancto. Verbum enim creatum non unitur
voci, nisi mediante spiritu.
Sed sicut verbum mentis humanae unitur voci, ita verbum divinum unitur carni, ut dicit Augustinus.
Ergo illa unio facta est mediante spiritu sancto.
AG2
Praeterea, in omni conjunctione quae fit per gratuitam voluntatem, amor medium cadit. Sed unio filii Dei ad
humanam naturam est hujusmodi.
Ergo in ea spiritus sanctus, qui est amor, medium est.
AG3
Praeterea, secundum Augustinum et Hilarium, inter tres personas spiritus sanctus est nobis propinquior.
Sed id quod alicui magis propinquat, est medium quo magis distanti unitur. Ergo spiritus sanctus est medium quo
unitur humana natura divinae.
SC1
Sed contra, medium magis unitur utrique extremorum quam extrema ad invicem. Sed spiritus sanctus non unitur
humanitati in persona. Ergo non est medium unionis.
CO
Ad secundam quaestionem dicendum, quod spiritus sanctus non potest dici in illa unione medium, nisi sicut
unionem effective causans: quae quamvis effectus totius trinitatis sit, tamen spiritui sancto appropriatur, ut infra
dicetur, dist. 4, quaest. 1, art. 2, quaestiunc. 1.
RA1
Ad primum ergo dicendum, quod etiam verbum creatum voci non unitur mediante spiritu, nisi sicut per medium
effectivum unionis: quia, sicut dicit Philosophus, percussio respirati aeris ad arteriam est causa vocis: et per hunc
etiam modum spiritui sancto appropriatur efficientia carnis, cui verbum increatum unitur.
RA2
Ad secundum dicendum, quod ea quae per voluntatem fiunt, etiam mediante amore fiunt, sicut efficiente causa;
et sic etiam est in praedicta unione.
RA3
847

