immediate dirigant in renovationibus diversis motus caeli, et in his quae per motum caeli educuntur; et ideo
oportet habere motorem in quo sint formae particulares dirigentes in motu, et hunc dicunt esse animam orbis.
Haec autem positio partim est haeretica, et partim catholice sustineri potest. Ipsi enim ponunt, quod res
secundum ordinem exeunt a Deo, ita quod a causa prima, quae Deus est, creatur immediate intelligentia, a qua
iterum exit anima orbis; et ab illa producitur substantia ipsius orbis: et pro tanto potest dici motor proximus
forma ejus vel anima, quia dat sibi esse, sicut causa sibi proportionata.
Hoc autem fides nostra non patitur, quae solum Deum rerum creatorem ponit, ut supra dictum est. Et ideo
Angelos, qui movent orbes proxime, possumus motores dicere, non formas vel animas: quia orbes recipiunt ab
eis motum tantum, non autem esse. In hoc autem sustineri potest, ut dicamus, superiores Angelos, qui habent
formas magis universales, esse motores separatos et remotos; Angelos autem inferiores, qui habent formas magis
particulares, ut prius dictum est, esse motores proximos. Unde etiam Avicenna dicit quod intelligentiae apud
Philosophos sunt qui in lege vocantur superiores Angeli, ut cherubim, et seraphim; animae vero orbium dicuntur
inferiores, qui dicuntur Angeli ministerii.
RA1
Ad primum ergo dicendum, quod, sicut Commentator dicit in 1 caeli et mundi, motus caeli dicitur naturalis, non
quia principium ejus activum sit aliqua forma naturalis, sed quia ipsum corpus caeleste est talis naturae ut talem
motum natum sit suscipere ab aliquo intellectu, non habens naturam repugnantem huic motui voluntario, sicut
est in nobis. Natura enim non tantum dicitur de forma, sed etiam de materia.
RA2
Ad secundum dicendum, quod Philosophus loquitur contra illos qui ponebant caelum de natura inferiorum
corporum: tunc enim motus ille esset ab anima contra naturam corporis moti; et ideo oporteret laborem et
poenam esse in movendo.
Sed si ponatur motus ille ab intellectu secundum conditionem corporis moti, non est ibi violentia nec labor.
RA3
Ad tertium dicendum, quod, sicut dicit Commentator in libro de substantia orbis, corpus caeleste non est
generabile nec est corruptibile, sicut corpus nostrum; et ideo non indiget aliqua forma vegetante ipsum. Similiter
etiam motor ejus non acquirit cognitionem a rebus, sed habet scientiam quasi activam; et ideo non indiget anima
sensitiva; et ideo secundum Philosophos non dicitur univoce anima caeli et hominis.
RA4
Ad quartum dicendum, quod secundum Philosophum, in corpore caeli est assignare differentias positionum; ita
quod dextrum ejus dicatur oriens, unde incipit motus; et sinistrum occidens, et superius polus meridionalis, et
inferius polus septemtrionalis, et anterius, superius hemisphaerium, et posterius, inferius; tamen istae partes, ut
idem Commentator dicit, diversimode assignantur in corpore caelesti et in corporibus nostris quantum ad duo.
Primo, quia in nobis istae partes figura et virtute diversificantur, non autem in corpore caelesti, cum undique sit
sphaericum. Secundo, quia in nobis determinata pars est dextra, quae nunquam fit sinistra; in corpore autem caeli
illa pars orbis quae nunc est dextra, postmodum fit sinistra: quia pars quae nunc est in oriente, postmodum est in
occidente: quod contingit ex hoc quod virtus exequens motum in nobis, est actus corporis cujusdam affixa
organis, scilicet musculis et nervis; quod non contingit in corpore caelesti.
|a4 Articulus 4: Utrum numerus caelorum convenienter assignetur a Rabano.
AG1
Ad quartum sic proceditur. Videtur quod inconvenienter a Rabano numerus caelorum assignetur.
Ponit enim septem caelos, scilicet empyreum, chrystallinum, sidereum, igneum, olympium, aethereum, et
aereum. Est enim caelum sanctae trinitatis, in quod Lucifer ascendere voluit, ut supra dictum est. Hoc autem ab
omnibus enumeratis differt. Ergo insufficienter videntur caeli enumerari.
AG2
Praeterea, sicut in sphaera aeris et ignis differt convexum et concavum; ita etiam in sphaera caeli empyrei et
chrystallini. Sed penes convexum et concavum ignis et aeris, sumitur duplex caelum, ut infra dicetur. Ergo
similiter in caelo empyreo debet duplex caelum assignari.
AG3
Praeterea, praeter caelum sidereum, in quo sunt sidera fixa, sunt etiam orbes septem planetarum, qui etiam caeli
nomen sortiuntur. Cum ergo de eis mentionem non faciat, videtur insufficienter caelos assignare.
AG4
Praeterea, sicut aer et ignis communicant cum caelo in luce et diaphaneitate, ita etiam et aqua. Sed ratione hujus
convenientiae aer et ignis caelum dicuntur. Ergo videtur quod oportuisset similiter aqueum elementum inter
caelos computare.
AG5
Sed contra, videtur quod non sint tot caeli, sed solum tres, per hoc quod legitur 1 corinth. 12, Paulus usque ad
tertium caelum raptus.
CO
523

