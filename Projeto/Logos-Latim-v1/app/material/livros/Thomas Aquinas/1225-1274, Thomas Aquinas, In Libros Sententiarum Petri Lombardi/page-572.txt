Et hoc est unum ex illis quae ab eo in persona stultorum inducuntur.
RA2
Ad secundum dicendum, quod corruptio invenitur in omnibus corruptibilibus secundum unam rationem
communem, quantum ad id quod per se corruptioni convenit, sed non quantum ad id quod accidit ei. Cum enim
corruptio sit proprie compositi transmutatio de esse in non esse, hoc per se ad corruptionem pertinet ut
compositum esse desistat; et quia compositum habet esse ex conjunctione formae ad materiam, ideo divisio
formae a tali materia invenitur in qualibet corruptione; sed quod forma in nihil cadat, vel non, hoc corruptioni
accidit ex ratione propria hujus formae vel illius.
Si enim sit forma talis cujus esse sit absolutum et non dependens, in cujus esse participationem materia adducitur
ex hoc quod perficitur tali forma, contingit ut ex defectu materiae compositum hujusmodi esse amittat, secundum
hoc quod improportionata ad ipsum efficitur: et tamen ipsa forma remanet in suo esse, et sic destructio est
compositi, forma remanente. Si vero forma non habeat esse absolutum in quo subsistat, sed sit per esse
compositi, tunc ex quo compositum desinit esse, oportet quod forma etiam esse amittat, et per accidens
corrumpatur.
RA3
Ad tertium dicendum, quod, sicut dicit Commentator in 3 de anima, intellectus non eodem modo dicitur forma
cum aliis formis materialibus; quod quantum ad hoc dico verum esse (licet ipse aliud intendat) quod anima cum
habeat esse absolutum, ut ejus operatio ostendit, non habet esse per esse compositi, quin potius compositum per
esse ejus; et ideo corrupto corpore non corrumpitur per accidens anima sicut aliae formae, quae non sunt nisi per
esse compositi, nec aliquam operationem habent nisi mediante materia.
RA4
Ad quartum dicendum, quod anima rationalis praeter alias formas dicitur esse substantia et hoc aliquid,
secundum quod habet esse absolutum; et quod dicitur, quod anima potest dupliciter considerari, scilicet
secundum quod est substantia, et secundum quod est forma, non est intelligendum quantum ad diversa quae in
ipsa sunt, quasi aliud sit essentia sua et aliud ipsam esse formam, ut sic esse formam accidat sibi sicut color
corpori: sed distinctio accipitur secundum ejus diversam considerationem; non enim ex hoc quod est forma habet
quod post corpus remaneat; sed ex hoc quod habet esse absolutum, ut substantia subsistens: sicut etiam homo
non habet quod intelligat ex hoc quod est animal, sed ex hoc quod est rationalis; quamvis utrumque sit sibi
essentiale.
RA5
Ad quintum dicendum, quod ex ratione illa non plus probatur quam hoc, scilicet quod id quod habet virtutem ad
hoc ut sit semper, dum habet illam virtutem, non terminat esse suum ad aliquod tempus ante vel post, quasi non
potuerit per hanc virtutem plus quam certo tempore durasse; et hoc etiam in anima verum est; quia per virtutem
quam modo habet, potuisset per mille millia annorum durasse. Sed quia hanc virtutem a se non habet, sed ab
alio, tunc ex hac virtute incepit sua duratio quando haec virtus data est sibi.
RA6
Ad sextum dicendum, quod intelligere cum aliquo vel sine aliquo dicitur dupliciter. Vel hoc modo quod illud
etiam intelligatur esse particeps operationis, sicut organum virtutis visivae simul cum virtute visiva videt, quia
videre est compositi; et sic intellectus omnino sine corpore intelligit, quia haec operatio non perficitur mediante
organo corporali; vel ita quod illud sit objectum operationis, sicut visus non potest videre sine colore; et hoc
modo etiam intellectus in statu viae non potest intelligere sine phantasmate, quod se habet ad intellectum sicut
color ad visum, ut Philosophus dicit. Et ex hoc non ostenditur quod anima intellectiva habeat esse dependens ad
corpus, cum operatio egrediatur ab ipsa absolute.
Sed post mortem alium modum intelligendi habebit, de quo locus erit inquirendi in fine quarti libri.
RA7
Ad septimum dicendum, quod vertibilitas in nihil, nihil aliud ponit in creatura quam dependentiam esse ejus ad
principium a quo esse habet; adeo quod si influentia ejus cessaret, quaelibet creatura esse desisteret. Sed ex hoc
non potest creatura corruptibilis dici, ut in 1 Lib. Dictum est, dist. 8.
|a2 Articulus 2: Utrum homo in primo statu habuerit necessitatem moriendi.
AG1
Ad secundum sic proceditur. Videtur quod homo in primo statu habuit necessitatem moriendi secundum corpus.
Quidquid enim sequitur ex necessitate materiae, est necessarium necessitate absoluta, ut in 2 phys. Habetur. Sed
corruptio compositi ex contrariis sequitur ex necessitate materiae. Ergo corpus hominis, quod ex contrariis
compositum erat, simpliciter et absolute erat necesse corrumpi.
AG2
Praeterea, quod est corruptibile secundum partem, est etiam secundum totum dissolubile. Sed corpus hominis in
primo statu secundum aliquam partem dissolubile erat: alias cibo non uteretur (praecipue quia est formatus in
perfecta quantitate), cum nutrimentum sit ad restaurationem deperditi.
Ergo videtur quod etiam totum corpus dissolubile foret.
572

