Sed contra est quod ex hoc ipso sacramento reverentia exhibetur quod prius in os corpus Domini sumitur a
christianis. Sed quicumque cibus praeponeretur, et in quacumque quantitate, non esset corpus Domini prius
acceptum. Ergo quaelibet sumptio cibi impedit a perceptione hujus sacramenti.
CO
Ad secundam quaestionem dicendum, quod, sicut dictum est, in reverentiam sanctitatis hujus sacramenti
institutum est quod os christiani suscipientis corpus Christi quasi novum ad ipsum sumendum accedat.
Quantalibet autem cibi assumptio hanc auferret novitatem; et ideo quaelibet cibi sumptio impedimentum praebet
eucharistiae sumptioni.
RA1
Ad primum ergo dicendum, quod legis praecepta se habent ad ea quae agenda sunt sicut universalia ad
singularia, ut dicitur in 5 ethic..
Quia enim legislator non potest ad omnes eventus attendere, oportet quod ad ea quae in pluribus accidunt
attendens, universalem legem constituat, ut lex universalis sit. Et quia ut frequenter per cibum turbatur hominis
discretio et sobrietas, quae praecipue in hoc sacramento exigitur, ideo universaliter prohibitum est post cibum
corpus Christi sumi, quamvis aliqua cibi sumptio non impediat rationem; praecipue cum nihil periculi accidat, si
post cibum sumptum abstineatur a perceptione hujus sacramenti, quia in articulo necessitatis licet sumere post
alios cibos.
RA2
Ad secundum dicendum, quod duplex est jejunium; scilicet naturae et ecclesiae. Jejunium naturae est quo quis
jejunus dicitur ante cibum sumptum illa die, etiam si pluries postea comesturus sit: et quia hoc jejunium dicitur
ex privatione cibi praeassumpti, ideo quaelibet cibi sumptio hoc jejunium tollit. Jejunium autem ecclesiae est quo
dicitur jejunans secundum modum ab ecclesia institutum ad carnis afflictionem; et hoc jejunium manet etiam
post unicam comestionem, nec solvitur nisi per secundam sumptionem illorum quae in cibum et refectionem de
se consueverunt assumi; et ideo ea quae propter alios cibos accipi consueverunt, vel digerendos, sicut electuaria,
vel deducendos per membra, sicut potus vini aut aquae, hujusmodi jejunium non solvunt quamvis etiam aliquo
modo nutriant. Ad debitam ergo sumptionem dominici corporis non exigitur jejunium ecclesiae, quia etiam
praeter dies jejunii hoc sacramentum celebratur; sed requiritur jejunium naturae propter reverentiam sacramenti;
et ideo secundum communem sententiam electuaria et vinum praeassumpta impediunt a perceptione eucharistiae.
Sed de aqua, diversa est opinio. Quidam enim dicunt, quod quia nullo modo nutrit, non solvit neque jejunium
naturae neque jejunium ecclesiae.
Sed quamvis aqua in se non nutriat, tamen commixta nutrit. In stomacho autem oportet quod aliis humoribus
admisceatur; et ideo in nutrimentum cedere potest; et propter hoc alii probabilius et securius dicunt quod etiam
post aquae potum corpus Christi non sumendum est.
RA3
Ad tertium dicendum, quod jejunium naturae dicitur per privationem actus comestionis, secundum quod
comestio etiam potionem includit. Comestio autem principalis dicitur a sumptione exterioris cibi, quamvis
terminetur ad trajectionem cibi in ventrem, et ulterius ad nutritionem; et ideo quae interius geruntur sine
exterioris cibi sumptione, non videntur solvere jejunium naturae, nec impedire eucharistiae perceptionem, sicut
deglutitio salivae; et similiter videtur de his quae intra dentes remanent, et etiam de eructationibus: tamen propter
reverentiam, nisi necessitas incumbat, potest sine periculo abstineri.
Articulus 4C
AG1
Ulterius. Videtur quod homo non statim debet comedere post corporis Christi sumptionem, per hoc quod dicitur
de consecr., dist. 2: si mane dominica portio editur, usque ad sextam ministri jejunent qui eum consumpserunt, et
si in tertia vel quarta hora acceperint, jejunent usque ad vesperam.
AG2
Praeterea, non minor reverentia exhibenda est sacramento jam sumpto quam sumendo. Sed ante perceptionem
non est aliquis cibus sumendus.
Ergo nec post, quousque in ventre remaneat.
SC1
Sed contra est contraria consuetudo totius ecclesiae.
CO
Ad tertiam quaestionem dicendum, quod secundum consuetudinem ecclesiae propter reverentiam tanti
sacramenti, post ejus sumptionem homo debet in gratiarum actione persistere; unde etiam in Missa oratio
gratiarum actionis post communionem dicitur, et sacerdotes post celebrationem suas speciales orationes habent
ad gratiarum actionem; et ideo oportet esse aliquod intervallum inter sumptionem eucharistiae et aliorum
ciborum.
Sed quia non requiritur magnum intervallum, et quod parum deest, nihil deesse videtur, ut dicitur in 2 phys., ideo
possemus sub hoc sensu concedere quod statim potest aliquis cibos alios sumere post eucharistiae sumptionem.
1489

