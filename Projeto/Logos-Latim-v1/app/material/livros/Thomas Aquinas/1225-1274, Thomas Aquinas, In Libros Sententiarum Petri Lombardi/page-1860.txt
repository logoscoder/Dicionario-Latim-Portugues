RA3
Ad tertium dicendum sicut ad primum.
Articulus 2C
AG1
Ulterius. Videtur quod character ordinis non praesupponat characterem baptismalem. Quia per characterem
ordinis homo efficitur dispensator sacramentorum; per characterem baptismalem susceptivus eorumdem. Sed
potestas activa non praesupponit de necessitate passivam, quia potest esse sine ea, sicut patet in Deo. Ergo
character ordinis non praesupponit de necessitate characterem baptismalem.
AG2
Praeterea, potest contingere quod aliquis non sit baptizatus, qui se baptizatum aestimat probabiliter.
Si ergo talis ad ordines accedat, non consequitur characterem ordinis, si character ordinis praesupponat
baptismalem; et sic ea quae faciet vel in consecratione vel in absolutione, nihil erunt; et in hoc ecclesia
decipietur, quod est inconveniens.
SC1
Sed contra, baptismus est janua sacramentorum.
Ergo cum ordo sit quoddam sacramentum, praesupponit baptismum.
CO
Ad tertiam quaestionem dicendum, quod nihil potest aliquid recipere cujus receptivam potentiam non habet. Per
characterem autem baptismalem efficitur homo receptivus aliorum sacramentorum; unde qui characterem
baptismalem non habet, nullum alterum sacramentum suscipere potest; et sic character ordinis baptismalem
characterem praesupponit.
RA1
Ad primum ergo dicendum, quod in eo qui habet potentiam activam a se, potentia activa non praesupponit
passivam; sed in eo qui habet potentiam activam ab altero, praeexigitur ad potentiam activam potentia passiva,
quae recipere possit potentiam activam.
RA2
Ad secundum dicendum, quod talis si ad sacerdotium promoveatur, non est sacerdos, nec conficere potest, nec
absolvere in foro poenitentiali; unde secundum canones debet baptizari iterato, et ordinari. Et si etiam in
episcopum promoveatur; illi quos ordinat, non habent ordinem. Sed tamen pie credi potest quod quantum ad
ultimos effectus sacramentorum summus sacerdos suppleret defectum, et quod non permitteret hoc ita latere
quod periculum ecclesiae imminere posset.
Articulus 2D
AG1
Ulterius. Videtur quod praesupponat de necessitate characterem confirmationis. Quia in his quae sunt ordinata ad
invicem; sicut medium praesupponit primum, ita ultimum praesupponit medium.
Sed character confirmationis praesupponit baptismalem quasi primum. Ergo character ordinis praesupponit
characterem confirmationis quasi medium.
AG2
Praeterea, qui ad alios confirmandos ponuntur, maxime debent esse firmi. Sed illi qui sacramentum ordinis
suscipiunt, sunt aliorum confirmatores.
Ergo ipsi maxime debent habere sacramentum confirmationis.
SC1
Sed contra, apostoli receperunt potestatem ordinis ante ascensionem, joan. 20, 22, ubi dictum est eis: accipite
spiritum sanctum. Sed confirmati sunt post ascensionem per adventum spiritus sancti.
Ergo ordo non praesupponit confirmationem.
CO
Ad quartam quaestionem dicendum, quod ad susceptionem ordinis praeexigitur aliquid quasi de necessitate
sacramenti, et aliquid de congruitate.
De necessitate enim sacramenti praeexigitur quod ille qui accedit ad ordines, sit ordinis susceptivus, quod
competit ei per baptismum; et ideo character baptismalis praesupponitur de necessitate sacramenti, ita quod sine
eo sacramentum ordinis conferri non potest. Sed de congruitate requiritur omnis perfectio, per quam aliquis
reddatur idoneus ad executionem ordinis; et unum de istis est ut sit confirmatus; et ideo de congruitate character
ordinis characterem confirmationis praesupponit, et non de necessitate.
RA1
Ad primum ergo dicendum, quod non est similis habitudo hujusmodi medii ad ultimum, et primi ad medium:
quia per characterem baptismalem fit homo susceptivus sacramenti confirmationis; non autem per sacramentum
confirmationis fit homo susceptivus sacramenti ordinis; et ideo non est similis ratio.
RA2
1860

