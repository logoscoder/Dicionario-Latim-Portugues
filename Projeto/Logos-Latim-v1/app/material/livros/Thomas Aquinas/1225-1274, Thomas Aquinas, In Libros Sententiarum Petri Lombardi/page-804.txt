Ad quintum dicendum, quod cum dicitur peccatum irremissibile, non privatur potentia absolute ad remissionem,
sed magis aptitudo vel facilitas quaedam.
|a5 Articulus 5: Utrum aliquis possit peccare in spiritum sanctum in primo actu peccati.
AG1
Ad quintum sic proceditur. Videtur quod aliquis in primo actu peccati non possit peccare in spiritum sanctum,
sed quod hoc peccatum praeexigat alia peccata. Dicit enim bernardus in 4 sermone super cantica: nemo repente
fit summus; sed paulatim proficere volo. Ergo e contrario nullus repente fit pessimus. Sed peccatum in spiritum
sanctum est gravissimum. Ergo non statim aliquis hoc peccato potest peccare.
AG2
Praeterea, Gregorius in Moral., exponens illud job 39: clamorem ducum etc.
Dicit, quod vitia quae primo mentem invadunt, cum quadam ratione hominem, quasi persuadendo, ad modum
ducis vincunt; sed postmodum mens per diversa vitia irrationabiliter dissipatur. Sed peccatum in spiritum
sanctum est maxime a persuasione rationis recedens. Ergo non potest esse primum; sed oportet quod sequatur
alia peccata.
AG3
Praeterea, Philosophus dicit in 5 ethic., quod non est in potestate hominis ut statim injusta operetur, sicut injustus
facit. Sed injustus operatur injusta delectabiliter et ex electione. Ergo non est in potestate hominis ut statim et ex
electione peccatum faciat. Quicumque autem peccat in spiritum sanctum, ex electione peccat. Ergo etc..
AG4
Praeterea, sicut spei opponitur desperatio, ita meritis opponuntur demerita. Sed spes praesupponit merita: est
enim spes certa expectatio futurae beatitudinis ex meritis et gratia proveniens.
Ergo et desperatio praesupponit demerita; et sic saltem haec species peccati in spiritum sanctum oportet quod ad
alia peccata sequatur.
AG5
Praeterea, poenitentia et impoenitentia, cum sint opposita, sunt circa idem. Sed poenitentia est dolor de
commissis. Ergo et impoenitentia aliqua peccata commissa praesupponit.
SC1
Sed contra, peccatorum quae habent actus distinctos, unum ad sui esse alterum non praesupponit.
Sed peccatum in spiritum sanctum habet actum ab aliis peccatis distinctum, qui est abjicere id per quod quis a
peccato retrahitur, ut dictum est, in corp. Art. 2. Ergo non de necessitate alia peccata praesupponit.
SC2
Praeterea, peccatum in spiritum sanctum consistit in hoc quod voluntas rejicit id per quod a peccato retrahi
deberet. Sed voluntas se habet ad utrumque oppositorum. Ergo potest homo statim in spiritum sanctum peccare
vel non peccare.
CO
Respondeo dicendum, quod, sicut supra dictum est, dist. 42, art. 3, in corp., in peccatis quorum unum dicitur ex
altero nasci, non consideratur quid semper fiat, sed quid in pluribus contingat, propter quamdam aptitudinem
quam habet unum peccatum quod ex alio frequenter oriatur; sicut fraus assignatur filia avaritiae, quae tamen
potest ex luxuria vel ex alio vitio oriri, quamvis ex avaritia saepius oriatur. Illud autem peccatum habet
aptitudinem ut ex eo aliud oriatur, cujus objectum est vehementius appetibile, ut supra dictum est. Hoc autem est
quod habet majorem apparentiam boni. Unde illud peccatum cujus objectum maxime recedit a ratione boni,
minime potest esse primum; sed quasi semper vel frequentius ex alio oritur: et tale est peccatum in spiritum
sanctum, prout speciale peccatum ponitur: et ideo ut saepius et quasi semper sequitur ad alia peccata: non tamen
ita quin sit possibile ut etiam homo in primo actu peccati in spiritum sanctum peccet, et praecipue in duabus
ultimis speciebus, scilicet impugnatione veritatis agnitae, et invidentia gratiae qua reconciliati sumus: quia istae
species majorem videntur habere distinctionem ab aliis peccatis. Sed tamen hoc etiam contingit in aliis
speciebus, si diligenter consideretur. Potest enim aliquis statim, inspectis diversorum hominum statibus, abjicere
spem futurae gloriae, propter difficultatem perveniendi ad ipsam, et propter delectationes eorum qui de ea non
curant; et similiter in hoc animum suum firmare ut suam voluntatem in omnibus sequatur; quod est obstinationis;
et sic de aliis.
RA1
Ad primum ergo dicendum, quod non est simile de profectu virtutis, et de casu in peccatum: quia plura
requiruntur ad actum virtutis quam ad actum peccati: et ad actum virtutis erigitur homo per gratiam; sed in actum
peccati per seipsum quis cadere potest.
RA2
Ad secundum dicendum, quod Gregorius ibi assignans origines vitiorum, considerat id quod saepius accidit, non
quin aliter possit accidere: hoc enim ad moralem pertinet, et etiam ad naturalem: quia causae naturales, et multo
plus morales, deficiunt in minori parte, quia non sunt necessariae.
RA3
804

