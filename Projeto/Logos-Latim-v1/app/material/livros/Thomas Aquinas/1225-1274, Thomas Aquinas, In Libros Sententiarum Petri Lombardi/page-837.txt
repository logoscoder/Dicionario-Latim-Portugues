RA2
Ad secundum dicendum, quod ad congruitatem assumptibilitatis requiritur similitudo imaginis, quia per hanc
creatura rationalis particeps est divinae beatitudinis. Unde ad hanc congruitatem non sufficit similitudo vestigii,
qualis in creaturis irrationalibus invenitur.
RA3
Ad tertium dicendum, quod duplex est similitudo creaturae ad Deum. Una secundum participationem alicujus
divinae bonitatis sicut ab eo vivente omnia vitam participant: et sic creatura rationalis in qua invenitur esse,
vivere et intelligere, maxime Deo assimilatur; et haec similitudo requiritur ad assumptibilitatem. Alia similitudo
est secundum proportionem, ut si dicatur similitudo inter Deum et ignem, quia sicut ignis consumit corpus, ita
Deus consumit nequitiam; et haec similitudo requiritur in figurativis locutionibus, et appropriationibus: quam
dionysius in secundo cap.
Cael. Hierarch. Vocat dissimilem similitudinem: et de hac similitudine procedit objectio.
Articulus 1B
AG1
Ulterius. Videtur quod angelica natura non sit minus assumptibilis quam natura humana. Deus enim propter
suam misericordiam humanam naturam assumpsit, ut humanae miseriae subveniret.
Sed sicut est miseria in humana natura, ita etiam in angelica. Cum ergo summa misericordia sit omni miseriae
subvenire, videtur quod angelica sit natura assumptibilis sicut et humana.
AG2
Praeterea, ea quae magis sunt similia, facilius uniuntur. Sed angelica est divinae similior quam natura humana,
quia, ut dicit Gregorius, quanto in Angelo natura est subtilior, eo magis imago Dei in illo insinuatur expressa.
Ergo angelica natura est magis assumptibilis quam humana.
SC1
Sed contra, assumptio humanae naturae ideo facta est, ut peccato hominis remedium praeberet.
Sed peccatum Angeli est irremediabile, ut supra, Lib. 2, dist. 7, qu. 1, art. 2, dictum est. Ergo angelica natura non
est assumptibilis.
CO
Ad secundam quaestionem dicendum est, quod de absoluta potentia loquendo, Deus potuit angelicam naturam
assumere; sed natura angelica non habebat aliquam congruentiam ut assumeretur, praecipue propter duo. Primo,
quia ejus peccatum non erat remediabile. Secundo, quia non decet ut aliquam perfectionem creaturae Deus
assumendo auferat. Personalitas autem quaedam perfectio creaturae est. Sed si natura assumpta personalitatem
propriam haberet post assumptionem, non posset esse unio in persona, quia essent duae personae; unde oportet
quod id quod assumptum est, personalitatem non habeat, natum tamen habere.
In angelica autem natura non invenitur potentia ad personalitatem sine actu, cum non per generationem procedat
in esse; et ideo non fuit congruum ut angelica natura assumeretur.
RA1
Ad primum ergo, cum opponitur quod angelica natura est Deo similior quam humana, dicendum quod verum est,
si natura divina in se absolute consideretur; si autem consideretur secundum quod est in personis per relationes
originis distinctis, sic magis convenit cum homine, ut dictum est. Similiter etiam si consideretur secundum quod
est exemplar totius creaturae; in homine enim invenitur similitudo cum qualibet creatura, ut dictum est, non
autem in Angelo. Similiter etiam si consideretur inquantum gubernat universum: sicut enim Deus totus est in
qualibet parte universi per essentiam, praesentiam, et potentiam; sic et anima in qualibet parte corporis.
RA2
Ad secundum dicendum, quod causa miseriae Angelorum, idest peccatum, remedium non habet; et ideo nec
eorum miseriae congrue subveniri potest.
Articulus 1C
AG1
Ulterius. Videtur quod totum universum sit magis assumptibile quam humana natura. Effectus enim universalis
maxime causae universali assimilatur.
Sed universum est effectus universalis Dei qui universalis causa est. Ergo universum Deo magis assimilatur
quam humana natura, quae est quidam particularis effectus: et ita est magis assumptibile.
AG2
Praeterea, per assumptionem consummatio totius universi est perfecta. Sed magis esset universum perfectum si
omnes partes ejus essent assumptae.
Ergo universum est magis assumptibile.
SC1

837

