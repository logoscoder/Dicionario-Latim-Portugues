AG4
Praeterea, Philosophus dicit in 8 ethic., quod in honoribus qui sunt ad parentes et ad Deum, non possumus
reddere aequivalens; sed justitia attenditur in hoc quod reddit illis quod potest. Sed ad opus justitiae omnes
tenentur. Ergo quilibet debet pro Deo facere totum quod potest.
Potest autem ad opera perfectionis se extendere.
Ergo tenetur ad illa.
SC1
Sed contra, quilibet peccat omittens id ad quod tenetur. Si ergo omnes tenentur ad perfectam caritatem, omnes
imperfecti damnarentur; quod falsum est.
CO
Ad secundam quaestionem dicendum, quod quantitatis caritatis dupliciter potest attendi.
Uno modo secundum intensionem caritatis; alio modo secundum objecta: sicut est etiam de quantitate cujuslibet
virtutis vel moralis vel naturalis: et secundum hoc etiam potest attendi duplex perfectio caritatis: una secundum
intensionem, scilicet ut perfecte diligat; alia secundum objecta vel effectus, ut perfecta faciat. Unaquaeque autem
harum perfectionum potest dupliciter attendi in caritate. Habet enim perfectionem quantum ad esse suum,
secundum quod est perfecta in specie sua: et haec est perfectio sufficientiae, et ad hanc omnes tenemur, sicut ad
caritatem: quia caritas habet quantitatem determinatam utroque modo, citra quam non porrigitur; et in hoc stat
perfectio essentialis ipsius. Habet etiam perfectionem quantum ad bene esse; et in hac perfectione distinguendum
est: quia ad perfectionem quae est per intensionem tenetur tendere, quamvis non teneatur eam habere: sed ad
perfectionem quae est secundum objecta non tenetur simpliciter quis neque tendere, neque eam habere; sed
tenetur eam non contemnere, nec contra eam se obfirmare. Et ratio est, quia praemium essentiale, ad quod
tendere tenemur, mensuratur secundum intensionem caritatis, non secundum magnitudinem factorum: quia Deus
magis pensat ex quanto quam quantum fiat. Sed tamen tenetur in casu ad aliqua opera perfectionis operibus
similia, ut dicetur.
RA1
Ad primum ergo dicendum, quod intelligitur de profectu qui est secundum intensionem, in quem debet homo
semper conari.
RA2
Ad secundum dicendum, quod cum scimus fratrem posse liberari per mortem corporis a morte animae sine
periculo animae nostrae; tunc tradere animam pro fratribus non est perfectionis, sed necessitatis: alias autem est
perfectionis.
RA3
Et similiter dicendum ad tertium quod perfectionis est quod homo persecutionibus se offerat, quando incumbit
periculum fidei; sed quod comprehensus non neget, hoc necessitatis est.
RA4
Ad quartum dicendum, quod in illis quae non sunt determinata ad unum, non potest tota potentia obligari ad
aliquid unum; quia periret ratio contingentiae, secundum quam aliquid deficere potest in minori parte. Cum ergo
homines in statu isto non habeant liberum arbitrium determinatum, non exigitur quod totum posse expendatur in
servitium Dei: hoc enim erit in patria, quando jam defectus incidere non poterit: sed sufficit quod nihil de posse
nostro contra Deum expendamus, et illa quae nobis determinata sunt faciamus; alias periret ratio nostri status.
Unde sicut Deus non exigit a nobis quantum ipse dedit nobis, quia non possumus; ita non exigit a nobis quantum
possumus, quia hoc esset contra rationem nostri status.
Articulus 8C
AG1
Ulterius. Videtur quod habentes caritatem perfectam teneantur ad omnia quae sunt perfectionis.
Quia, sicut dicit Gregorius, cum crescunt dona, rationes etiam crescunt donorum; et Luc. 10, 1, dicitur: cui plus
committitur, plus ab eo exigitur. Sed ei qui habet perfectam caritatem, plus committitur. Ergo et plus tenetur
secundum exigentiam doni accepti; et ita videtur quod teneatur ad ea quae perfectionis sunt.
AG2
Praeterea, sicut se habet imperfectus ad communia, ita se habet perfectus ad ea quae perfectionis sunt. Sed
imperfectus tenetur ad communia.
Ergo et perfectus ad ea quae perfectionis sunt.
AG3
Praeterea, apostolus tenebatur ad evangelizandum (quia dicit 1 corinth. 9, 16: si non evangelizavero, vae mihi
est; necessitas enim mihi incumbit), quod est perfectionis; non nisi quia habebat perfectam caritatem. Ergo illi
qui habent perfectam caritatem, tenentur ad ea quae perfectionis sunt.
SC1
Sed contra, quanto aliquis plus habet de caritate, plus habet de libertate: quia ubi spiritus Domini, ibi libertas; 2
corinth. 3, 17. Sed perfectam caritatem habens, potissime habet libertatem.
1192

