Dicto exitu rerum a primo principio, hic prosequitur ordinem earum in ultimum finem; et dividitur in partes tres:
in prima ostendit finem ultimum creaturarum: in secunda ex fine ostendit creaturarum diversitatem, ibi: et quia
non valet ejus beatitudinis particeps existere aliquis nisi per intelligentiam... Fecit Deus rationalem creaturam: in
tertia, ex distinctione concludit tractandi ordinem, ibi: ex praemissis apparet, rationalem creaturam in angelicam
et humanam fuisse distinctam.
Secunda dividitur in tres: in prima ostendit ordinem spiritualis naturae in finem; in secunda ordinem corporalis,
ibi: et sicut factus est homo propter Deum... Ita mundus factus est propter hominem; in tertia ordinem conjuncti
ex utroque, ibi: solet etiam quaeri, cum majoris dignitatis esse videretur anima si absque corpore permansisset,
cur unita sit corpori. Circa primum duo facit: primo ex fine concludit spiritualis naturae institutionem; secundo
concludit ordinem ipsius in finem, ibi: ideoque si quaeratur, quare creatus sit homo vel Angelus, brevi sermone
responderi potest: propter bonitatem ejus. Et circa hoc tria facit: primo assignat finem ex parte agentis; secundo
ex parte operis, ibi: et si quaeratur, ad quid creata sit rationalis creatura, respondetur, ad laudandum Deum; tertio
conjungit utrumque, ibi: cum ergo quaeritur quare vel ad quid facta sit rationalis creatura, brevissime responderi
potest: propter Dei bonitatem et suam utilitatem. Circa hoc duo facit: primo ostendit finem corporalis creaturae;
secundo excludit quamdam dubitationem, ibi: de homine quoque in Scriptura interdum reperitur quod factus sit
propter reparationem angelicae ruinae.
Hic quinque quaeruntur: 1 utrum Deo conveniat agere propter finem; 2 utrum finis omnium sit Dei bonitas; 3
utrum omnia sint propter hominem facta; 4 propter quid homo ex anima et corpore constitutus sit; 5 utrum tali
corpori anima ejus uniri debuerit.
|a1 Articulus 1: Utrum Deo competat agere propter finem.
AG1
Ad primum sic proceditur. Videtur quod Deo non competit agere propter finem. Finis enim est terminus motus:
unde in his quae carent motu, sicut in mathematicis, non est finis neque bonum, ut in 3 metaph. Dicitur. Sed
Deus non producit res per motum, ut prius dictum est. Ergo sibi non competit propter finem agere.
AG2
Praeterea, finis est perfectio agentis: unde sicut materia appetit formam, ita agens finem. Sed Deo non competit
ab aliquo perfici, cum sit primum movens, et perfectio summa. Ergo non agit propter finem.
AG3
Praeterea, unicuique agenti propter finem, melius est suum opus esse quam non esse: quia per illud finem
consequitur, ut patet inducendo in singulis. Sed non melius, immo indifferens est Deo utrum creaturae sint vel
non sint; quia bonorum nostrorum non eget. Ergo non agit propter finem.
AG4
Praeterea, actio ejus est ultimus finis rerum, quia est sua substantia. Sed finis ultimi non est aliquis alius finis.
Ergo videtur quod actio ejus non sit propter finem.
SC1
Sed contra, omne agens quod non agit propter finem aliquem, opus ejus est vanum. Sed Dei opera non sunt
hujusmodi: unde in psalm. 88, 48, dicitur: numquid enim vane constituisti omnes filios hominum? ergo agit
propter finem.
SC2
Praeterea, secundum Philosophum, omne agens per intellectum, agit propter finem. Sed Deus est hujusmodi,
cum sua scientia sit causa rerum. Ergo etc..
CO
Respondeo dicendum, quod agere aliquid propter finem est dupliciter: vel propter finem operis, vel propter finem
operantis. Finis operis est hoc ad quod opus ordinatum est ab agente, et hoc dicitur ratio operis; finis autem
operantis est quem principaliter operans intendit: unde finis operis potest esse in alio; sed finis operantis semper
est in ipso; sicut patet in aedificatore, qui lapides congregat ad componendum eos, quod ista compositio, in qua
consistit forma domus, est finis operis; sed utilitas quae provenit ex hoc operanti, est finis ex parte agentis. Cum
autem omne opus divinum in finem quemdam ordinatum sit, constat quod ex parte operis Deus propter finem
agit. Sed quia finis operis semper reducitur in finem operantis, ideo oportet quod etiam ex parte operantis, finis
actionis ejus consideretur, qui est bonum ipsius in ipso. Sciendum est ergo, quod agere hoc modo, est dupliciter:
vel propter desiderium finis; vel propter amorem finis: desiderium enim est rei non habitae; sed amor est rei quae
habetur, ut Augustinus dicit; et ideo omni creaturae convenit agere propter desiderium finis, quia unicuique
creaturae acquiritur bonum ab alio quod ex se non habet; sed Deo competit agere propter amorem finis, cujus
bonitati nihil addi potest. Ipse enim bonitatem suam perfecte amat, et ex hoc vult quod bonitas sua multiplicetur
per modum qui possibilis est, ex sui scilicet similitudine, ex quo provenit utilitas creaturae, inquantum
similitudinem divinae bonitatis recipit: et ideo dicitur in littera, quod Deus fecit creaturam propter bonitatem
suam, considerando finem operantis; et propter utilitatem creaturae, considerando finem operis; et propter hoc

404

