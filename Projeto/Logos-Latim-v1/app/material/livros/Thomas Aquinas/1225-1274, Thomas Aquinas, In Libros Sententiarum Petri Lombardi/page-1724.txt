Sed contra, justificatio non est praeter spem proveniens. Sed hoc est de ratione miraculi. Ergo justificatio non est
miraculosa.
SC2
Praeterea, miracula dicuntur quae raro accidunt.
Sed frequenter aliqui justificantur. Ergo non est miraculosa actio.
CO
Respondeo dicendum ad primam quaestionem, quod de ratione miraculi secundum se sumpti tria sunt: quorum
primum est, quod illud quod fit per miraculum, fit supra virtutem naturae creatae agentis; secundum, ut in natura
recipiente non sit ordo naturalis ad illius susceptionem, sed solum potentia obedientiae ad Deum; tertium, ut
praeter modum consuetum tali effectui ipse effectus inducatur. Exemplum primi est de gloria corporum in
resurrectione, ad quam natura non attingit: exemplum secundi est de illuminatione caeci, in quo non est potentia
naturalis ad suscipiendum visum: exemplum tertii est de conversione aquae in vinum praeter cursum naturae. Et
haec tria aliquo modo semper concurrunt ad actum miraculosum: quia etsi visiva potentia non excedat vires
naturae absolute loquendo, quia eam per generationem inducit; excedit tamen vires naturae considerata
impotentia recipientis; et si adsit potentia absolute aliquando, sicut in conversione aquae in vinum, tamen per
comparationem ad modum fiendi, neutrum adest; et ideo in definitione miraculi ponitur arduum quantum ad
primum; praeter spem, scilicet naturae, quantum ad secundum; insolitum quantum ad tertium; et ideo ille
effectus qui immediate est a Deo tantum, et tamen inest recipienti ordo naturalis ad recipiendum illum effectum
non per alium modum quam per istum, non erit miraculosus; sicut patet de infusione animae rationalis. Et
similiter est de justificatione impii: quia ordo naturalis inest animae ad justitiae rectitudinem consequendam: nec
alio modo eam consequi potest quam a Deo immediate; et ideo justificatio impii de se non est miraculosa; sed
potest habere aliquid miraculosum adjunctum, quod justificationi viam parat.
RA1
Ad primum ergo dicendum, quod verbum Augustini intelligendum est quantum ad id quod fit: quia in creatione
fit res secundum esse naturae, quod est minus quam esse gratiae, quod datur in justificatione: sed quantum ad
modum faciendi difficilior est creationis actus, qui potentiam non praesupponit; et tamen de creatione quidam
dicunt quod non est miraculosa, eo quod est alius modus producendi illas res in esse.
RA2
Ad secundum dicendum, quod contrarium inventum in subjecto resistit actioni dupliciter. Uno modo inquantum
agit in ipsum agentem, quod patet in mutuo agentibus et patientibus; alio modo impedimentum praestando in
ipso susceptibili ad receptionem formae. Primo modo non potest esse aliqua resistentia ad divinam actionem;
quia ipse est agens nullo modo patiens; et ideo resistentia in actione ejus non est nisi ex parte effectus recipientis;
contrarium autem impedit ne suum contrarium in subjectum recipiatur formaliter, non active, inquantum scilicet
facit potentiam non esse propriam illi formae. Unde patet quod plus resistit isto modo illud quod omnino
subtrahit potentiam, quam quod posita potentia facit eam non esse propriam; et ideo difficilius est aliquid facere
ex nihilo quam ex contrario. Hoc autem potest natura, primum autem non potest.
RA3
Ad tertium dicendum, quod voluntas non trahitur in justificationem per modum coactionis; sed ut libere velit
illud ad quod Deus eam movet.
Articulus 5B
AG1
Ulterius. Videtur quod infusio gratiae et remissio culpae non sint in eodem instanti. Gratia enim non datur nisi
digno. Sed nullus est dignus in quo culpa est. Ergo gratia datur ei a quo culpa jam remota est; et sic non sunt
simul.
AG2
Praeterea, gratia adveniens expellit culpam.
Sed nihil agit nisi postquam est. Gratia autem non prius est quam insit. Ergo oportet quod gratia prius sit in
subjecto quam culpam expellat; et ita non sunt simul tempore gratiae infusio et culpae remissio.
AG3
Praeterea, culpa et gratia non sunt in eodem instanti in anima: quia contraria non sunt simul in eodem. Ergo
instans in quo ultimo est culpa in anima, est aliud ab illo instanti in quo primo est gratia in ipsa. Sed inter
quaelibet duo instantia est tempus medium. Ergo prius tempore expellitur culpa ab anima quam gratia infundatur.
SC1
Sed contra, inter prius et posterius temporis cadit tempus medium. Sed postquam culpa est expulsa ab anima,
non est in ipsa, nec gratia inest antequam infundatur. Ergo si prius tempore culpa expellatur quam gratia
infundatur, erit aliquod tempus in quo anima gratia et culpa carebit; quod est impossibile: quia dato quod in illo
tempore moreretur, neque iret ad infernum neque ad Paradisum finaliter; quod est impossibile.
SC2

1724

