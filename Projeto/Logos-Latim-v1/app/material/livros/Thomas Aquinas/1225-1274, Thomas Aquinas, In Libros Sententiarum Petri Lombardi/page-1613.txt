Quartum concedimus.
RA5
Sed quia quinta ratio probat quod etiam idem actus poenitentiae erit in patria qui modo est; ideo dicendum ad
quintum, quod voluntas nostra in patria erit omnino conformis voluntati Dei; unde sicut Deus voluntate
antecedente vult omnia esse bona et per consequens nihil esse mali, non autem voluntate consequente; ita etiam
est de beatis; et talis voluntas improprie dicitur ab illo sancto patre poenitentia.
Articulus 3D
AG1
Ulterius. Videtur quod etiam Angelus, bonus seu malus, sit susceptivus poenitentiae. Quia timor est initium
poenitentiae. Sed in eis est timor; jac. 2, 19: Daemones credunt et contremiscunt. Ergo in eis potest esse
poenitentia.
AG2
Praeterea, Philosophus dicit in 9 ethic., quod poenitudine replentur mali, et haec est maxima poena eis. Sed
Daemones maxime sunt pravi, nec aliqua poena eis deest. Ergo Daemones possunt poenitere.
AG3
Praeterea, facilius movetur aliquid in id quod est secundum naturam quam in id quod est contra naturam; sicut
aqua quae per violentiam est calefacta, etiam per seipsam ad naturalem proprietatem redit. Sed Angelus potest
mutari in peccatum, quod est contra omnem naturam eorum. Ergo multo fortius potest revocari in id quod est
secundum naturam. Et hoc facit poenitentia. Ergo sunt susceptibiles poenitentiae.
AG4
Praeterea, idem judicium est secundum Damascenum, de Angelis et de animabus separatis. Sed in animabus
separatis potest esse poenitentia, ut quidam dicunt, sicut in animabus beatis quae sunt in patria. Ergo et in
Angelis potest esse poenitentia.
SC1
Sed contra, per poenitentiam homo reparatur ad vitam, peccato dimisso. Sed hoc est impossibile in Angelis, ut in
2 Lib., dist. 7, qu. 1, art. 2, dictum est. Ergo non sunt susceptibiles poenitentiae.
SC2
Praeterea, Damascenus, dicit quod homo fungitur poenitentia propter corporis infirmitatem. Sed Angeli sunt
incorporei.
Ergo in eis non potest esse poenitentia.
CO
Ad quartam quaestionem dicendum, quod poenitentia in nobis dupliciter accipitur. Uno modo secundum quod
est passio; sic enim nihil aliud est quam dolor vel tristitia de malo commisso.
Et quamvis secundum quod est passio, non sit nisi in concupiscibili, tamen aliquis voluntatis actus
similitudinarie poenitentia dicitur, quo quidem detestatur quod facit; sicut etiam timor et aliae passiones dantur
in intellectivo appetitu, ut in 3 Lib., dist. 26, qu. 1, art. 5 dictum est. Alio modo accipitur secundum quod est
virtus; et hoc modo detestari malum commissum cum emendationis proposito et in tentione expiandi, vel Deum
placandi de offensa commissa, est actus ejus. Detestatio autem mali competit alicui secundum quod habet
ordinem naturalem ad bonum. Et quia in nulla creatura talis inclinatio totaliter tollitur; ideo etiam in damnatis
talis detestatio manet, et per consequens poenitentia passio, vel similis ei, ut dicitur Sap. 5, 3: intra se gementes,
et poenitentiam agentes. Et haec quidem poenitentia, cum non sit habitus, sed passio vel actus, nullo modo in
beatis Angelis esse potest, in quibus peccata commissa non praecesserunt; sed in malis Angelis est, cum sit
eadem ratio de ipsis et de animabus damnatorum; quia secundum Damascenum, quod est homini mors, hoc est
Angelis casus.
Sed peccatum Angeli est irremissibile, ut in 2 Lib., dist. 7, qu. 1, art. 2, dictum est. Et quia peccatum, ut est
remissibile vel expiabile, est propria materia istius virtutis quae poenitentia dicitur; ideo cum materia non possit
eis competere, non adest eis potentia exeundi in actu; et ideo nec habitus eis convenit; et ideo Angeli susceptivi
poenitentiae virtutis esse non possunt.
RA1
Ad primum ergo dicendum, quod ex timore in eis generatur aliquis poenitentiae motus, sed non quae sit virtus.
RA2
Et similiter dicendum ad secundum.
RA3
Ad tertium dicendum, quod quidquid in eis est naturale, totum est bonum, et ad bonum inclinans; sed liberum
arbitrium in eis est in malitia obstinatum.
Et quia motus virtutis et vitii non consequitur inclinationem naturae, sed magis motum liberi arbitrii; ideo non
oportet quod quamvis naturaliter inclinetur ad bonum, motus virtutis in eis sit, vel esse possit.
RA4

1613

