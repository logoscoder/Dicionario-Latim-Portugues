AG5
Praeterea, sicut prius dictum est, in corp.
Praec. Art., omnia praecepta legis aliquo modo ad praecepta Decalogi reducuntur. Sed praelatis ecclesiae licet in
aliquibus legis praeceptis dispensare.
Ergo et similiter in praeceptis Decalogi.
SC1
Sed contra, secundum bernardum in Lib. De praecepto et regula, nulli licet dispensare in praecepto quod a suo
superiore est impositum. Sed praecepta Decalogi sunt imposita a Deo, qui est superior omnibus. Ergo nulli licet
in praeceptis hujusmodi dispensare.
SC2
Praeterea, in quolibet genere est una prima mensura, quam oportet esse certissimam et infallibilem, ut patet in 10
metaph., et 5 metaph..
Sed prima mensura omnium humanorum actuum est lex Decalogi. Ergo in nullo casu ab ea discedere licet, et ita
indispensabilis est.
SC3
Praeterea, illud quod est per se verum, semper et ubique est verum. Ergo illud quod est per se justum, semper et
ubique observandum est.
Sed praecepta Decalogi sunt hujusmodi. Ergo etc..
CO
Respondeo dicendum, quod in qualibet legislatione oportet duo considerare; scilicet substantiam legis quae
ponitur, et id ad quod legislator respicit. Et sicut lex lata est mensura subditorum in suis actibus, ita hoc ad quod
respicit legislator, quod est legis intentio et finis, est mensura legis positivae. Sicut ergo actus subditorum sunt
distorti si a lege positiva discordant; ita lex rectitudinem non habet si ab intentione legislatoris deficeret; quae est
rectitudinem constituere et conservare. Si ergo sint aliqua praecepta quae continent ipsam intentionem
legislatoris, impossibile est quod in aliquo casu salva justitia possit aliquis ab eis deflectere; sicut si esset hoc
praeceptum, nulli faciendam esse injuriam; et ideo cum omnia praecepta Decalogi sint hujusmodi, impossibile
est quod dispensationem recipiant. Praecepta autem quae legislator edidit, ad mensuram praedictorum metienda
sunt. Unde quamdiu illa praecepta posita non possunt praeteriri sine praejudicio primae mensurae ad quam
instituta sunt, nulli licet in eis dispensare. Si quando vero possunt salva intentione legis praeteriri, tunc est
licitum dispensare in illis praeceptis ei qui auctoritatem habet.
Si vero in aliquibus casibus lex posita ab intentione legislatoris discedat, quia non potuit legislator ad omnes
casus intendere, legem statuens, sed ad ea quae pluries accidunt; tunc etiam licitum est legem positam praeterire,
et intentionem legislatoris sequi, sicut patet in eo qui non reddit depositum impugnanti fidem vel patriam; et ad
hoc perficit quaedam virtus quae vocatur a Philosopho, in 5 ethic., epiceia, per quam homo, praetermissa lege,
legislatoris intentionem sequitur.
RA1
Ad primum ergo dicendum, quod Philosophus loquitur de praeceptis legis positivae, et non de illis quae
intentionem legislatoris includunt.
RA2
Ad secundum dicendum, quod justum naturale est duplex, ut supra dictum est, in corp. Praec.
Art.. Quoddam quod semper et ubique est justum, sicut hoc in quo consistit forma justitiae et virtutis in generali,
sicut medium tenere, rectitudinem servare, et alia hujusmodi. Quoddam vero est ex hoc profectum, secundum
tullium; et hoc in pluribus ita contingit, sed potest in paucioribus deficere, ut dictum est: quod contingit ex hoc
quod justum hujusmodi est applicatio quaedam universali et primae mensurae ad materiam difformem et
mutabilem; et de hujusmodi justo loquitur Philosophus.
RA3
Ad tertium dicendum, quod circa praecepta Decalogi, secundum quod ad Decalogum pertinent, nunquam Deus
contrarium fieri praecepit. Prohibitio enim furti ad Decalogum pertinet inquantum res furata aliena est ab
accipiente. Retenta ergo hac conditione, si res illa fiat ipsius accipientis, jam non erit contra Decalogum. Hoc
autem non solum Deus, qui est omnium Dominus, facere poterat, sed etiam quandoque homines auctoritatem
habentes, rem quae unius fuerat alteri conferunt, ex aliqua causa. Potest tamen Deus in aliquibus factis
conditiones contrarias Decalogo auferre, qui et naturam mutare potest, quod homo facere non potest; sicut ab ea
quae non est matrimonio juncta, potest auferre hanc conditionem non suam, sine hoc quod uxor plenaria fiat, ut
sic accedere ad eam non sit contra Decalogum.
RA4
Ad quartum dicendum, quod non prohibetur in Decalogo occisio simpliciter, sed occisio ejus qui mortem pati
non debuit.
RA5
Ad quintum dicendum, quod non est eadem ratio de praeceptis Decalogi, et de aliis praeceptis legis, ut ex
praedictis patet.
1318

