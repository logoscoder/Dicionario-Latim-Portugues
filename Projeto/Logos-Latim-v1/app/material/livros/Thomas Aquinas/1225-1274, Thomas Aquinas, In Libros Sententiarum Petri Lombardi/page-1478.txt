Praeterea, frons est locus nudus et patens.
Sed hic de facili sordes contrahit. Cum ergo chrisma sit servandum ab omni inquinamento, videtur quod non
congrue fiat unctio in fronte.
SC1
Sed contra, in confirmatione datur spiritus sanctus ad robur. Sed robur in fronte significatur, ut patet Ezech. 3, 8:
ecce dedi... Frontem tuam duriorem frontibus eorum. Ergo in fronte debet fieri unctio confirmationis.
SC2
Praeterea, apocal. 7, 3, Angelus dicit: quoadusque signemus servos Dei vivi in frontibus eorum.
Sed episcopi dicuntur Angeli, ut patet Apoc. 3.
Ergo eorum est in fronte signare.
CO
Ad secundam quaestionem dicendum, quod homo potest impediri a libera et aperta confessione nominis Christi
propter duo; scilicet propter timorem mortis, et propter confusionem, quae est timor ignominiae. Utriusque
autem signum praecipue in facie manifestatur: quia pallescunt timentes, et rubent verecundati, ut dicitur in 4
ethic., et praecipue in fronte quae est pars magis aperta, et imaginationi, ex qua procedunt passiones praedictae,
vicina; et ideo cum confirmatio detur ad liberam confessionem nominis Christi, convenienter unguntur
confirmati in fronte.
RA1
Ad primum ergo dicendum, quod unctio quae datur in vertice a sacerdote, significat dignitatem regalem et
sacerdotalem in baptizato, quia incipit esse de numero illorum quibus dicitur: vos estis gens sancta, regale
sacerdotium, 1 Petr. 2, 9; et ideo in vertice fit ad signandum eminentiam dignitatis collatae. Sed unctio
confirmationis datur ad fortiter defendendam dignitatem acceptam, quod amplius est; et ideo in loco publico dari
debet.
RA2
Ad secundum dicendum, quod non datur hoc sacramentum ad confessionem simpliciter, sed ad libertatem
confessionis; et ideo debet dari ubi apparent illae passiones quae liberam confessionem impedire possunt.
RA3
Ad tertium dicendum, quod ex hoc non est periculum: quia ligatur frons confirmati quousque desiccetur locus; et
postmodum etiam secundum Hugonem, debet esse sub quadam disciplina custodiendi chrisma, ne scilicet caput
lavet usque ad septem dies propter septem dona spiritus sancti, sicut etiam ecclesia septem diebus adventum
spiritus sancti in discipulos celebrat.
Articulus 3C
AG1
Ulterius. Videtur quod confirmatio possit iterari.
Sicut enim confirmatio datur ad robur fidei, ita eucharistia ad robur caritatis. Sed eucharistia iteratur. Ergo et
confirmatio.
AG2
Praeterea, si morbus iteratur, et medicina iterari debet. Sed morbus contra quem datur hoc sacramentum, potest
iterari, scilicet spiritualis infirmitas.
Ergo et sacramentum debet iterari.
SC1
Sed contra, sicut in baptismo imprimitur character, ita et in confirmatione. Sed baptismus non iteratur. Ergo nec
confirmatio.
CO
Ad tertiam quaestionem dicendum, quod sacramentum quod habet effectum semper permanentem, non potest
iterari sine injuria sacramenti: et quia in confirmatione imprimitur character, qui est indelebilis, ideo non debet
iterari.
RA1
Ad primum ergo dicendum, quod eucharistia non imprimit characterem; nec illud quod est res et sacramentum,
est aliqua forma recepta in recipiente sacramentum, sicut est in confirmatione; et ideo non est similis ratio.
RA2
Ad secundum dicendum, quod confirmatio datur contra infirmitatem, prout est contracta per originale peccatum;
et sic non redit, quamvis infirmitas actualis peccati redeat.
EX
Donatio spiritus sancti ad robur. Contra. Panis cor hominis confirmat; psalm. 103. Ergo magis pertinet ad
eucharistiam quam ad confirmationem.
Et dicendum, quod per eucharistiam roboratur caritas, per hoc autem sacramentum fides: in his enim duabus
virtutibus tota virtus spiritualis aedificii consistit. Vel dicendum quod caritas perficit et roborat ad standum in

1478

