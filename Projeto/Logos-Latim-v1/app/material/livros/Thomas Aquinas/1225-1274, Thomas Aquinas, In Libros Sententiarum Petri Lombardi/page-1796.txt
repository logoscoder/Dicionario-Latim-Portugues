illis qui in hac vita poenitentiam non complent etc.. Circa primum tria facit: primo ostendit quod usque ad finem
vitae manet poenitentiae locus; secundo objicit in contrarium, ibi: Augustinus tamen de poenitentiam
differentibus ita scribit; tertio solvit, ibi: sed quare hoc dixit Augustinus? ubi ex verbis Augustini ostendit quare
non sit poenitentia differenda usque ad finem vitae, propter duo: primo propter poenitendi difficultatem; secundo
propter poenam Purgatorii quae restat, ibi: sed si etiam sic conversus vita vivat, et non moriatur; non
promittimus quod evadat omnem poenam.
Si vero quaeritur de illis qui in hac vita poenitentiam non complent... Idem dicimus de istis esse sentiendum et de
his qui in extremis poenitent.
Hic ostendit quod poena Purgatorii restat post hanc vitam eis qui hic condignam satisfactionem non agunt; et
circa hoc duo facit: primo ostendit hoc de illis qui poenitentiam injunctam non explent; secundo ostendit idem de
illis quibus condigna satisfactio non est injuncta, ibi: si vero de illo quaeritur qui satisfactionem injunctam
impleverit, quae ignorantia vel negligentia sacerdotis, peccato condigna non fuit, utrum de vita migrans ab omni
peccato liber sit; idem respondeo.
Solet etiam quaeri, utrum satisfactionis lex morituris sit imponenda. Hic ostendit qualiter sit agendum cum illis
qui in fine poenitent; et circa hoc duo facit: primo ostendit hoc quantum ad satisfactionis injunctionem; secundo
quantum ad reconciliationem: sciendum etiam, quod tempore necessitatis non est neganda poenitentia, vel
reconciliatio poenitentibus. Ubi duo facit: primo ostendit quod tempore ultimae necessitatis non est reconciliatio
deneganda poenitenti; secundo ostendit quod alio tempore simplex sacerdos reconciliare poenitentem non potest
inconsulto episcopo, ibi: non debet tamen presbyter poenitentem reconciliare inconsulto episcopo, nisi ultima
necessitas cogat.
Hic quaeruntur quinque: 1 utrum aliquis in extremo vitae suae per poenitentiam possit consequi veniam
peccatorum; 2 de poena quam sacerdos ad satisfaciendum imponit; 3 de relaxatione hujusmodi poenae per
indulgentias; 4 quis possit indulgentias dare; 5 quibus prosint.
|a1 Articulus 1: Utrum aliquis in extremo vitae suae poenitere possit.
Articulus 1A
AG1
Ad primum sic proceditur. Videtur quod in extremo vitae suae aliquis poenitere non possit. 2 machab., 9, 13,
dicitur de Antiocho: orabat scelestus Dominum, a quo non erat misericordiam consecuturus. Hic autem in fine
vitae suae erat.
Ergo videtur quod in fine poenitentes veniam non consequuntur.
AG2
Praeterea, omnis vere poenitens peccata dimittit.
Sed ille qui in fine vitae poenitet, non dimittit peccata, sed a peccatis dimittitur; quia tunc vult poenitentiam
agere, quando peccare non potest, ut in littera dicitur. Ergo videtur quod tunc non consequatur veniam.
AG3
Praeterea, contritio, quae est pars poenitentiae, habet annexum propositum confitendi et satisfaciendi.
Sed hoc propositum habere non potest qui in fine poenitet; quia nullus proponit quod scit sibi impossibile. Ergo
non potest conteri; et ita non consequitur veniam.
SC1
Sed contra est, quia latro in fine vitae suae poenitens misericordiam invenit, audiens, Luc. 23, 43: hodie mecum
eris in Paradiso.
SC2
Praeterea, sapientia Dei et misericordia vincit humanam malitiam. Sed homo potest usque ad extremum vitae
peccare. Ergo potest usque tunc de peccatis per divinam misericordiam veniam consequi.
CO
Respondeo dicendum ad primam quaestionem, quod Deus, qui dat omnibus abundanter, nulli gratiam denegat
qui quod in se est facit ut se ad gratiam praeparet. Haec autem praeparatio, sicut supra, dist. 17, quaest. 1, art. 3,
quaestiunc. 1, 2, 3 et 4, dictum est, fit per motum liberi arbitrii; unde quamdiu manet homini usus liberi arbitrii
in hac vita, in qua nondum est confirmatum ad malum, potest se praeparare ad gratiam, de peccatis dolendo; et
gratiam remissionis peccatorum consequitur.
RA1
Ad primum ergo dicendum, quod veniam consecutus fuisset, si vere poenituisset. Sed non habuit veram
poenitentiam; quia non ex amore justitiae de peccatis commissis dolebat, sed timore poenae quam expectabat,
vel dolore poenae quam sustinebat: et hoc etiam multis in fine poenitentibus contingit; quia non est facile ut
affectus quem homo toto tempore vitae suae inclinavit in aliquid, subito ad contrarium retrahat; nec tamen est
impossibile, quia liberum arbitrium non cogitur ex habitu acquisito, nec providentiae Dei potest terminus
praefigi, per quam etiam in extremo vitae verae poenitentiae motus inspiratur quandoque.
RA2
1796

