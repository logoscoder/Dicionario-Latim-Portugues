Respondeo dicendum, quod verorum quaedam sunt naturali rationi proportionata, quaedam naturalem rationem
excedunt. Illa naturalem rationem excedunt quae non possunt concludi ex primis principiis per se notis. Cum
enim prima principia sint sicut instrumenta intellectus agentis, ut Commentator dicit in 3 de anima, oportet ea
esse proportionata virtuti ejus, sicut organa corporalia sunt proportionata virtuti motivae; unde quae ex primis
principiis concludi non possunt, naturale lumen intellectus excedunt.
Hujusmodi autem sunt ea quae fidei sunt, et futura contingentia, et hujusmodi: et ideo horum verorum cognitio
sine lumine gratiae gratis datae haberi non potest, sicut lumen fidei, et etiam prophetiae, et aliquid hujusmodi. Si
autem loquamur de illis veris quae naturali rationi proportionata sunt, sciendum est quod circa hoc est duplex
opinio.
Quidam enim dicunt, ut supra dictum est, quod intellectus agens est unus omnium, intellectum agentem Deum
esse dicentes: et cum intellectus agens se habeat hoc modo ad intelligibilia sicut lucidum ad visibilia, volunt
quod sicut non potest videri aliquid visibile nisi per emissionem radii corporalis, ita non possit intelligi aliquid
intelligibile sine nova emissione radii spiritualis, qui est gratia gratis data. Sed haec positio conveniens non est,
ut supra dictum est, dist. 17, qu. 2, art. 2: non enim intellectus agens est aliqua substantia separata, vel Deus, ut
quidam theologi dicunt, vel intellectiva, ut plures Philosophorum, ut supra dictum est, sed naturalis virtus ipsius
rationalis animae.
Nec tamen oportet, hac positione supposita, ut semper nova infusio gratiae fieret in cujuslibet veri cognitione; eo
quod infusio et emanatio spiritualium donorum non est successiva per modum motus; sed est fixa et permanens;
unde secundum unam irradiationem spiritualem, intellectus possibilis ad omnia sibi proportionata cognoscenda
perficeretur.
Aliorum vero opinio est, quod intellectus agens sit quaedam potentia animae rationalis; et hanc sustinendo, non
potest rationabiliter poni, quod oporteat ad cognitionem veri, talis de quo loquimur, aliquod aliud lumen
superinfundi: quia ad hoc verum intelligendum sufficit recipiens speciem intelligibilem, et faciens speciem esse
intelligibilem in actu: et utrumque est per virtutem naturalem ipsius animae rationalis; nisi forte dicatur, quod
intellectus agens insufficiens est ad hoc; et ita natura humana aliis imperfectior esset, quae non sibi sufficeret in
naturalibus operationibus. Et ideo dicendum est, quod haec vera, sine omni lumine gratiae superaddito, per
lumen naturale intellectus agentis cognosci possunt.
RA1
Ad primum ergo dicendum, quod sicut Deus operatur in natura, et continet virtutem naturalem; ita etiam operatur
in intellectu, et continet virtutem intellectivam: unde sicut nullum opus naturale est nisi in Deo sicut in
continente, nec ambulatio, nec aliquid hujusmodi; ita etiam nec cognitio veritatis est nisi in spiritu sancto, qui in
intellectu operatur, et ipsum conservat.
RA2
Ad secundum dicendum, quod sicut ibidem in Glossa exponitur, pro tanto dicitur eis Deus revelasse, quia
naturalem rationem eis dedit, et creaturas condidit, in quibus majestas creatoris cognosci poterat, et non per
aliquod lumen gratiae naturali lumini superadditum.
RA3
Ad tertium dicendum, quod sicut dicit Augustinus, 1 de doctrina christ., ille qui docet, similis est ei qui movet
digitum ad aliquid ostendendum; unde sicut homo potest exterius movere digitum ut aliquid ostendat, non autem
potest conferre virtutem visivam; per quam ille qui docetur, doctrinam visibilem advertat; ita etiam potest homo
exterius verba proferre, quae sunt signa veritatis, non tamen veri intelligendi virtutem praebere, quae a solo Deo
est. Pro tanto ergo dicitur ipse solus Deus docere, quia vim intelligendi in nobis continet et causat; non ex hoc
quod in qualibet cognitione veritatis novum lumen gratiae superinfundat.
Qualiter autem diversimode Deus, Angeli et homo docere dicuntur, dictum est supra, dist. 9.
RA4
Ad quartum dicendum, quod ipsum lumen intellectus agentis est quaedam irradiatio primae lucis; secundum
quod dionysius dicit, quod omnes bonitates in creaturis participatae, sunt quidam radii divinae bonitatis; et ideo
non oportet quod huic irradiationi aliud lumen superaddatur in his quae naturali rationi sunt subdita.
RA5
Ad quintum dicendum, quod ipse Deus est causa cujuslibet nostrae cognitionis. Non tamen oportet quod hoc fiat
per influxum alicujus gratiae, sed per influxum naturalis luminis, quod quidem lumen ab ipso est.
EX
Ut sine hac credant hominem posse facere omnia Dei mandata. Intelligebant, ut simpliciter impleri possint,
secundum quod sunt efficacia ad vitam aeternam promerendam.
Ad hoc tamen juvante nos per suam legem atque doctrinam, ut discamus quae facere et quae sperare debeamus.
Ex hoc patet quod Pelagius ponebat eorum quae in lege sunt, aut quae ad fidem pertinent, cognitionem a nobis
haberi non posse per naturalem virtutem rationis; et in hoc recte sentiebat.
Recte a mortalibus vivi non potest. Ut intelligatur rectitudo quae est necessaria ad opus meritorium.
Nec tamen sequitur, si hoc non potest homo sine gratia, quod non possit cavere transgressionem futuram, sicut
Pelagius videbatur arguere, ex uno aliud volens concludere.
664

