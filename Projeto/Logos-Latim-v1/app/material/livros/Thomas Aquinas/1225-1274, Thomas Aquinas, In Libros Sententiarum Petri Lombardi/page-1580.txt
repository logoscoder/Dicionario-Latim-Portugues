AG4
Praeterea, hoc sacramentum magis operatur in sumente quam in alio; alias frustra quis assumeret.
Sed offertur sacrificium ecclesiae pro aliquibus impiis ut convertantur, et non frustra. Ergo et in ipso qui sumit,
mortalia peccata delet.
SC1
Sed contra, Augustinus ad renatum: quis offerat corpus Christi nisi pro his qui sunt membra Christi? sed illi qui
sunt membra Christi, non habent peccatum mortale.
Ergo virtute hujus sacramenti non delentur mortalia.
SC2
Praeterea, hoc sacramentum non habet aliquem effectum in indigne accedentibus. Sed quicumque accedit cum
mortali, indigne accedit. Ergo non percipit effectum hujus sacramenti; et ita non delet mortalia.
CO
Ad secundam quaestionem dicendum, quod effectus sacramenti, ut dictum est, respondet his quae exterius in
sacramento geruntur. Exterius autem usus hujus sacramenti est per manducationem, quae non debetur nisi rei
viventi; et ideo effectus hujus sacramenti praesupponit vitam in sumente. Et quia peccatum mortale vitam
spiritualem tollit, ideo hoc sacramentum non est ad abluenda peccata mortalia in sumentibus, sed illos solum
defectus qui cum vita esse possunt.
RA1
Ad primum ergo dicendum, quod sicut innocentius dicit, hujusmodi locutiones sunt impropriae.
Dicitur enim hoc sacramentum scelera vel crimina abluere vel tollere, inquantum ea impedit, contra ipsa robur
ministrando. Vel dicendum, quod in aliquo potest esse peccatum mortale, qui ejus conscientiam non habet; et
talis si devote accedit, veniam consequitur, ut supra, dist. 9, quaest. 1, art. 3, quaestiunc. 2, dictum est.
RA2
Ad secundum dicendum, quod baptismus non solum exprimit passionem Christi, sed etiam facit baptizatum
Christo commori. Et quia corruptio unius est generatio alterius, generatio autem est motus in vitam, et non
praesupponit vitam, sed privationem ejus; ideo per baptismum possunt peccata mortalia dimitti virtute passionis,
non autem per eucharistiam, per cujus sumptionem homo non significatur commori Christo, sed fructu mortis
Christi refici, quod vitam praesupponit.
RA3
Ad tertium dicendum, quod gratia quam eucharistia confert, quantum est de se, habet virtutem mortalia delendi.
Sed ratione ordinis quem habet ad vitam quam praesupponit, mortalia invenire non potest, et ideo nec ea delere.
Si autem inveniat in subjecto, non in conscientia, nihilominus ea delet.
RA4
Ad quartum dicendum, quod eucharistia non solum est sacramentum, sed etiam est sacrificium.
Inquantum autem est sacramentum, habet effectum in omni vivente, in quo requirit vitam praeexistere.
Sed inquantum est sacrificium, habet effectum etiam in aliis, pro quibus offertur, in quibus non praeexigit vitam
spiritualem in actu, sed in potentia tantum; et ideo, si eos dispositos inveniat, eis gratiam obtinet virtute illius
veri sacrificii a quo omnis gratia in nos influxit; et per consequens peccata mortalia in eis delet, non sicut causa
proxima, sed inquantum gratiam contritionis eis impetrat.
Et quod in contrarium dicitur, quod non offertur nisi pro membris Christi, intelligendum est pro membris Christi
offerri, quando offertur pro aliquibus ut sint membra.
Articulus 2C
AG1
Ulterius. Videtur quod remittat poenam peccati mortalis. Deus enim pronior est ad miserendum quam ad
puniendum, ut dicit Glossa in principio Hier.. Sed indigne accedens incurrit reatum poenae mortalis peccati.
Ergo digne accedens ab eo absolvitur.
AG2
Praeterea, hoc sacramentum non minus valet vivis quam mortuis. Sed mortuis valet ad remissionem poenae, quia
ad hoc pro eis offertur.
Ergo multo magis vivis.
AG3
Praeterea, veritas est majoris efficaciae quam figura. Sed sacrificia veteris testamenti in satisfactionem pro
peccatis mortalibus offerebantur. Ergo multo fortius et hoc, cujus sunt illa figura; et sic remittit mortalium
poenam.
SC1
Sed contra: quicumque non est debitor poenae, statim moriens evolat. Si ergo hoc sacramento poena mortalis
peccati dimitteretur, quilibet munitus hoc sacramento ex hac vita discedens evolaret; quod falsum est.
SC2

1580

