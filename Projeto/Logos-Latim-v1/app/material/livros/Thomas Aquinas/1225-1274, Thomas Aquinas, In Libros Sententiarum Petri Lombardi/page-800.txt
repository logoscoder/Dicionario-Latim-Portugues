Sed infirmitas vel ignorantia, non nominat peccatum aliquod, sed poenam tantum: et ideo ex ea non designatur
speciale peccatum.
RA2
Ad secundum patet responsio per ea quae dicta sunt in corp. Art..
RA3
Ad tertium dicendum, quod peccatum in spiritum sanctum non dicitur ille actus secundus qui ex primo, ut
dictum est, causatur, nisi forte secundum quod virtus primi actus manet in eo; sed ipse primus actus est proprie
peccatum in spiritum sanctum: et ideo non est inconveniens ut ex uno determinato peccato omnia peccata possint
oriri, ut supra dictum est.
RA4
Ad quartum dicendum, quod contrariari gratiae contingit dupliciter. Primo directe per se; et hoc fit dum aliquis
gratiam actualiter despicit, vel aliquid ad gratiam pertinens; et sic opponitur gratiae peccatum in spiritum
sanctum. Secundo indirecte et quasi ex consequenti; et sic omne peccatum mortale gratiae opponitur: quia per
peccatum mortale quaeritur aliquid quod simul cum gratia esse non potest.
RA5
Ad quintum dicendum, quod peccatum mortale quantum ad aliquid est simile morti, et quantum ad aliquid
aegritudini: inquantum enim separat a Deo, qui vita est, mortis similitudinem habet, et haec est mors prima;
inquantum autem adhuc manet possibilitas redeundi ad vitam, habet similitudinem aegritudinis, ducentis ad
mortem condemnationis, quae est mors secunda, quae omnino similitudinem mortis retinet, dum per eam homo a
Deo separatur, et ad vitam gratiae possibilis reditus non est. Sicut autem in aegritudinibus corporalibus quaedam
sunt curabiles, quaedam autem non, quantum est de natura morbi, et hae dicuntur infirmitates ad mortem; ita
etiam in peccatis illa tantum peccatorum mortalium ad mortem dicuntur quae quantum in se est irremissibilia
sunt.
Dicitur ergo peccatum esse mortale a morte prima; sed ad mortem propter mortem secundam.
|a3 Articulus 3: Utrum species peccati in spiritum sanctum convenienter assignentur in littera.
AG1
Ad tertium sic proceditur. Videtur quod inconvenienter assignentur in littera species peccati in spiritum sanctum.
Nullus enim desperare potest, credens remissionem peccatorum in ecclesia fieri.
Sed negare remissionem peccatorum est infidelitatis.
Ergo desperatio est species infidelitatis, et non peccati in spiritum sanctum.
AG2
Praeterea, illud quod est infinitum, nullus potest nimis extendere. Sed misericordia Dei infinita est. Ergo nullus
peccat ex hoc quod Dei misericordiam nimis extendat; et ita videtur quod nimis praesumere de Dei misericordia,
non sit peccatum in spiritum sanctum, vel species ejus.
AG3
Praeterea, accidentia non constituunt speciem.
Sed impoenitentia est quoddam accidens peccati, sicut duratio cujuslibet rei est accidens ejus, quod solum
impoenitentia dicere videtur, ut scilicet in peccatum usque ad mortem duret. Ergo impoenitentia non est aliqua
species peccati.
AG4
Praeterea, praeteritum et futurum non diversificant speciem. Sed impoenitentia et obstinatio non differunt nisi
secundum praeteritum et futurum: quia impoenitentia est ex hoc quod de praeteritis commissis homo non
poenitet; obstinatio autem est in hoc quod futuris committendis firmiter proposito inhaeret. Ergo impoenitentia et
obstinatio non sunt duae species peccati in spiritum sanctum.
AG5
Praeterea, veritas appropriatur filio, qui dicit joan. 14, 6: ego sum via, veritas et vita. Sed peccatum in filium est
quod est contra appropriatum filii. Ergo impugnatio veritatis non est peccatum in spiritum sanctum, sed in
filium.
AG6
Praeterea, invidia est unum capitale vitiorum, ut supra dictum est, dist. 42, art. 3, et non est gravius inter ea. Sed
alia peccata capitalia non ponuntur species peccati in spiritum sanctum. Ergo nec invidentia fraternae gratiae
debet peccatum in spiritum sanctum dici.
AG7
Praeterea, oppositorum generum diversae sunt species. Sed peccatum in spiritum sanctum, quod est ex certa
malitia, ex opposito dividitur contra peccatum in patrem vel filium, quod est ex infirmitate vel ex ignorantia.
Cum igitur quodlibet peccatum praedictorum, ut desperatio, praesumptio, et hujusmodi, possit ex infirmitate vel
ex ignorantia accidere: videtur quod non convenienter assignetur species peccati in spiritum sanctum.
AG8

800

