|a1 Articulus 1: Utrum fortitudo quae est donum, differat a fortitudine quae est virtus.
Articulus 1A
AG1
Ad primum sic proceditur. Videtur quod fortitudo quae est donum, non differat a fortitudine quae est virtus. Quia
secundum dionysium in cael.
Hierar., spiritualium proprietates ex nominibus nos oportet accipere. Sed habitus virtutis et doni communicant in
nomine fortitudinis.
Ergo communicant in proprietate; et ita videntur esse idem secundum rem.
AG2
Praeterea, Gregorius dicit in 1 Moralium, quod fortitudo est quae dat confidentiam trepidanti; et loquitur de dono
fortitudinis. Sed hoc idem pertinet ad fortitudinem quae est virtus, quia est circa timores imperturbatus virtuosus
fortis, ut dicitur in 3 ethic..
Ergo sunt idem.
AG3
Praeterea, donum, ut dictum est, differt a virtute, inquantum excedit ipsam. Sed fortitudinis virtus, cum sit circa
difficillimum, quod est mors, non potest excedi ab aliquo. Ergo donum fortitudinis non differt a fortitudine
virtute.
SC1
Sed contra, diversorum generum et non subalternatim positorum, diversae sunt species et differentiae, secundum
Philosophum in antepraedicamentis.
Sed donum et virtus sunt hujusmodi genera.
Ergo fortitudo quae est in genere doni differt a fortitudine quae est in genere virtutis.
SC2
Praeterea, in Lib. De spiritu et anima dicitur, quod fortitudinis est non tantum terrenas cupiditates reprimere, sed
penitus oblivisci.
Sed cupiditates non sunt materia fortitudinis quae est virtus. Ergo oportet quod intelligatur de dono fortitudinis;
et ita videtur quod non sit una fortitudo quae est donum, et quae est virtus.
CO
Respondeo dicendum ad primam quaestionem, quod dona a virtutibus, ut dictum est, differunt, inquantum dona
altiori modo operantur; et secundum hoc oportet accipere differentiam doni fortitudinis a fortitudinis virtute.
Modus autem unicuique ex propria mensura praefigitur, ut dictum est prius. Unde sciendum est, quod fortitudinis
virtus mensuram sui actus habet humanas vires; unde ea quae supergrediuntur vires hominis, neque aggreditur,
neque sustinet. Unde Philosophus in 3 ethic. Dicit, quod fortis est instupefactibilis ut homo, in his scilicet
terribilibus quae sunt secundum hominem. Sed donum fortitudinis habet pro mensura sui actus divinam
potentiam, de cujus auxilio confidit, sicut dicitur in Psal. 17, 30: in Deo meo transgrediar murum, idest omne
quod posset humanae infirmitati obviare.
RA1
Ad primum igitur dicendum, quod fortitudo donum et virtus conveniunt in aliqua proprietate, quia utrumque est
ad aliquid difficile sustinendum; sed non oportet quod sint omnino idem in re.
RA2
Ad secundum dicendum, quod trepidatio ex duobus potest consurgere. Uno modo tantum ex difficultate
adversantium; et hanc trepidationem reprimit fortitudinis virtus. Alio modo ex difficultate adversantis simul et
infirmitate hominis ad resistendum, vel etiam impotentia; et hanc trepidationem reprimit donum fortitudinis ex
fiducia divini auxilii.
RA3
Ad tertium dicendum, quod virtus fortitudinis est circa difficillima secundum genus, non tamen secundum
comparationem ad operantem, quia non excedunt vires ejus: sed fortitudinis donum etiam est circa illa quae
excedunt humanam facultatem; nec tamen stulte, quia non excedunt facultatem divinae potentiae cui donum illud
innititur.
Articulus 1B
AG1
Ulterius. Quaeritur, quis sit actus ejus in via. Et videtur quod non habeat unum actum.
Quia, sicut communiter dicitur, fortitudo exequitur in illis ad quae non omnes tenentur, in quibus etiam
consilium dirigit, sicut sunt opera supererogationis.
Sed haec non possunt reduci ad unum actum secundum speciem, cum hujusmodi opera fere secundum omnes
virtutes inveniantur. Ergo fortitudo non habet unum actum secundum speciem.
AG2

1281

