his quae sunt mala ex genere; sicut etiam in proposito patet de illo qui verum dicit, ne ei credatur, si aestimet
quidquid dixerit, sibi non credi. Ergo intentio fallendi non debet poni in definitione mendacii.
AG5
Praeterea, ille qui joco mentitur, fallere non intendit, quia scit sibi non credi. Sed tamen jocosum mendacium
inter mendacia reputatur. Ergo intentio fallendi non debet poni in definitione mendacii.
CO
Respondeo dicendum, quod duobus modis in actibus humanis contingit esse peccatum.
Uno modo ex ipsa natura facti, quod in se malum est, sicut in illis quae sunt mala ex genere. Alio modo ex abusu
scientis, sicut cum quis ea quae sunt bona ex genere, ex intentione prava facit. Mendacium ergo utrumque
istorum complectitur: quia quantum est de se, inordinatum est. Et quia inordinatio in significando non potest esse
nisi ex falsitate significationis, ideo in mendacio falsa significatio includitur. Falsa autem significatio ad
rationem peccati in moralibus non sufficit, cum non sit in potestate hominis verum significare, sicut nec verum
scire. Unde oportet quod sit talis falsa significatio in mendacio, qua quis volens a recto deviet. Hoc autem non
est, nisi quando sciens falsum loquitur, quia ignorans non voluntarius est.
Ex hoc autem ipso quod aliquis scienter falsum loquitur, falsitatem intendit significare; et ideo completivum in
definitione mendacii ponitur intentio fallendi, sed quasi materiale falsa vocis significatio.
RA1
Ad primum ergo dicendum, quod mentiri et mendacium in hoc differunt, quia mendacium nominat aliquid quod
secundum se est de genere malorum per abstractionem suam; mentiri autem ratione suae concretionis importat
obliquitatem, sive peccatum ex parte dicentis. Unde aliquis dicendo illud quod secundum se a vero non deviat, si
secundum suam opinionem deviet, mentitur; non autem quod dicit, est mendacium.
RA2
Ad secundum dicendum, quod vox homini principaliter data est ad significandum. Unde omne signum quo quis
aliquid significat, nomine vocis intelligitur, et eo mendacium perfici potest, sicut patet in signis et nutibus
monachorum; sicut et omnes alii sensus sortiuntur nomen visus, qui est principalior inter eos.
RA3
Ad tertium dicendum, quod finis est duplex.
Unus qui est proprius alicui virtuti vel vitio, et commensuratur objecto ejus; et hujusmodi finis intentio ad
speciem virtutis vel vitii pertinet sicut et voluntas objecti: aequaliter enim est essentiale fortitudini velle sustinere
difficilia, et intendere bonum, quod est secundum habitum. Alius est finis communis, sicut felicitas respectu
omnium virtutum; et intentio hujusmodi finis non specificat virtutem.
Intentio autem quae in definitione mendacii ponitur, est finis proprii, et objecto proportionati. Sicut enim verax
vera loquitur amore veri, ita mendax falsum loquitur falsitatem intendens.
RA4
Ad quartum dicendum, quod ex hoc ipso quod factum quod est de genere bonorum, fit perversa intentione alicui
vitio appropriata, ad speciem illius vitii trahitur, sicut qui vadit ad ecclesiam ut furetur: unde et vera vocis
significatio, quando intentione fallendi fit, ad speciem mendacii trahitur.
RA5
Ad ultimum dicendum, quod intentio fallendi potest intelligi dupliciter. Uno modo respectu fallaciae prout est in
ipso fallente tantum; alio modo prout est in fallente et in eo qui fallitur. Quicumque enim falsum loquitur,
quantum est in se, fallit, quamvis non semper aliquis per ejus verbum fallatur. Quicumque ergo sciens, falsum
loquitur, fallaciam intendit secundum quod est in fallente.
Unde ista intentio fallendi communis est omni mendacio. Sed intentio qua aliquis intendit fallaciam non solum ut
ipse fallat, sed ut alii fallantur, non est in mendacio jocoso: unde minimum habet de ratione mendacii.
|a2 Articulus 2: Utrum divisio mendacii in littera sit conveniens.
AG1
Ad secundum sic proceditur. Videtur quod inconvenienter mendacium dividatur in littera. Ea enim quae
secundum accidens sunt, cum infinita sint, dimittenda sunt. Sed mendacio, inquantum hujusmodi, accidit quod
fiat loco, vel commodo, vel damno alicujus. Ergo secundum ista inconvenienter dividitur mendacium.
AG2
Praeterea, secundum Philosophum in 4 ethic., ludus, cum sit quaedam requies, utilis est ad vitam etiam
virtuosam. Sed mendacium officiosum dicitur quod fit ad utilitatem alicujus, jocosum autem quod fit causa joci.
Ergo mendacium jocosum in officioso includitur, nec deberet contra ipsum dividi.
AG3
Praeterea, Philosophus in 4 ethic., dicit, quod aliquis fallax est qui nullius gratia majora existentibus fingit. Sed
mendacium jocosum, officiosum, et perniciosum alicujus causa fit. Ergo est aliquod mendacium praeter ista tria.
AG4
Praeterea, Augustinus ponit octo mendacii genera. Ergo insufficienter per tria tantum dividitur.
AG5
1324

