Illud enim quod ponitur in definitione alicujus ut genus, non distinguitur ab ipso, sicut animal ab homine. Sed
secundum Hilarium: imago est rei ad rem coaequandam imaginata et indiscreta similitudo.
Ergo imago et similitudo distingui non debent.
AG2
Praeterea, secundum quorumdam opinionem homo in gratuitis creatus non est. Sed innocentia et justitia ad
gratiam pertinent. Ergo inconvenienter similitudo, in qua homo factus est, per justitiam et innocentiam exponitur
in littera.
AG3
Praeterea, cognitio et amor nominant actum vel passionem. Sed actus et passio non semper remanent in animo.
Cum ergo imago semper maneat, videtur quod inconvenienter imago secundum dilectionem vel cognitionem
assignetur.
AG4
Praeterea, amor ad voluntatem pertinet.
Voluntas autem est pars imaginis. Ergo inconvenienter distinguitur similitudo ab imagine per hoc quod
similitudo in amore virtutis consistit.
AG5
Praeterea, voluntas ad cognitionem non pertinet, et tamen pars imaginis ab Augustino ponitur.
Ergo videtur quod inconvenienter dicatur imago ad cognitionem veritatis pertinere.
AG6
Praeterea, natura intellectualis ad essentiam animae pertinet. Sed naturam intellectualem sequitur imago, ut
dictum est. Ergo videtur inconvenienter dici, quod similitudo ad essentiam pertineat, imago vero ad alia quae
sunt in anima.
CO
Respondeo dicendum, quod in ratione imaginis includitur similitudo, et non e converso; unde si similitudo contra
imaginem distinguatur, oportet specialiter sumi similitudinem quae deficit a ratione imaginis: sicut proprium
condividitur definitioni, non secundum nomen commune quod de definitione praedicatur, sed secundum illam
rationem determinate acceptam qua deficit a perfectione definitionis. Cum ergo imago importet imitationem in
his quae pertinent ad speciem demonstrandam, oportet quod similitudo accipiatur in eo quod deficit a
demonstratione specialis naturae.
Hoc autem contingit dupliciter: aut quia est prius et communius quam sit natura speciei, sicut proprietates
consequentes naturam generis: aut quia est posterius his quae speciem demonstrant, ut accidentia consequentia
principia individui. Si ergo accipiatur defectus primo modo, sic est ultima distinctio quae in littera assignatur:
secundum hoc enim dicitur similitudo secundum convenientiam in illis quae consequuntur essentiam, inquantum
est essentia, et non inquantum est intellectualis, ut incorruptibile et indivisibile et hujusmodi; imago autem
attenditur secundum ea quae proprie intellectualem naturam consequuntur. Si autem attendatur defectus ex hoc
quod est posterius, hoc est dupliciter: quia aut hoc est secundum ordinem potentiae naturalis ad potentiam: et sic
primum demonstrans naturam intellectualem est potentia cognoscitiva et actus ejus, et posterius erit voluntas et
actus ejus, quae consequitur apprehensionem cognoscitivae virtutis; et sic erit secunda distinctio, quia imago
pertinebit ad cognitionem veritatis, quae est primum demonstrans naturam intellectualem, similitudo autem ad
amorem virtutis: aut secundum ordinem potentiae ad habitum; et sic erit prima distinctio, secundum quod imago
pertinet ad potentias, scilicet memoriam, intelligentiam, et voluntatem; similitudo vero ad habitus consequentes,
scilicet innocentiam, et justitiam.
RA1
Ad primum ergo dicendum, quod similitudo communiter sumpta, non dividitur contra imaginem; sed similitudo
deficiens a ratione imaginis, sicut proprium contra definitionem.
RA2
Ad secundum dicendum, quod etiam si ponatur homo non creatus in habitibus gratuitis, constat tamen eum esse
creatum in habitibus naturalibus integris et perfectis: et quantum ad hoc similitudo attenderetur.
RA3
Ad tertium dicendum, quod potentiae innotescunt per actus et passiones: et ideo per cognitionem et amorem
debet intelligi potentia cognoscitiva et amativa, quae est voluntas.
RA4
Ad quartum dicendum, quod ratio illa non valet, quia procedit ex diversis distinctionibus: nec est inconveniens ut
secundum unam distinctionem aliquid pertineat ad imaginem, et secundum aliam pertineat ad similitudinem:
quia in una comparatione potest aliquid accipi ut prius aliquo, quod in alia accipitur ut posterius respectu
alterius: secundum quem modum possunt comparari potentiae intellectivae naturae ad habitus, quibus
inveniuntur priores, vel una ad alteram, et sic est una prior altera. Et ita sicut aliquid est prius et posterius in
aliqua comparatione diversimode acceptum: ita etiam potest ad imaginem et similitudinem pertinere ratione
praedicta.
RA5
543

