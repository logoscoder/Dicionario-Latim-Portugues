Ad sextum dicendum, quod cujuslibet agentis habentis situm, actio prius recipitur in medio quam in termino; non
tamen oportet quod recipiatur in utroque eodem modo; sed secundum quod exigit dispositio utriusque, sicut
ponit exemplum Commentator in 8 physic., de pisce qui retentus in reti, stupefacit manum praeter hoc quod
stupefaciat rete, quae stupefactionis capax non est, et tamen secundum aliquem modum rete alteratur ex virtute
piscis. Ita etiam oportet quod virtutes superiorum stellarum prius recipiantur in mediis orbibus quam in inferiora
corpora, quamvis non eosdem effectus utrobique habeant.
|a3 Articulus 3: Utrum corpora superiora habeant causalitatem super motus liberi arbitrii.
AG1
Ad tertium sic proceditur. Videtur quod corpora superiora habeant causalitatem etiam super motus liberi arbitrii.
Dionysius enim, in 4 cap.
De divin. Nom. De corporibus caelestibus tractans, ea, inquit, quae sunt in tempore determinant et numerant et
ordinant et continent. Sed opera quae sunt ex libero arbitrio sunt in tempore. Ergo determinantur et ordinantur
virtute corporum caelestium.
AG2
Praeterea, omne quod non est eodem modo se habens, oportet reducere in causam semper eodem modo se
habentem: quia contingentia procedunt ex necessariis et difformia ab uniformibus.
Sed actus ex libero arbitrio dependentes maxime sunt variabiles. Ergo oportet eos reducere in motus caelestes
sicut in causas uniformes.
AG3
Praeterea, sicut se habet movens et mobile ad aliud movens et mobile; ita se habet motus ad motum.
Sed motor corporis caelestis est nobilior motore corporis humani, et potens in ipsum imprimere; et similiter
corpus caeleste in corpus humanum.
Ergo et motus caelestis est aliquo modo causa operum humanorum, quae ex libero dependent arbitrio.
AG4
Praeterea, praecognitio aliquorum futurorum non potest accipi nisi ex illis in quibus illa futura sunt aliquo modo
sicut in causis; sive per se cognoscantur causae illae, sive per aliquos effectus, qui dicuntur earum signa, et per
consequens aliorum effectuum. Sed praecognitiones operum humanorum ex libertate arbitrii dependentium
accipiuntur ex motibus caelestibus, sicut patet ex astrologis, qui multa de his divinando praedicunt. Ergo videtur
quod corpora caelestia habeant causalitatem super ea quae ex libertate arbitrii dependent.
SC1
Sed contra, sicut dicit Philosophus, agens oportet esse praestantius patiente. Sed corpus caeleste est multo
inferius in ordine entium quam anima rationalis. Ergo non potest in ipsa agere, ut causet aliquem effectum ejus.
SC2
Praeterea, ut probat Philosophus in nobis est bonos vel malos esse. Sed boni vel mali efficimur per actus nostros.
Ergo in nobis est quod bonos actus nostros faciamus. Ergo non causantur ex aliqua virtute vel impressione
virtutis caelestis.
CO
Respondeo dicendum, quod cum propria rei operatio sequatur naturam ipsius, illud tantum causa operationis esse
potest quod aliquo modo naturam in esse producit: et ideo, cum actus ex libertate arbitrii procedentes, ex hoc
quod voluntarii sunt et in potestate nostra, actus humani proprie dicantur; non possunt in aliquam causam directe
reduci quae ipsius animae causa non sit; et ideo secundum diversas positiones de causalitate rationalis animae,
consecutae sunt diversae opiniones de operibus humanis.
Quidam enim antiqui Philosophi sensum et intellectum idem esse dixerunt, intantum quod sicut ex
transmutatione corporis transmutatur sensus, ita etiam mutaretur intellectus, ut de democrito Philosophus narrat.
Et cum omnes virtutes corporales ex corpore dependentes reducantur in virtutes primorum corporum sicut in
causas, sequebatur quod corpora caelestia directe causalitatem haberent super animam rationalem, et per
consequens supra operationes ejus. Unde ponebant, quod qualis unusquisque est secundum dispositionem quam
ex nativitate sortiebatur secundum impressionem superiorum corporum, talis finis videbatur ei; et secundum hoc
diversificabantur electiones hominum, quibusdam hoc, quibusdam aliud eligentibus.
Haec autem positio reprobata est a philosophis tum quantum ad causam, quia probaverunt intellectum non esse
virtutem corporalem, nec actum ejus proprium organo corporali expleri; tum etiam quantum ad id quod sequitur,
ostendentes bonam vel malam electionem in nostra potestate esse: alias injuste darentur poenae vel praemia.
Similiter etiam damnata est a sanctis tamquam fidei contraria.
Alii vero Philosophi ponentes intellectum a sensu differre in hoc quod ad corpus non dependet, nec corporali
organo suum actum explet, dixerunt nullam virtutem corporalem causalitatem super intellectum humanum
habere, sed omnino ab extrinseco esse, et ideo etiam electionem humanam non dependere ex corporibus
caelestibus nisi per accidens, inquantum videlicet ex dispositione corporis, quam impressio caelestis relinquit,
aliquo modo anima inclinatur ad sequendum affectiones corporis per modum quo passiones corporales rationem
inclinant, et quandoque deducunt. Sed tamen quia ponunt animas humanas creari a Deo mediantibus
530

