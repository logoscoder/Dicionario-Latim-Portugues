Ideo alii dixerunt, quod Angelus, in principio suae creationis, malus fuit, non tamen malitiam a Deo habuit, sed
actu propriae voluntatis.
Haec autem positio vana et erronea est et falsa.
Vana, quia non habet fundamentum firmum per quod probetur, cum malitia Angeli ex voluntate ejus dependeat;
et ideo cum voluntas se habeat ad utrumlibet, ratio inveniri non potest. Erronea est, quia primae opinioni nimis
vicina est et a Magistris damnata. Falsa est, quia impossibile est Angelum in primo instanti suae creationis
peccasse: cujus impossibilitatis haec a quibusdam causa assignatur: quia duarum operationum se consequentium
non potest esse unus terminus: operatio autem Angeli consequitur creationem; unde non potest esse quod idem
sit instans in quo primo est ens, quod est terminus creationis, et in quo primo est malus, quod est terminus
operationis. Sed haec ratio non videtur cogens: quia cum operatio voluntatis Angeli non sit continua, non oportet
quod ultimum ejus differat a principio: principium autem potest esse simul cum termino creationis; unde et
terminus operationis potest esse simul cum termino creationis. Nec potest dici, quod oporteat actum voluntatis
sequi apprehensionem intellectus, nisi ordine naturae: quia de eodem potest simul esse cognitio et voluntas. Nec
iterum potest dici quod oportet collationem praecedere de appetendo: quia intellectus Angeli non est inquisitivus
vel collativus.
Et ideo aliter dicendum, quod cum voluntas non sit nisi boni, non potest esse aliquid volitum nisi apprehendatur
ut bonum ad appetendum; quod si vere est bonum, non est peccatum in appetitu.
Ergo oportet, si est peccatum, quod sit verisimiliter bonum, et non vere bonum. Sed, secundum Augustinum in
libro contra academicos, non potest aliquis judicare verisimile, nisi verum sit cognitum. Ergo oportet ut
intellectus veri boni praecedat intellectum verisimilis boni; et ita appetitus aestimati boni quo malus fit Angelus,
non potest sequi primum actum intellectus secundum quod considerat verum bonum, sed secundum quod
considerat verisimile bonum. Unde cum impossibile sit intellectui creato simul plura intelligere, non potuit in
primo instanti creationis appetitus Angeli esse malus.
RA1
Ad primum ergo dicendum, quod in vasis contumeliae non facit Deus malitiam, sed naturam; sed ordinat
malitiam ad poenam; et iste ordo designatur cum dicitur: in contumeliam. Potest enim designari ordo vel poenae
ad culpam, et hic ordo est a Deo; vel culpae ad naturam, et haec conjunctio non est a Deo. Unde in proposito
tenetur consecutive, non causative.
RA2
Ad secundum dicendum, quod hoc intelligitur de malo poenae, et non de malo culpae; et de hoc infra plenius
agetur, dist. 37.
RA3
Ad tertium dicendum, quod etiam supposito quod homo simul cum Angelo creatus sit, non oportet quod Angelo
existente malo, creatus sit homo: quia non est principalis finis creationis hominis, reparatio ruinae angelicae, sed
quaedam utilitas consequens, ut supra dictum est. Et hanc utilitatem Deus praevidebat, in cujus praescientia
eventus omnium rerum erant.
RA4
Ad quartum dicendum, quod in instanti suae creationis aliquem actum voluntatis habere potuit; non tamen
primus actus potuit esse malus sicut nec prima cognitio falsa.
RA5
Ad quintum dicendum, quod secundum quosdam, in eodem instanti Angelus fuit primo bonus, et post malus, et
illud instans quamvis sit unum re, tamen differt ratione, secundum quod est finis praeteriti et principium futuri.
Sed diversa ratio comparationis non tollit conjunctionem eorum quae sunt in uno instanti; unde sequeretur quod
innocentia et malitia ejus conjungerentur, quod est impossibile.
Ideo alii dicunt, quod in toto tempore praecedenti fuit bonus, sed in istius temporis ultimo instanti est malus: et
sicut non est assignare immediatum instans ante aliud instans, ita nec ultimum instans in quo fuit bonus. Sed ista
ratio bona est, prout inducitur a Philosopho, in 8 physic., tunc quando nunc continuat tempus quietis et motus,
qui semper se tenet cum passione, quae inest subjecto mobili tempore quietis, sive praecedat quies sive sequatur.
Sed si poneretur instans inter duas quietes, vel inter duas partes motus continui, non magis se tenet cum uno
quam cum alio. Non autem dicimus hic quod Angelus per aliquem motum continuum factus sit malus; et ideo
primum instans malitiae suae non est medium inter quietem et motum, sed inter duas quietes. Unde ratio ista non
est ad propositum.
Ideo aliter dicendum, quod est assignare ultimum instans in quo Angelus fuit bonus et primum in quo fuit malus,
nec inter haec instantia fuit tempus medium, quia tempus formaliter est numerus, nec sequitur ipsum continuitas
nisi ex parte motus. Unde cum vicissitudo affectionum in Angelo, per quas est bonus et malus, non sit continua,
nec ordinata ad aliquem motum continuum; numerus earum dicetur tempus, quia secundum prius et posterius se
habent; sed non erit continuum; unde inter ejus instantia non necessario accipietur tempus medium, sicut nec
inter duas unitates numerus.

430

