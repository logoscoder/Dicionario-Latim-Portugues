inveniuntur in corpore mystico. Prima est, inquantum omnia membra ejus sunt unius naturae vel specie vel
genere. Secunda est, inquantum colligata sunt ad invicem per fidem, quia sic continuantur in uno credito. Tertia
est, secundum quod vivificantur per gratiam et caritatem. Quarta est, secundum quod in eis est spiritus sanctus,
qui est ultima perfectio et principalis totius corporis mystici, quasi anima in corpore naturali. Prima autem
dictarum unionum non est unio simpliciter: quia illud in quo est unio haec, non est unum numero, sicut est in
tribus sequentibus: quia per fidem et caritatem in uno credito et amato secundum numerum uniuntur: similiter
spiritus sanctus unus numero omnes replet. Homines igitur infideles non pertinent ad unionem corporis ecclesiae,
secundum quod est unum simpliciter; et ideo respectu horum Christus caput non est nisi in potentia, secundum
scilicet quod sunt unibiles corpori.
Homines autem fideles peccatores pertinent quidem aliquo modo ad unitatem ecclesiae inquantum continuantur
ei per fidem, quae est unitas materialis; non tamen possunt dici membra proprie, nisi sicut membrum mortuum,
scilicet aequivoce.
Et quia unitas corporis ex membris consistit, ideo quidam dicunt, quod non pertinent ad unitatem corporis
ecclesiae, quamvis pertineant ad unitatem ecclesiae; et sicut operationes quae sunt ad alterum, possunt aliquo
modo fieri per membra arida, ut percutere, vel aliquid hujusmodi, non tamen operationes quae sunt animae in
membris; ita nec mali recipiunt spiritualis vitae operationes a spiritu sancto; sed tamen spiritus sanctus per eos
operatur spiritualem vitam in aliis, secundum quod aliis sacramenta ministrant, vel alios docent. Sed homines
fideles in gratia existentes uniuntur secundum tertiam unionem, quae est formalis respectu hujus secundae; et
iterum secundum quartam, quae est completiva totius. Et ideo horum proprie dicitur Christus caput.
RA1
Ad primum ergo dicendum, quod sicut in corpore naturali vires diffusae per omnia membra, differunt numero
secundum essentiam, sed conveniunt in radice una secundum numerum, et praeter hoc habent formam unam
ultimam numero; ita etiam omnia membra corporis mystici habent pro ultimo complemento spiritum sanctum,
qui est unus numero in omnibus: et ipsa caritas diffusa in eis per spiritum sanctum, quamvis differat in diversis
secundum essentiam, convenit tamen in una radice secundum numerum. Radix autem operationis proprie est
ipsum objectum, ex quo speciem trahit: et ideo, inquantum est idem numero amatum et creditum ab omnibus,
secundum hoc unitur omnium fides et caritas in una radice secundum numerum, non solum prima, quae est
spiritus sanctus, sed etiam proxima, quae est proprium objectum.
RA2
Ad secundum dicendum, quod per corpus Christi verum significantur ea quae sunt membra corporis mystici; non
autem ea quae sunt membra aequivoce, idest secundum similitudinem tantum et situm.
RA3
Ad tertium dicendum, quod membrum non judicatur secundum id quod de eo fieri potest, sed secundum id quod
est; unde manus, antequam abscindatur, membrum est, quamvis sit futura abscindi: et similiter qui est in gratia,
membrum est, quamvis postea abscindatur.
RA4
Ad quartum dicendum, quod quamvis Christus nondum fuisset incarnatus tempore patrum veteris testamenti
secundum rem, erat tamen jam incarnatio ipsa in Dei ordinatione, et in fide ipsorum, secundum quam fidem
justificabantur: quia tempora mutata sunt, et non fides, ut dicit Augustinus.
Sed tamen non fuit tanta influentia ante incarnationem, quanta est modo: quia tunc non erat remotum
obstaculum, nec sacramenta gratiae exhibita erant, sicut modo sunt.
RA5
Ad quintum dicendum, quod Christus satisfecit pro tota humana natura sufficienter, non tamen efficienter: quia
non omnes illius satisfactionis participes fiunt; quod ex eorum importunitate est, non ex ipsius insufficientia
satisfactionis.
RA6
Ad sextum dicendum, quod resurrectio ad vitam naturalem erit omnibus communis, non autem ad vitam gloriae:
quia mali in vita naturali tantum conformitatem habuerunt cum membris ecclesiae, non autem in vita gratiae.
Unde ex hoc non sequitur quod sint membra, proprie loquendo.
Articulus 2C
AG1
Ulterius. Videtur quod sit caput tantum animarum.
Quia capitis ad membrum oportet esse continuationem. Sed corpora aliorum hominum non continuantur ad
corpus Christi. Ergo et ipse non est caput hominum quantum ad corpus, sed quantum ad animas tantum.
AG2
Praeterea, ipse influit sensum spiritualem, secundum quod est caput. Sed hujusmodi sensus, non sunt susceptiva
corpora. Ergo Christus, secundum quod homo, non est caput hominum quantum ad corpus, sed quantum ad
animas tantum.
AG3
976

