Unde Augustinus in Lib. De orando Deum: dicuntur fratres in Aegypto crebras quidem habere orationes, sed eas
tamen brevissimas et raptim quodammodo jaculatas, ne illa vigilanter erecta, quae oranti plurimum necessaria
est, per diuturniores moras evanescat atque hebetetur intentio; ac per hoc ipsi satis ostendunt hanc intentionem
sicut non esse obtundendam si durare non potest, ita si perduraverit, non esse rumpendam.
RA1
Ad primum ergo dicendum, quod secundum Augustinum ibidem, absit ab oratione multa locutio, sed non desit
multa precatio, si fervens perseveret intentio; nam multum loqui est in orando rem necessariam verbis superfluis
agere; multum autem precari est ad eum quem precamur, diuturna et pia cordis exercitatione pulsare.
RA2
Ad secundum dicendum, quod sicut Augustinus in eodem Lib. Dicit, liberum est aliis atque aliis verbis, scilicet
ab his quae in oratione dominica petuntur, eadem tamen secundum rem in orando dicere; sed non debet esse
liberum alia secundum rem in orando dicere. Et ideo praecepto dominico non obligamur ad verba illa, sed solum
ad res illas petendas a Deo; quia, ut in eodem Lib. Dicit, quaelibet alia verba dicamus, quae affectus orantis vel
praecedendo format ut clareat, vel consequendo accendit ut crescat, nihil aliud dicimus quam quod in oratione
dominica positum est, si recte et congruenter oramus.
RA3
Ad tertium dicendum, quod petitio fit homini ad hoc quod desiderium petentis ei innotescat ad flectendum ipsum
verbis; sed orationem ad Deum fundimus, ut desiderium nostrum exerceamus; et ideo utile est diu orare, si
diuturna exercitatione desiderium crescat.
Articulus 2C
AG1
Ulterius. Videtur quod nunquam debeat aliquis ab oratione cessare. Lucae 18, 1: dicebat autem ad illos
similitudinem, quoniam oportet semper orare, et nunquam deficere.
AG2
Praeterea, 1 thessal., ult.: sine intermissione orate.
AG3
Praeterea, oratio est quaedam Annuntiatio desiderii ad eum per quem explendum expectatur.
Sed homo semper debet desiderare ea quae oranda sunt, scilicet bona spiritualia. Ergo oratio debet esse semper.
SC1
Sed contra, quando homo orat, non potest operibus misericordiae vacare. Sed quandoque tenetur eis vacare. Ergo
homo non semper debet orare.
SC2
Praeterea, oratio, secundum Hugonem, est pars contemplationis. Sed homo non semper debet vacare
contemplationi, sed quandoque ad actionem se extendere. Ergo non debet semper orare.
CO
Ad tertiam quaestionem dicendum, quod aliquis actus dicitur durare dupliciter: aut secundum essentiam; aut
secundum virtutem, sive effectum suum: sicut motio ejus qui lapidem projicit, durat per essentiam actus dum
manum lapidi movendo apponit; sed virtus motionis manet dum lapis ex VI impulsionis primae movetur.
Similiter etiam dico, quod orationis duratio dupliciter potest considerari: vel secundum essentiam actus; et sic
non debet aliquis continue orare, vel semper, quia oportet etiam interdum circa alia occupari: vel secundum
virtutem; et sic ejus virtus praecipue quantum ad sui initium manet in omnibus operibus aliis quae facimus
ordinate, quia omnia ad vitam aeternam habendam ordinare debemus; et ideo desiderium vitae aeternae, quod est
orationis principium, manet in omnibus operibus bonis secundum virtutem: et propter hoc dicitur in Glossa 1
thessal.: non cessat orare qui non cessat bene agere. Et sicut virtus motionis primae continue debilitatur, ut
quandoque lapis impulsus quiescat, vel contrario modo moveatur, nisi iterum impellatur; ita, ut dicit Augustinus,
curis vitae desiderium quodammodo tepescit; et ideo certis horis ad negotium orandi mentem revocamus, ne
desiderium quod tepescere inceperat, omnino frigescat.
RA1
Ad primum ergo dicendum, quod Dominus per hoc quod dixit, quod oportet semper orare, non intendit quod
orationis actus nunquam interrumpatur, sed quod non interrumpatur quasi nunquam resumendus; quod quidem
faciunt qui si statim non exaudiuntur, ab oratione cessant; quia orationis diuturnitate impetratur quod petitur,
sicut per exemplum Dominus probat.
RA2
Ad secundum dicendum, quod sicut Augustinus dicit, sine intermissione orare, nihil aliud est quam beatam vitam
sine intermissione desiderare. Vel dicendum, quod sine intermissione orare ibi accipit apostolus, ut ab oratione
statutis horis non desistamus; vel ut per beneficia pauperibus exhibita, eorum orationes nostras faciamus, etiam
quando nos ab oratione desistimus, ut in vitis patrum quidam sanctus exponit.
RA3
Ad tertium patet solutio ex dictis.
1674

