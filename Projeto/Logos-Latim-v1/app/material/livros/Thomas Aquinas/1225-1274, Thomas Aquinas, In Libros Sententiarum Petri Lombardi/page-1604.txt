Tamen Philosophi de hac virtute ideo mentionem non fecerunt, quia remissio peccati, sive expiatio, pertinet ad
providentiam Dei de humanis actibus, inquantum culpa offenditur, et poenitentia placatur. Philosophi autem non
consideraverunt virtutes dirigentes in actibus humanis prout ordinantur ad Dei providentiam, sed prout
ordinantur ad bonum humanum; et ideo de poenitentia mentionem non fecerunt; sed ex similitudine aliarum quas
determinaverunt, possumus nos istam accipere.
Sicut enim est alicujus virtutis, ut homo placet eum quem peccando offendit; ita etiam est alicujus virtutis, ut
homo Deum placet, quem peccando offendit.
Articulus 1D
AG1
Ulterius. Videtur quod sit virtus theologica.
Omnis enim virtus quae habet Deum pro objecto, est virtus theologica. Sed poenitentia est hujusmodi, quia Deo
reconciliat. Ergo est virtus theologica.
AG2
Praeterea, contrariorum contrariae sunt causae.
Sed concupiscentia, quae opponitur caritati, est radix omnium malorum. Ergo caritas est causa destructionis
peccatorum, quod est poenitentiae. Ergo poenitentia est caritas.
AG3
Praeterea, justificari est fidei, ut patet Rom. 3. Sed justificatio est effectus poenitentiae. Ergo est idem quod
fides; et sic idem quod prius.
AG4
Praeterea, omnis virtus moralis consistit in medio circa suam materiam. Sed poenitentia non consistit in medio
suae materiae: quia omne peccatum commissum detestatur. Ergo non est moralis virtus: ergo est theologica.
SC1
Sed contra: objectum virtutis theologicae est Deus. Non autem poenitentiae; sed magis peccatum commissum.
Ergo etc..
SC2
Praeterea, poenitentia habet passionem adjunctam.
Non autem virtus theologica. Ergo etc..
CO
Ad quartam quaestionem dicendum, quod virtus theologica habet idem pro objecto et pro fine. Hoc autem non
est in poenitentia: quia objectum ejus est peccatum commissum, quod intendit expiare; finis autem est Deus, cui
intendit reconciliari; et ideo non est virtus theologica, sed inter morales virtutes numeranda est.
RA1
Ad primum ergo dicendum, quod in hoc quod dicit, quod poenitentia reconciliat Deo, non tangitur relatio
poenitentiae ad objectum suum, sed magis ad finem; sed ordo ejus ad objectum tangitur in hoc quod dicitur
peccata commissa flere; et ideo ratio non sequitur.
RA2
Ad secundum dicendum, quod virtutes infusae tripliciter se habent ad Deum. Quaedam enim habent Deum pro
objecto et fine, sicut theologicae.
Quaedam non pro objecto in quod transeat earum actus, sed pro fine proximo: sicut patet de latria, quae aliquas
servitutis protestationes quasi materiam habet, quas immediate ordinat in Deum quasi in finem; et tales virtutes
propinquissimae sunt theologicis: unde et actus harum virtutum attribuuntur virtutibus theologicis, sicut proximis
imperantibus.
Unde dicitur in Augustino, quod fide, spe et caritate colitur Deus. Quaedam autem non habent Deum pro objecto,
neque pro fine proximo, sed ultimo; sicut temperantia quae habet passiones pro materia, et quietem animi pro
fine proximo; sed hanc ulterius ordinat ad Deum. Poenitentia autem quamvis non habeat Deum pro objecto,
habet tamen Deum pro fine proximo: quia ad hoc in peccata commissa destruenda movetur ut Deo reconcilietur;
et ideo actus ejus, scilicet peccatum expellere, vel justificare, quandoque fidei, quandoque caritati ascribitur.
RA3
Unde patet solutio ad tertium.
RA4
Ad quartum dicendum, quod medium in justitia non eodem modo accipitur, et in aliis virtutibus moralibus, ut in
3 Lib., dist. 33, dictum est. Accipitur enim justitiae medium per adaequationem rei ad rem. Haec autem
adaequatio fit in justitia commutativa, quando ab eo qui plus habuit, aliquid subtrahitur; et ei qui minus habuit,
additur.
Ille autem qui alterum offendit vel laesit, plus habuit; et qui laesus est, habuit minus; inquantum huic subtractum
est quod ei debebatur, et ille usus est propria voluntate in hoc quod non debuit; et ideo vindicativa justitia ab eo
qui offensam fecit, quantum habuit plus debito, tantum subtrahit ei, et dat illi qui est laesus, dum ad honorem et
in satisfactionem ejus alium punit. Sic ergo vindicativa justitia constituit medium in offensis, quae sunt ejus
1604

