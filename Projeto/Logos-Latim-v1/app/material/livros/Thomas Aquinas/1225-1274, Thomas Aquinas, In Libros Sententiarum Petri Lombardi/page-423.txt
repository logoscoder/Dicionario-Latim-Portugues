natura cui possibilitas admiscetur plus et plus distans ab actu, secundum quod recedit a similitudine divinae
naturae, quae est actus tantum. Illa ergo quidditas est actus completus praeter quam non est suum esse, scilicet
natura divina: et ista quidditas simplex quae est propinquior per similitudinem ad divinum esse, minus habet de
potentia et plus de actu, et est Deo vicinior, et perfectior: et sic deinceps, quousque veniatur ad illam naturam
quae est in ultimo gradu possibilitatis in substantiis spiritualibus; adeo quod non acquiritur sibi esse nisi in altero,
quamvis esse suum ad illud non dependeat; scilicet intellectus humanus, qui, secundum Commentatorem, est
ultimus in ordine naturarum intellectualium, sicut materia prima in ordine corporalium.
RA1
Ad primum ergo dicendum, quod sicut in primo libro dictum est, unum dicitur dupliciter. Uno modo secundum
quod convertitur cum ente, quod non determinatur ad aliquod genus, et similiter nec multitudo sequens ad tale
unum; et talis multitudo ponitur in Angelis, quae non sequitur divisionem quantitatis vel materiae, sed
distinctionem naturarum. Alio modo dicitur unum quod est principium numeri, qui est discreta quantitas,
causatus ex divisione materiae vel continui: et talis non est nisi in materialibus.
RA2
Ad secundum dicendum, quod etiam secundum Philosophos qui distinguunt numerum substantiarum
separatarum per causam et causatum, causa et causatum non sunt per se distinguentia, sed secundum eos
consequuntur ad principia distinctionis; cum enim distinctio sit, per se loquendo, per hoc quod est major vel
minor compositio, et secundum distantiam potentiae et actus, secundum eos, sequitur quod illud quod est plus in
actu, sit causa ejus quod est minus, secundum quem modum dicunt multitudinem ab uno primo simplici
processisse; quem tamen modum dicit Commentator in 11 metaphys., insufficienter probatum, et concedit ab
uno primo simplici immediate potuisse plura procedere: ita et nos concedimus omnes naturas intellectuales
immediate a Deo processisse distinctas secundum ordinem sapientiae disponentis diversos gradus naturarum
spiritualium. Et ideo remoto quod infidelitatis est, scilicet ordine causalitatis ab Angelis, et retento quod fidei
consonat, scilicet gradu simplicitatis, habebimus eumdem modum distinctionis quem ipsi habuerunt.
RA3
Ad tertium dicendum, quod ex ratione illa probatur simplicitas angelicae naturae, et praecipue illius quae in ea
suprema est; sed pluralitas gradus ab ea non tollitur. Praeterea non est loquendum de Angelis sicut de divina
natura, specialiter cum plures Angeli non tantum numero, sed specie differant, ut dicetur.
RA4
Ad quartum dicendum, quod Angeli non sunt facti propter motum corporalium, quia nihil fit propter vilius se:
unde si sunt aliquae substantiae non moventes, non sequitur quod sint superfluae.
Nihilominus tamen dicendum, quod ex omnibus substantiis illis provenit aliqua utilitas per juvamentum in rebus
corporalibus: quia inferiores Angeli in motu sphaerarum Deo ministrant, sicut a quibusdam dicitur, et probabile
videtur, cum Gregorius dicat corporalem creaturam per spiritualem administrari. Illuminatio autem inferiorum
Angelorum est a Deo per proximos et medios, ut dicit dionysius, et ita omnes influentiam habent super motum
corporalium, vel ad minus quantum ad custodiam hominum, quae pertinet ad ultimum ordinem.
RA5
Ad quintum dicendum, quod verba ista aliter a Gregorio et a dionysio exponuntur; et quantum ad aliquid eodem
modo: in hoc enim conveniunt quod Angelorum numerus non est determinatus nobis; sed in hoc differunt, quia
dionysius vult, quod cum dicitur, millia millium, unum mille multiplicat aliud, ac si diceret, millesies mille; et
sic aequalis numerus importatur, cum dicitur, millia millium primo, et decies centena millia secundo, quod habet
una littera. Tantum enim est decies centum millia, quantum millies millia. Et secundum hoc datur intelligi quasi
aequalis numerus ministrantium et assistentium. Vel secundum aliam litteram quae habet, millia millium
ministrabant ei, et decies millies centena millia assistebant ei, datur intelligi, quod numerus assistentium excedit
numerum ministrantium propter suam nobilitatem: quod consonat ei quod supra dictum est secundum
intentionem dionysii, quod scilicet nobiliores creaturae plures sunt. Unde dicit, quod in hoc verbo maximus
numerus apud nos nomen proprium habens, scilicet mille, multiplicatur per omnes maximos numeros, scilicet
limites nominatos, scilicet per seipsum, cum dicitur millia millium; per denarium cum dicitur, decies millies; per
centenarium cum dicitur centena millia; in quo ostenditur maxima numerositas excedens nostrum intellectum.
Sed Gregorius vult quod sit constructio partitiva cum dicitur millia millium, quasi diceret, millia de numero
millium: unde vult quod datur intelligi major numerus ministrantium quam assistentium, per hoc quod ad
administrantes ponitur numerus non determinatus, et ad assistentes determinatus.
|a4 Articulus 4: Utrum unius speciei sint plures Angeli.
AG1
Ad quartum sic proceditur. Videtur quod sint plures Angeli unius speciei. Sicut enim Angelus est substantia
simplex, ita et anima. Sed omnes animae rationales sunt unius speciei. Ergo et omnes Angeli.
AG2
Praeterea, perfectio una secundum speciem est eorum quae in specie conveniunt. Sed omnes Angeli sunt
perfectibiles una perfectione secundum speciem, quae est gratia vel gloria. Ergo videtur quod sint unius speciei.
423

