Ad primum ergo dicendum, quod tanta erit invidia in damnatis, quod etiam propinquorum gloriae invidebunt,
cum ipsi sint in summa miseria; cum etiam in hac vita hoc accidat crescente invidia. Sed tamen minus invident
propinquis quam aliis; et major esset eorum poena, si omnes propinqui damnarentur, et alii salvarentur, quam si
aliqui de suis propinquis salvarentur; et exinde fuit quod dives petiit fratres suos a damnatione eripi; sciebat enim
quod aliqui eriperentur; maluisset tamen fratres suos cum omnibus aliis damnari.
RA2
Ad secundum dicendum, quod dilectio quae non fundatur super honestum, facile rescinditur, et praecipue in
malis hominibus, ut Philosophus dicit in 9 ethic.: unde damnati non conservabunt amicitiam ad eos quos
inordinate dilexerunt; sed in hoc voluntas eorum remanebit perversa, quod causam inordinatae dilectionis adhuc
diligent.
RA3
Ad tertium dicendum, quod quamvis ex damnatorum multitudine poena singulorum augeatur, tamen tantum
superexcrescet odium et invidia, quod eligerent torqueri magis cum multis quam minus soli.
Articulus 1E
AG1
Ulterius. Videtur quod damnati non habeant odio Deum. Quia, ut dicit dionysius, 4 capit. De divinis nomin.,
omnibus diligibile est bonum et pulchrum, quod est omnis boni et pulchritudinis causa. Hoc autem Deus est.
Ergo a nullo potest odio haberi.
AG2
Praeterea, nullus potest ipsam bonitatem odio habere, sicut nec ipsam malitiam velle; malum enim est omnino
involuntarium, ut dicit dionysius, 4 cap. De divin. Nom.. Deus autem est bonitas ipsa. Ergo nullus potest Deum
odio habere.
SC1
Sed contra est quod dicitur in psalm. 73, 23: superbia eorum qui te oderunt, ascendit semper.
CO
Ad quintam quaestionem dicendum, quod affectus movetur ex bono vel malo apprehenso.
Deus autem apprehenditur dupliciter; in se, sicut a beatis, qui eum per essentiam vident; et per effectus, sicut a
nobis et damnatis. Ipse igitur in seipso, cum sit per essentiam bonitas, non potest alicui voluntati displicere; unde
quicumque eum per essentiam videret, eum odio habere non posset.
Sed effectuum ejus aliqui sunt voluntati repugnantes, inquantum contrariantur alicui volito; et secundum hoc
aliquis non in seipso, sed ratione effectuum Deum odire potest; unde damnati Deum percipientes in effectu
justitiae, qui est poena, eum odio habent, sicut et poenas quas sustinent.
RA1
Ad primum ergo dicendum, quod verbum dionysii est intelligendum de appetitu naturali, qui tamen in damnatis
pervertitur per illud quod additur ex deliberata voluntate, ut dictum est.
RA2
Ad secundum dicendum, quod ratio illa procederet, si damnati Deum in seipso conspicerent, inquantum est per
essentiam bonus.
Articulus 1F
AG1
Ulterius. Videtur quod damnati demereantur.
Damnati enim habent voluntatem malam, ut dicitur in littera. Sed per malam voluntatem quam hic habuerunt,
demeruerunt. Ergo si ibi non demerentur, ex sua damnatione commodum reportant.
AG2
Praeterea, damnati sunt ejusdem conditionis cum Daemonibus. Sed Daemones demerentur post suum casum;
unde serpenti, qui hominem ad peccandum induxit, est a Deo poena inflicta, ut dicitur genes. 3. Ergo et damnati
demerentur.
AG3
Praeterea, actus inordinatus ex libertate arbitrii procedens non excusatur quin sit demeritorius, etiam si aliqua
necessitas adsit, cujus aliquis sit sibi causa; ebrius enim meretur duplices mulctationes, si ex ebrietate aliquod
aliud peccatum committat, ut dicitur in 3 ethic..
Sed ipsi damnati fuerunt sibi causa propriae obstinationis, per quam quamdam necessitatem patiuntur peccandi.
Ergo cum eorum actus inordinatus ex libero arbitrio procedat, non excusatur a demerito.
SC1
Sed contra, poena contra culpam dividitur. Sed perversa voluntas in damnatis ex obstinatione procedit, quae est
eorum poena. Ergo perversa voluntas in damnatis non est culpa, ut per eam demereantur.
SC2

2295

