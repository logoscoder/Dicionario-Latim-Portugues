Sed non est possibile nos aequari Deo secundum opus nostrum. Ergo non potest esse justitia nostri ad Deum; et
sic idem quod prius.
SC1
Sed contra, tullius in rhetorica, ponit religionem speciem justitiae.
Sed religio, secundum quod ipse accipit, est idem quod latria: quia religio, secundum eum, est quae superiori
cuidam naturae (quam divinam vocant) cultum caeremoniamque affert. Ergo latria est species justitiae.
SC2
Praeterea, reddere debitum, actus est justitiae.
Sed latria est cultus Deo debitus; unde exhibet Deo quod ei debetur. Ergo latria est pars justitiae.
CO
Ad quartam quaestionem dicendum, quod secundum Philosophum, justitia, secundum quod est specialis virtus,
consistit in bonis quibus homines sibi invicem communicant in vita ista, sicut sunt pecunia, honores, et
hujusmodi, secundum quod unus alteri hujusmodi communicare potest: in quibus judex secundum legem
aequalitatem constituit, ut unusquisque habeat quod sibi debetur, non plus nec minus: et in hac aequalitate
consistit justitia; unde justitia sic accepta, ut ipse dicit, non est nisi in illis qui nati sunt regulari eadem lege, et
sub eodem principe esse, et aequaliter principari. Unde secundum ipsum, talis justitia non est Domini ad servum,
nec patris ad filium: quia servus et filius res eorum sunt; unde non est ad eos justitia, sicut nec ad seipsum: tamen
est ibi quidam modus justitiae, secundum quod Dominus reddit servo quod sibi debetur, vel e converso; quod
appellatur justum dominatum: et hoc modo se habet ad justitiam latria, quia consistit in hoc quod reddit Deo
quod sibi debetur; unde reducitur ad justitiam non quasi species ad genus, sed sicut virtus annexa ad principalem,
quae participat modum principalis.
RA1
Et per hoc patet responsio ad duo prima, quae secundum istam viam procedunt.
RA3
Ad tertium autem dicendum, quod praedictus modus justitiae, qui est filii ad patrem, et hominis ad Deum, non
requirit aequalitatem ut exhibeatur secundum dignitatem ejus cui exhibetur, sed secundum possibilitatem
reddentis; unde dicit Philosophus, quod non in omnibus reddendum est quod est secundum dignitatem,
quemadmodum in his qui ad deos et parentes honoribus: nullus enim secundum dignitatem alteri retribuit.
Secundum potentiam autem famulans justus esse videtur.
|a2 Articulus 2: Utrum humanitati Christi exhibenda sit latria.
Articulus 2A
AG1
Ad secundum sic proceditur. Videtur quod humanitati Christi non sit latria exhibenda. Dicitur enim in Glossa
super illud psalm. 98: adorate scabellum pedum ejus: caro Christi non est adoranda illa adoratione latriae quae
soli Deo debetur.
AG2
Praeterea, ea quae ad naturam pertinent in Christo distincta sunt. Sed reverentia non solum debetur personae. Sed
naturae. Cum igitur natura humana sit alia a divina, alia sibi debetur reverentia: ergo non debetur sibi latria, quae
tantum Deo debetur.
AG3
Praeterea, sicut dictum est, latria exhibetur Deo, inquantum est ipse Dominus per creationem.
Sed creare non convenit humanitati Christi. Ergo non est ei exhibenda latria.
SC1
Sed contra, sicut anima rationalis et caro unus est homo, ita Deus et homo unus est Christus.
Sed eadem reverentia exhibetur animae hominis et carni ejus. Ergo eadem reverentia exhibenda est filio Dei et
humanitati assumptae; et sic adoranda est latria.
SC2
Praeterea, hoc idem patet per auctoritates et exempla in littera posita.
CO
Respondeo dicendum, ad primam quaestionem, quod duplex est modus quod aliquid honoratur: aliquid enim
honoratur ratione sui, et ratione alterius. Secundum Philosophum enim in 1 ethic. Laus et honor in hoc differunt
quod laus debetur alicui propter bonitatem quam habet ex ordine ad alterum, ut quando facit actum congruentem
fini; honor autem debetur alicui propter bonitatem quam habet secundum se. Unde, secundum ipsum, laus
debetur homini propter actus virtutum, qui ordinantur ad felicitatem; honor autem debetur Deo et divinis; unde
sicut laus non debetur nisi actui, vel agenti qui est Dominus actus, quasi per electionem agens; ita etiam nec
honor; quamvis etiam honor ita debeatur actui sicut laus, sed magis agenti. Ergo ratione sui honoratur illud cujus
est per electionem agere, sed ratione alterius honoratur quod de ratione honorati est; unde parti hominis
secundum se consideratae non debetur honor nisi ratione alterius. Id autem cujus est agere, persona est, vel
933

