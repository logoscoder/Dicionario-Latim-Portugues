|a0 Prologus
Postquam determinavit de donis in generali, hic determinat de dono timoris, qui propter sui multiplicem
acceptionem, specialem difficultatem habet. Dividitur autem haec pars in duas: primo determinat de timore in
generali; secundo autem de timore Christi specialiter, ibi: cum autem fuerit in Christo timor poenae, quaeritur, an
iste timor fuerit mundanus, vel servilis, vel initialis.
Prima in duas: in prima ponit distinctionem timoris; in secunda solvit quamdam contrarietatem, ibi: et attende
quod quatuor hic distinguuntur timores.
De his eisdem timoribus latius disputat Augustinus.
Hic ponit comparationem timorum ad invicem, et circa hoc duo facit: primo comparat timores ad invicem;
secundo ex dictis quamdam conclusionem infert, ibi: illud quoque diligenter est notandum. Circa primum duo
facit: primo comparat timorem filialem ad servilem; secundo initialem ad utrumque, ibi: in quibus etiam timorem
initialem significavit. Circa primum autem tria facit: primo ponit proprietatem timoris servilis; secundo ostendit
differentias timoris casti, vel filialis ad ipsum, ibi: est autem alia sententia; tertio per similitudinem differentiam
manifestat, ibi: non potest melius explanare quid intersit inter hos duos timores, quam si ponas duas mulieres
maritatas etc..
In quibus etiam initialem timorem significavit.
Hic comparat timorem initialem ad alios duos, et circa hoc duo facit: primo ostendit distinctionem ejus ab
utroque dictorum; secundo ponit quamdam convenientiam ipsius ad timorem servilem, ibi: sciendum autem est,
quod uterque timor...
In Scripturae diversis locis dicitur initium sapientiae.
Hic est duplex quaestio. Prima de timore, de quo agitur hic. Secunda autem de aliis donis exequentibus, scilicet
pietate et fortitudine.
Circa primum quaeruntur tria: primo de timore in generali; 2 de timore servili; 3 de timore filiali.
|a1 Articulus 1: Utrum definitio Damasceni de timore sit bona.
Articulus 1A
AG1
Ad primum sic proceditur. Videtur quod Damascenus inconvenienter timorem definiat, dicens: timor est
desiderium secundum systolem movens. Desiderium enim ad concupiscibilem pertinet; timor autem est in
irascibili.
Ergo timor non est desiderium.
AG2
Praeterea, desiderium est respectu boni. Sed objectum timoris est malum; unde Philosophus dicit in 3 ethic.,
quod timor est expectatio mali.
Ergo timor non est desiderium.
AG3
Praeterea, desiderium ad persecutionem pertinet.
Sed timor est fuga mali, ut dicit Glossa, joan. 10. Ergo timor non est desiderium.
AG4
Praeterea, secundum systolem movere, est movere secundum contractionem. Sed tractio cum sit motus
corporalis cordis, non est in omnibus in quibus est timor scilicet in Angelis. Ergo male definit timorem.
CO
Respondeo dicendum, quod definitio data, secundum Damascenum, convenit omni timori.
Sed quia nomina passionum a passionibus sensitivae partis ad operationes superioris partis transferuntur, ut
supra dictum est, ideo videamus primo qualiter dicta definitio competat timori qui est passio sensitivae partis.
Quaelibet autem illarum passionum pertinet ad appetitivam partem, sed inter eas est differentia, secundum
Avicennam in 6 de naturalibus, quia dispositiones cordis in quibusdam passionibus sunt quasi activae, in
quibusdam quasi passivae. Dispositio autem cordis activa est vel secundum perfectionem cordis in seipso, sicut
est amplitudo et dilatatio cordis, quae est in gaudio; vel secundum etiam perfectionem cordis ad aliquid agendum
vel patiendum vel obtinendum, sicut est fortitudo cordis, quae requiritur in audacia et spe. Dispositio autem
passiva cordis per oppositum est, vel secundum defectum ipsius in seipso, quae dicitur coangustatio, quae
requiritur in tristitia; vel secundum defectum ipsius per comparationem ad aliquid agendum, quae dicitur
debilitas cordis, quae requiritur in timore et desperatione. Contractio autem significat motum alicujus ab alio, a
quo retrahitur in seipsum, ubi quodammodo congregatur; et ideo importat dispositionem cordis quae est
debilitas, per quam aliquas ab alio deficit, in seipso consistens. Sic igitur patet intellectus definitionis
Damasceni: quia dixit desiderium ad significandum genus timoris, qui est actio, vel motus appetitus. Quod autem
dixit, secundum systolem movens, differentiam propriam assignavit, quae a causa materiali ejus sumitur. Et per
1273

