Praeterea, Philosophus assignat differentiam inter continentem et temperatum; quia continens patitur et non
deducitur; temperatus autem non patitur.
Sed hoc non potest esse nisi in temperato sit aliquid in illa VI in qua sunt natae esse passiones.
Cum ergo passiones in irascibili et concupiscibili sint, videtur quod in irascibili et concupiscibili sit aliqua virtus.
CO
Ad secundam quaestionem dicendum, quod virtutes humanae sunt quibus opus hominis bonum redditur; unde in
omni potentia quae est principium humani operis, oportet esse habitum virtutis, quo opus ejus bonum redditur:
alias non esset sufficienter homo per virtutem perfectus. Principium autem humani operis est omnis potentia in
qua aliquid rationis invenitur, a qua homo habet quod homo sit. Unde cum in irascibili et concupiscibili, quae
sunt partes sensibilis appetitus, sit aliquid rationis participative, inquantum rationi obedire possunt, quod non est
de potentiis nutritivae partis; oportet quod in irascibili et concupiscibili sint aliquae virtutes sicut in subjecto,
quibus efficitur ut facile rationi obediant illae potentiae in quibus sunt; quod quidem contingit inquantum
passiones reprimuntur, ut non rationem perturbent.
Unde in illo qui passiones vehementiores patitur, sed non deducitur, est quidem habitus in ratione, qui tenet eam
ne deducatur, non autem in viribus illis in quibus sunt passiones; sicut patet in continente; et ideo continens, seu
abstinens, non est perfecte virtuosus, sed temperatus vel mitis, in quo non solum superior pars est perfecta ut
deduci non possit, sed etiam inferior moderata ut passiones vehementes non insurgant; et ideo in quacumque
potentia est passio circa quam est virtus aliqua, illa potentia est subjectum illius virtutis; sicut concupiscibilis,
temperantiae; fortitudinis autem et mansuetudinis, irascibilis.
RA1
Ad primum igitur dicendum, quod electio, secundum Philosophum in 6 ethic., est appetitus, et intellectus sive
rationis: completur enim in appetitu praecedente inquisitione rationis. Unde omnis appetitus ad quem potest
pervenire rationis imperium, particeps electionis esse potest, inquantum hujusmodi: et praecipue illius electionis
quae est de fine; quamvis non sit electio de qua loquitur Philosophus.
RA2
Ad secundum dicendum, quod sensibilis appetitus, secundum quod in natura sua consideratur, dicitur
sensualitas, et sic est perpetuae corruptionis; et secundum ipsum non differt homo a brutis, nec potest esse
subjectum virtutis, non autem secundum quod est participans aliqualiter ratione; et ideo nihil prohibet sic in eo
esse virtutem sicut in proximo subjecto.
RA3
Ad tertium dicendum, quod virtutes quaedam sunt acquisitae, et quaedam gratuitae. Virtutibus autem acquisitis
nobilior est naturalis ordinatio in ratione et voluntate ad bonum. Unde non est inconveniens, si a naturali potentia
earum actus imperentur, cum ex hoc sint virtutes in inferioribus partibus quod superioribus in eo quod naturale
est eis, obediunt. Sed virtutes infusae sunt nobiliores potentiis naturalibus; eis tamen omnibus nobilior est caritas,
quae est in voluntate, qua mediante ratio inferioribus viribus praecipit; et ideo non est inconveniens quod a
caritate motus aliarum virtutum etiam imperentur.
RA4
Ad quartum dicendum, quod homo distinguitur a brutis non solum in eo quod est rationale essentialiter, sed
etiam in eo quod est rationale per participationem.
RA5
Ad quintum dicendum, quod non dicitur peccatum mortale semper esse in ratione quasi omnis actus peccati
mortalis sit actus rationis elicitive, cum etiam in actibus exteriorum membrorum possit esse mortale peccatum;
sed quia nullus actus peccati mortalis rationem accipit, nisi consensus adveniat; et similiter nullus actus potest
esse virtutis, nisi a ratione ordinetur; et hoc est esse virtutem in inferioribus potentiis, inquantum participant
ratione.
RA6
Ad sextum dicendum, quod apprehensivae sensitivae aliter serviunt intellectui quam appetitivae sensitivae
rationi et voluntati. Apprehensiva enim sensitiva servit intellectui ministrando ei suum objectum; et ideo magis
intellectus participat aliquid a sensu quam e converso; sed appetitiva sensibilis servit voluntati et rationi quasi
moventi, et sic participat aliquid ab ea: et ideo est aliqualiter rationalis, scilicet participative, non autem vis
apprehensiva sensibilis; et propter hoc apprehensiva sensibilis non potest esse subjectum virtutis, sicut appetitiva
sensibilis.
Articulus 4C
AG1
Ulterius. Videtur quod justitia sit etiam in irascibili et concupiscibili. Quia justitia est moralis virtus, cujus
subjectum est rationale per participationem, quod est irascibilis et concupiscibilis.
Ergo justitia est in irascibili et concupiscibili.
AG2

1242

