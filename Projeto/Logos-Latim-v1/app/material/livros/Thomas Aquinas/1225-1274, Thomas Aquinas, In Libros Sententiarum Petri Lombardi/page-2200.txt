Ad tertium dicendum, quod in loco inferni non erit terra glorificata per claritatem, sed loco hujus gloriae habebit
pars illa terrae spiritus rationales hominum et Daemonum; qui quamvis ratione culpae sint infimi, tamen ex
dignitate naturae sunt qualibet qualitate corporali superiores. Vel dicendum, quod etiamsi sit tota glorificata,
nihilominus reprobi in tenebris exterioribus erunt: quia etiam ignis inferni qui aliquid eis lucebit, quantum ad
aliud eis lucere non poterit, ut dist. Ult. Dicetur.
RA4
Ad quartum dicendum, quod claritas illa erit in istis corporalibus, sicut est in corporibus caelestibus, in quibus
caliditatem non causat; quia corpora ista tunc erunt inalterabilia, sicut modo caelestia.
RA5
Ad quintum dicendum, quod non tolletur propter meliorationem elementorum ordo universi; quia etiam omnes
aliae partes meliorabuntur; et sic remanebit eadem harmonia.
|a5 Articulus 5: Utrum plantae et animalia remaneant in illa innovatione.
AG1
Ad quintum sic proceditur. Videtur quod plantae et animalia remaneant in illa innovatione.
Elementis enim non debet aliquid subtrahi quod ad eorum ornatum pertinet. Sed animalibus et plantis elementa
ornari dicuntur. Ergo non auferentur in illa innovatione.
AG2
Praeterea, sicut elementa homini servierunt, ita etiam animalia et plantae et corpora mineralia.
Sed elementa propter praedictum ministerium glorificabuntur.
Ergo et animalia et plantae et mineralia corpora glorificabuntur.
AG3
Praeterea, universum remanebit imperfectum, si aliquod quod est de ejus perfectione auferatur.
Sed species animalium et plantarum et corporum mineralium sunt de perfectione universi. Cum igitur non debeat
dici, quod mundus in sua innovatione imperfectus remaneat, videtur quod oportet dicere, plantas et animalia
remanere.
AG4
Praeterea, animalia et plantae habent nobiliorem formam quam ipsa elementa. Sed mundus in illa finali
innovatione in melius mutabitur. Ergo magis debent remanere animalia et plantae quam elementa, cum sint
nobiliora.
AG5
Praeterea, inconveniens est dicere quod naturalis appetitus frustretur. Sed secundum naturalem appetitum
animalia et plantae appetunt esse perpetuum, etsi non secundum individuum, saltem secundum speciem; et ad
hoc ordinatur eorum generatio continua, ut in 2 de gener. Dicitur.
Ergo inconveniens est dicere, quod istae species aliquando deficiant.
SC1
Sed contra, si plantae et animalia remanebunt; aut omnia, aut quaedam. Si omnia, oportebit etiam animalia bruta
quae prius fuerunt mortua resurgere, sicut et homines resurgent; quod dici non potest, quia cum forma eorum in
nihilum cedat, non potest eadem numero resumi. Si autem non omnia, sed quaedam; cum non sit major ratio de
uno quam de alio quod in perpetuum maneat; videtur quod nullum eorum in perpetuum manebit.
Sed quidquid remanebit post mundi innovationem, in perpetuum erit, generatione et corruptione cessante.
Ergo plantae et animalia penitus post mundi innovationem non erunt.
SC2
Praeterea, secundum Philosophum in 2 de gener., in animalibus et plantis et hujusmodi corporibus speciei
perpetuitas non conservatur nisi secundum continuationem motus caelestis.
Sed tunc motus caelestis deficiet. Ergo non poterit perpetuitas in istis speciebus conservari.
SC3
Praeterea, cessante fine, cessare debet id quod est ad finem. Sed animalia et plantae factae sunt ad animalem
vitam hominis sustentandam; unde dicitur Gen. 9, 3: sicut olera virentia dedi vobis omnem carnem. Sed post
illam innovationem animalis vita in homine non erit. Ergo nec plantae nec animalia remanere debent.
CO
Respondeo dicendum, quod cum innovatio mundi propter hominem fiat, oportet quod innovationi hominis
conformetur. Homo autem innovatus de statu corruptionis in incorruptionem transiet ad statum perpetuae quietis,
ut dicitur 1 corinth. 15, 53: oportet corruptibile hoc induere incorruptionem; et ideo mundus hoc modo
innovabitur, ut abjecta omni corruptione et transmutatione, perpetuo remaneat in quiete; unde ad illam
innovationem nihil ordinari poterit nisi quod habet ordinem ad incorruptionem. Hujusmodi autem sunt corpora
caelestia, elementa, et homines. Corpora enim caelestia secundum sui naturam incorruptibilia sunt et secundum
totum et secundum partem; elementa vero sunt quidem corruptibilia secundum partes, et incorruptibilia
secundum totum; homines vero corrumpuntur et secundum totum et secundum partes; sed hoc ex parte materiae,
non ex parte formae, scilicet animae rationalis, quae post corruptionem hominis remanet incorrupta; animalia
2200

