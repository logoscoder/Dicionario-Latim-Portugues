cognitionem accipiat, et circa ea afficiatur; ideo Deus congruenter visibilis factus est, humanam naturam
assumendo, ut ex visibilibus in invisibilium amorem et cognitionem rapiamur.
RA1
Ad primum ergo dicendum, quod majestatem non decuit infirmitas eam deprimens et quodammodo involvens.
Talis autem non fuit illa de qua sermo est; nec per incarnationem infirmitas humanitatis diminuit potentiam
majestatis: quia duae naturae in una persona inconfuse et inalterabiliter sunt unitae. Nec est similis ratio de
malitia et infirmitate: quia infirmitas de sui ratione non privat ordinem a fine; et ideo propter aliquem finem
assumi potuit; sed malitia dicitur secundum deordinationem a fine; et ita omnem congruitatem tollit; unde
omnino indecens fuisset ut summa bonitas quocumque modo malitiam assumeret.
RA2
Ad secundum dicendum, quod peccatum hominis fuit remediabile, non autem peccatum Angeli; cujus ratio
multipliciter assignatur. Primo ex virtute naturali utriusque: quia quantum ad cognitivam Angelus cognoscit in
luce plena per intellectum deiformem, ut possit totum considerare sine inquisitione quod ad electionem alicujus
rei pertinet, ut sic per ignorantiam non excusetur, sicut homo qui cognoscit quae agenda sunt deliberando per
rationem, quae est quasi quaedam obumbratio intellectus, ut dicit Isaac in Lib. De definitionibus: quantum ad
affectivam vero, quia voluntas Angeli invertibilis est post electionem, cum sit infra voluntatem divinam, quae est
invertibilis ante et post, et supra voluntatem humanam, quae est vertibilis ante et post; ideo Angelus malo quod
appetiit peccando, immobiliter inhaeret. Secunda ratio assignatur ex natura utriusque: quia Angelorum natura
non propagatur ex uno, ex quo vitium contrahat, sicut humana; et ideo nec per unum eam reparari congruit: et
hoc est quod videtur apostolus dicere ad Rom. 5, 12: sicut per unum hominem peccatum in hunc mundum
intravit, et per peccatum mors, et ita in omnes homines mors pertransiit, in quo omnes peccaverunt.
Tertia ex peccato utriusque: et quantum ad genus peccati; quia homo superbivit ex appetitu scientiae, cujus
natura creata capax est; Angelus vero ex appetitu potentiae, quam natura creata non ita perfecte potest recipere
sicut scientiam; unde et animae Christi communicata est omniscientia, sed non omnipotentia: et etiam quantum
ad circumstantiam peccati: quia homo peccans et de venia cogitavit, et in aliquo deceptus est, ut in 2 libro
dicitur, dist. 4 in textu et dist. 22, quaest. 1, art. 2 et 3, non autem Angelus peccans; et similiter quantum ad
occasionem peccati, quam homo habuit, quia alio suggerente peccavit, non autem Angelus. Quarta ex justitia
divina: quia omnes illi ad quos corruptio peccati primi hominis venire debebat, nondum erant in actu, sed in
virtute tantum; et ideo non decebat ut priusquam essent, ultimam damnationem reciperent, sicut omnes Angeli
actu existentes proprio arbitrio peccaverunt.
Quinta ex misericordia divina: quia tota natura humana lapsa erat in uno parente, non autem tota natura angelica;
et ideo magis indecens erat ut natura humana tota relinqueretur sub damnatione quam natura angelica, quae non
tota corruerat.
Sexta vero et praecipua est ex parte status utriusque: quia homo non peccavit in termino viae suae sicut Angelus,
cui ad propriam electionem status viae finitus est; et hoc consonat verbo Damasceni qui dicit, quod hoc est
hominibus mors quod Angelis casus; et de hoc in Lib. 2, dist. 7, qu. 1, art. 2, dictum est.
RA3
Ad tertium dicendum, quod in creatione se habet creatura sicut effectus productus in esse per creationem; et ideo
non exigitur ut a creatura aliquo modo operatio creationis exeat, sed quod ad eam terminetur; sed in recreatione
creatura se habet ut satisfaciens, quod sine ejus operatione fieri non potest; et ideo quamvis creatio sit opus Dei
non per aliquam creaturam, tamen oportet quod recreatio per modum redemptionis facta, sit opus Dei naturam
creatam assumentis.
RA4
Ad quartum dicendum, quod quamvis Deus sit summe misericors, sua tamen misericordia nullo modo justitiae
suae obviat. Misericordia enim quae justitiam tollit, magis stultitia quam virtus dici debet; et ita Deum non decet:
propter quod Deus misericordiam infinitam sic manifestare voluit, ut in nullo ejus justitiae derogaretur; quod
factum est, dum pro nobis homo factus est, ut pro nobis satisfaceret: in quo etiam ejus abundantior misericordia
ostensa est ad nos, quam si peccatum sine satisfactione dimisisset, inquantum naturam nostram magis exaltavit,
et pro nobis mortem pertulit.
Nec tamen est simile de homine et de Deo, propter duo. Primo, quia ipse Deus est judex omnium, ad quem
pertinet justitiae ordinem servare, non autem homo quilibet; unde et judex non debet proprio arbitrio peccata
dimittere impunita.
Secundo, quia cum Deus sit ipsa bonitas, ex hoc ipso est aliquod malum quod contra ipsum est; et ideo cum
poena non debeatur actui nisi quia malus est; decet ut ipse se vindicet puniendo peccatum quod contra ipsum
commissum est. Secus autem est de homine; unde homo non debet punire quasi se vindicans, sed quasi Deum
vindicans, si hoc ex officio habet. Unde dicitur Deut. 32, 35, secundum aliam litteram: mihi vindictam, et ego
retribuam.
RA5
Ad quintum dicendum, quod quantitas peccati ex duobus potest pensari; scilicet ex parte Dei, in quem peccatur;
et sic infinitatem quamdam habet, prout offensa Dei est, quia quanto major est qui offenditur, tanto culpa est
821

