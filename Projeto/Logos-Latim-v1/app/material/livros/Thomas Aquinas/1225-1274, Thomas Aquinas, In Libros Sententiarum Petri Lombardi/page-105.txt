Item, cum sint duo agentia in rebus creatis, scilicet natura et propositum vel voluntas; actio naturae praecedit
actionem voluntatis, quia actio voluntatis fundatur super actionem naturae. Sed generatio filii est a patre per
modum naturae; processio spiritus sancti ab utroque per modum voluntatis. Ergo generatio est prior processione.
AG3
Praeterea, in anima est imago trinitatis in qua processus notitiae a mente praecedit processum amoris. Sed
processus notitiae repraesentat generationem filii; processus amoris processionem spiritus sancti. Ergo ut prius.
SC1
Sed contra est quod dicitur in littera, quod spiritus sanctus non procedit jam nato filio; quod oporteret, si nativitas
processionem praecederet.
SC2
Praeterea, sicut se habet filius ad patrem in ratione ordinis, ita spiritus sanctus ad filium. Sed pater nullo modo
prior est filio, ut supra ostensum est, dist. 9, qu. 2, art. 1, nec intellectu nec dignitate nec tempore. Ergo nec filius
spiritu sancto prior est. Ergo nec generatio processione: quia sicut se habet filius ad spiritum sanctum, ita
generatio ad processionem.
CO
Respondeo dicendum, quod, secundum Augustinum, in divinis non est aliquis ordo nisi ordo naturae. Ordo
autem naturae est quo aliquis est ex alio, non quo aliquis est prior altero; et ideo in divinis nullo modo potest
aliquid altero prius dici. Et ratio hujus est, quia in divinis non potest considerari nisi id quod absolutum est, et
hoc unum est et indivisibile, in quo prioritas vel posterioritas non invenitur vel id quod ad aliquid dicitur. Horum
autem quae ad aliquid dicuntur, natura est ut sint simul tempore, intellectu, natura. Et ideo dicimus, quod
generatio non est prior processione aliquo modo qui possit ad divina referri; sed tantum secundum modum
intelligendi, qui est in intellectu nostro tantum, accipiente generationem et processionem in divinis secundum
similitudines repertas in creaturis, quae deficientes sunt ad repraesentandum generationem et processionem prout
sunt in divinis.
RA1
Ad primum ergo dicendum, quod principium, secundum relationem principii non est eo prius cujus est
principium aliquo modo; sed id quod est principium, naturaliter est prius. Si autem ille qui est principium, ipsa
relatione sit quis, vel persona distincta; omnis prioritas removetur ab eo respectu illius cujus est principium; et
ita, cum filius, ut supra dictum est, dist. 9, qu. 2, art. 1, ipsa sua relatione sit persona distincta, nullo modo est
prior spiritu sancto. Sed verum est quod propter ordinem naturae spiritus sanctus est a filio; quamvis enim
communis spiratio non sit proprietas personalis filii, est tamen ipsa persona filii, sicut bonitas divina est ipse
Deus; et prima processio correspondens sibi est proprietas personalis spiritus sancti.
RA2
Ad secundum dicendum et tertium, quod rationes illae deficiunt ex hoc quod similitudines inventae in creaturis
non perfecte repraesentant ea quae sunt in Deo; et hoc patet in proposito: quia non invenitur aliqua creatura quae
ab eodem habeat quod ad aliquid dicatur, et sit in se subsistens.
|a2 Articulus 2: Utrum spiritus sanctus magis procedat a patre quam a filio.
AG1
Ad secundum sic proceditur. Videtur quod spiritus sanctus magis procedat a patre quam a filio. Sicut enim dicit
Philosophus, omnis causa primaria plus est influens in suum causatum quam causa secundaria. Sed filius est
quasi secunda causa, pater autem quasi primum principium, quod non est de aliquo. Ergo spiritus sanctus magis
procedit a patre quam a filio.
AG2
Item, Philosophus: propter quod unumquodque tale et illud magis.
Sed filius hoc quod est principium spiritus sancti habet a patre. Ergo pater magis est principium quam filius.
AG3
Praeterea, illud quod est principium alicujus principaliter et proprie, videtur esse magis ejus principium quam
illud quod non est ita. Sed, sicut dicitur in littera, spiritus sanctus procedit a patre principaliter et proprie; non
autem dicitur hoc de filio. Ergo etc..
AG4
Praeterea, spiritus sanctus non habet aliquid quod non habeat a patre; habet autem aliquid quod non habet a filio,
hoc scilicet quod procedit a patre. Ergo spiritus sanctus magis procedit a patre quam a filio.
SC1
Contra est quod dicitur in littera.
SC2
Praeterea, ubi est summa aequalitas, non potest esse magis et plenius. Sed inter patrem et filium est summa
aequalitas. Ergo spiritus sanctus non potest esse magis ab uno quam ab alio.
CO

105

