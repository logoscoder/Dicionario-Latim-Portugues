includit, quae ad appetitum intellectivum pertinet. Nihilominus nomen amoris etiam ad superiorem partem
transfertur; nomen autem dilectionis ad inferiorem nunquam.
Omnia autem alia nomina quae ad amorem pertinere videntur, vel includuntur ab istis, vel includunt ea, quasi
addentia aliquid supra dilectionem et amorem. Quia enim amor unit quodammodo amantem amato, ideo amans
se habet ad amatum quasi ad seipsum, vel ad id quod est de perfectione sui. Ad seipsum autem et ad ea quae sui
sunt, hoc modo se habet ut primo velit sibi praesens esse quidquid de perfectione sua est; et ideo amor includit
concupiscentiam amati, qua desideratur ejus praesentia. Secundo homo alia in seipsum retorquet per affectum, et
sibi appetit quaecumque sibi expediunt; et secundum quod hoc ad amatum efficitur, amor benevolentiam
includit, secundum quam aliquis amato bona desiderat. Tertio homo ea quae sibi appetit, operando sibi acquirit;
et secundum quod hoc ad alium exercetur, beneficentia in amore includitur. Quarto homo ea quae sibi bona
videntur, implere consentit: et secundum quod hoc ad amicum fit, amor concordiam includit, secundum quam
aliquis consentit in his quae amico videntur: non quidem in speculativis: quia concordia in his, secundum
Philosophum, 9 ethic., ad amicitiam non pertinet, et discordia in eisdem esse potest sine amicitiae praejudicio, eo
quod in his concordare vel discordare, voluntati non subjacet, cum intellectus ratione cogatur. Amor tamen super
quatuor praedicta aliquid addit, scilicet quietationem appetitus in re amata, sine qua quodlibet praedictorum
quatuor esse potest.
Sunt etiam quaedam quae super dilectionem vel amorem aliquid addunt. Amatio enim addit super amorem
intensionem quamdam amoris, quasi fervorem quemdam. Amicitia vero addit duo: quorum unum est societas
quaedam amantis et amati in amore, ut scilicet mutuo se diligere sciant; aliud est ut ex electione operentur, non
tantum ex passione.
Unde dicit Philosophus, quod amicitia similatur habitui, amatio autem passioni. Sic ergo patet quod amicitia est
perfectissimum inter ea quae ad amorem pertinent, omnia praedicta includens; unde in genere hujusmodi
ponenda est caritas, quae est quaedam amicitia hominis ad Deum, per quam homo Deum diligit, et Deus
hominem; et sic efficitur quaedam associatio hominis ad Deum, ut 1 joan., 1, 7: si in luce ambulamus, sicut et
ipse in luce est, societatem habemus ad invicem.
RA1
Ad primum ergo dicendum, quod quaelibet amicitia concupiscentiam seu desiderium includit, et aliquid super
eam addit, ut dictum est.
RA2
Ad secundum dicendum, quod caritas addit aliquid supra dilectionem et amorem.
RA3
Et similiter dicendum ad tertium de benevolentia, et ad quartum de concordia, et ad quintum de beneficentia.
RA6
Ad sextum dicendum, quod pax ad concordiam reducitur: nisi quod magis pax dicitur quantum ad remotionem
discordiae, concordia autem quantum ad ipsam unionem.
RA7
Ad septimum dicendum, quod caritas est amicitia, sed aliquid addit supra ipsam, scilicet determinationem amici:
quia est amicitia ad Deum, quae omnibus pretiosior est et carior.
RA8
Ad octavum dicendum, quod amicus non tantum diligit amicum ad quem amicitiam habet, sed omnia quae ad
ipsum pertinent, quamvis ab illis non ametur, sicut filios ejus, fratres et hujusmodi.
Similiter et caritas diligere facit principaliter Deum, qui amantes se amat, et in amando praevenit et homines,
inquantum illius sunt. Unde quod dicitur, quod amicitia est redamantium, intelligitur quantum ad eos inter quos
principaliter est amicitia.
RA9
Ad nonum dicendum, quod inquantum homines per caritatem deiformes efficiuntur, sic sunt supra homines, et
eorum conversatio in caelis est; et sic cum Deo et Angelis ejus conveniunt, inquantum ad similia se extendunt,
secundum quod Dominus docet: estote perfecti, sicut et pater vester perfectus est.
RA10
Ad decimum dicendum, quod amicitia dicitur esse non latens, non quod per certitudinem amor amici
cognoscatur, sed quia per signa probabilia amor mutuus hinc inde colligitur; et talis manifestatio potest esse de
caritate inquantum per aliqua signa potest aliquis probabiliter aestimare se habere caritatem.
RA11
Ad undecimum dicendum, quod amicitia vera desiderat videre amicum, et colloquiis mutuis gaudere facit, ad
quem principaliter est amicitia; non autem ita quod delectatio quae est ex mutua visione et perfruitione, finis
amicitiae ponatur, sicut est in amicitia delectabilis; et hoc intendit removere Hieronymus, scilicet quod non est
amicitia caritatis principaliter ad homines, sed est Christi glutino copulata, et quod delectatio principaliter de
amicis non est quaerenda.
RA12

1162

