Hoc etiam videtur per hoc quod habetur ad Hebr. 1, 3: portans omnia verbo virtutis suae. Non autem potest
conservare res, nisi sit praesens eis.
Ergo videtur quod in omnibus rebus sit.
CO
Respondeo dicendum, quod Deus essentialiter in omnibus rebus est, non tamen ita quod rebus commisceatur,
quasi pars alicujus rei. Ad cujus evidentiam oportet tria praenotare. Primo, quod movens et motum, agens et
patiens, et operans et operatum, oportet simul esse, ut in 7 physic.
Probatur. Sed hoc diversimode contingit in corporalibus et spiritualibus. Quia enim corpus per essentiam suam,
quae circumlimitata est terminis quantitatis, determinatum est ad situm aliquem, non potest esse quod corpus
movens et motum sint in eodem situ; unde oportet quod simul sint per contactum; et sic virtute sua immutat
corpus quod immediate sibi conjungitur, quod etiam immutatum aliud immutare potest, usque ad aliquem
terminum. Spiritualis vero substantia, cujus essentia omnino absoluta est a quantitate et situ, ac per hoc loco, non
est distincta ab eo quod movet per locum vel situm; sed ubi est quod movetur, ibi est ipsum movens; sicut anima
est in corpore, et sicut virtus movens caelum dicitur esse in dextra parte orbis quem movet; unde incipit motus,
ut habetur in 8 physic.. Secundum est, quod esse cujuslibet rei et cujuslibet partis ejus est immediate a Deo, eo
quod non ponimus, secundum fidem, aliquem creare nisi Deum. Creare autem est dare esse. Tertium est, quod
illud quod est causa esse, non potest cessare ab operatione qua esse datur, quin ipsa res etiam esse cesset. Sicut
enim dicit Avicenna, haec est differentia inter agens divinum et agens naturale, quod agens naturale est tantum
causa motus, et agens divinum est causa esse. Unde, secundum ipsum, qualibet causa efficiente remota,
removetur effectus suus, sed non esse rei; et ideo remoto aedificatore, non tollitur esse domus, cujus causa est
gravitas lapidum quae manet; sed fieri domus cujus causa erat; et similiter remota causa essendi, tollitur esse.
Unde dicit Gregorius, quod omnia in nihilum deciderent, nisi ea manus omnipotentis contineret. Unde oportet
quod operatio ipsius, qua dat esse, non sit intercisa, sed continua; unde dicitur joan. 5, 17: pater meus usque
modo operatur, et ego operor. Ex quibus omnibus aperte colligitur quod Deus est unicuique intimus, sicut esse
proprium rei est intimum ipsi rei, quae nec incipere nec durare posset, nisi per operationem Dei, per quam suo
operi conjungitur ut in eo sit.
RA1
Ad primum ergo dicendum, quod quamvis essentia divina non sit intrinseca rei quasi pars veniens in
constitutionem ejus; tamen est intra rem quasi operans et agens esse uniuscujusque rei; et hoc oportet in omni
agente incorporeo, ut ex praedictis patet, dist. 8, quaest. 1, art. 2.
RA2
Ad secundum dicendum, quod illud quod agit per suam absentiam, non est causa proxima ejus quod fit, sed
remota; virtus enim solis primo imprimitur in corpore sibi conjuncto, et sic deinceps usque ad ultimum; et haec
virtus est lumen ejus per quod agit in his inferioribus, ut Avicenna, lib.
Cit., cap. 2, dicit. Similiter patet quod rex praecipiens est causa prima: sed exequens praeceptum est causa
proxima et conjuncta. Deus autem immediate in omnibus operatur; unde oportet quod in omnibus sit.
RA3
Ad tertium dicendum, quod, sicut ex praedictis, in corp. Art., patet, esse rei non potest conservari sine causa
essendi, sicut nec motus sine causa movente.
Unde si sine aliquo agente esse rei conservetur, illud agens non erit causa essendi, sed fieri tantum, sicut sigillum
est causa figurae in cera; unde remoto sigillo remanet figura, sicut etiam de aedificatore dictum est; et hoc est
agens imperfectum; unde ratio procedit ex falsis.
RA4
Ad quartum dicendum, quod respectu ejusdem operationis non potest esse duplex causa proxima eodem modo;
sed diversimode potest; quod sic patet.
Operatio reducitur sicut in principium in duo; in ipsum agentem, et in virtutem agentis, qua mediante exit
operatio ab agente. Quanto autem agens est magis proximum et immediatum, tanto virtus ejus est mediata, et
primi agentis virtus est immediatissima; quod sic patet in terminis. Sint a, b, c, tres causae ordinatae, ita quod c
sit ultima, quae exercet operationem; constat tunc quod c exercet operationem per virtutem suam; et quod per
virtutem suam hoc possit, hoc est per virtutem b, et ulterius per virtutem a. Unde si quaeratur quare c operatur,
respondetur per virtutem suam; et quare per virtutem suam; propter virtutem b; et sic quousque reducatur in
virtutem causae primae in quam docet Philosophus quaestiones resolvere in posterioribus, et in 2 physic.. Et ita
patet quod cum Deus sit prima causa omnium, sua virtus est immediatissima omnibus. Sed quia ipsemet est sua
virtus, ideo non tantum est immediatum principium operationis in omnibus, sed immediate in omnibus operans;
quod in aliis causis non contingit, quamvis singulae res proprias operationes habeant quibus producunt suos
effectus.
RA5
Ad quintum dicendum, quod non est concedendum simpliciter quod Deus sit in Daemone, duabus de causis.
Primo, quia Daemon non nominat naturam tantum, sed naturam deformatam; cujus deformitatis Deus non est
operator. Secundo, quia Daemon nominat naturam intellectualem; unde cum dicitur, Deus est in Daemone,
303

