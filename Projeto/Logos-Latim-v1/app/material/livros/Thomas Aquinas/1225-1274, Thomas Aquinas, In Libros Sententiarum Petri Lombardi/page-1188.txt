Sed contra, Galat. 6, 10: operemur bonum ad omnes, maxime autem ad domesticos fidei. Ergo propinqui
praeferendi sunt extraneis.
SC2
Praeterea, 1 timoth. 5, 8, dicitur: qui suorum, et maxime domesticorum, curam non habet, fidem negavit, et est
infideli deterior. Ergo magis habenda est cura propinquorum quam aliorum.
SC3
Praeterea, magis homo debet seipsum diligere quam alios. Ergo quanto aliqui sunt sibi magis propinqui, magis
debet eos diligere.
CO
Respondeo dicendum, quod, sicut dictum est, in corp. Praeced. Art., proximos diligimus, inquantum in eis
bonum nostrum per similitudinem invenitur, loquendo de amore benevolentiae.
Haec autem similitudo attenditur secundum quod cum eis communicamus: unde et secundum diversas
communicationes, diversas amicitias Philosophus distinguit. Est enim communicatio alia quidem naturalis,
secundum quod in naturali origine aliqui communicant; et in ista communicatione fundatur amicitia patris et filii,
et aliorum consanguineorum.
Alia vero communicatio est oeconomica, secundum quam homines sibi in domesticis officiis communicant. Alia
vero communicatio est politica, secundum quam homines ad concives suos communicant. Quarta communicatio
est divina, secundum quam omnes homines communicant in uno corpore ecclesiae vel actu vel potentia; et haec
est amicitia caritatis, quae habetur ad omnes, etiam ad inimicos. Quia ergo caritas benevolentiam importat, quae
amicis bona optat, et operatur bonum ad ipsos; ideo secundum unamquamque praedictarum amicitiarum amandi
sunt amici quantum ad bona pertinentia ad communicationem illam super quam amicitia fundatur; unde ad
patrem et consanguineos amicabiliter nos habere debemus in eis quae ad conservationem naturae pertinent; et ad
domesticos in his quae ad dispensationem domus pertinent; ad concives in his quae ad civilem vitam spectant,
sicut est simul conversari, et morari in operibus civilibus; ad omnes autem homines in his quae ad Deum
spectant, ut omnibus optemus vitam aeternam, et operemur ad salutem ipsorum secundum modum nostrum.
Tamen, simpliciter loquendo, secundum illam amicitiam major debet esse dilectio, quae magis accedit ad id
quod magis diligendum est. Maxime autem diligendus est Deus: et post hoc maxime debet homo seipsum
diligere, ut dictum est. Et quia ultima dictarum amicitiarum, scilicet caritas, magis appropinquat ad dilectionem
Dei; ideo si ab illa priores amicitiae separentur, potior simpliciter esset ipsa sine aliis, quam aliae sine ipsa. Non
autem separantur quantum ad aliquem qui in hac vita vivat; sed post mortem separantur ab amicitia caritatis
damnati. Unde plus debeo diligere hominem christianum quam patrem meum infidelem defunctum, simpliciter
loquendo; quamvis liceat secundum affectum naturalem in illud magis ferri quod magis secundum naturam nobis
conjunctum est. Prima amicitia magis proxima est ei qua aliquis seipsum diligit, quam secunda; et secunda quam
tertia; et tertia simpliciter quam quarta tantum. Et ideo Ambrosius (super illud Cantic. Cap. 2: ordinavit in me
caritatem) hunc ordinem dilectionis ponit, ut primo diligantur consanguinei, ad quos habetur prima amicitia:
secundo domestici, ad quos habetur secunda, quantum ad illos qui nobiscum in domo conversantur; et tertia
quantum ad illos qui nobis in civilibus et honestis actibus familiares sunt: tertio inimici, ad quos solum quarta
amicitia habetur; et hoc intelligendum est simpliciter loquendo. Sed secundum quid potest ordo iste mutari, ut
scilicet magis amicabiliter me habeam ad familiarem qui mihi convenit in operibus honestis quantum ad
societatem in istis, quam ad patrem qui in istis non communicat; et sic est intelligendum de aliis.
RA1
Ad primum ergo dicendum, quod amicitia politica fundamentum habet communicationem in honestis operibus in
quibus simul aliqui conversantur; sed amicitia naturalis habet fundamentum communicationem naturalem; et
haec communicatio propinquior est illi qua homo sibi communicat.
Unde sicut homo simpliciter se ipsum debet magis diligere quo ad naturam, etiamsi malus sit, quam alium
bonum; ita etiam naturam patris sui magis diligere debet, simpliciter loquendo quam alium bonum; non quidem
inquantum malus, sed ad hoc ut bonus sit.
RA2
Ad secundum dicendum, quod in hoc Deo conformamur quod diligimus eos magis qui nobiscum magis
communicant, sicut et ipse eos qui secum magis communicant, magis diligit: quamvis non sint iidem qui
nobiscum et cum eo magis communicant.
RA3
Ad tertium dicendum, quod in illis quae non pertinent ad communicationem naturalem quam cum patre vel
consanguineis habemus, non oportet quod magis consanguineis benefaciamus, sed illis qui magis conjuncti sunt
nobis secundum illam communicationem ad quam illa bona pertinent; et ideo beneficia ecclesiastica non sunt
danda magis consanguineis, sed eis qui magis sunt idonei ad regimen ecclesiae: quia illi, quantum ad hoc quod
dispensatores divinorum sumus, magis nobiscum communicant. Sed de patrimonio proprio, et de his quae homo
proprio et licito lucro acquirit, potest benefacere consanguineis potius quam aliis, et debet, nisi ex alia parte sit
aliquid quod praeponderet, ut indigentia, vel utilitas.
RA4
1188

