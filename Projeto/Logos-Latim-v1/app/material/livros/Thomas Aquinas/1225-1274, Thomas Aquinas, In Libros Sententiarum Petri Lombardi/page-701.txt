Praeterea, si Deus aliquem in inferno poneret sine propria culpa, non esset decens justitiae ejus et sapientiae. Sed
ex hoc quod anima ex infusione maculatur, reatum infernalis poenae incurrit.
Ergo non decet Deum ut tali corpori eam infundat.
AG3
Praeterea, infectio spiritualis est pejor quam corporalis. Sed consulitur infectis lepra corporali ut a coitu
abstineant, ne filios infectos generent.
Ergo multo fortius et Deus instituere debuit ut homines a carnali opere cessarent, ex quo per coitum genitos
maculam originalis culpae contrahere necesse est.
AG4
Praeterea, nullus artifex sapiens facit tale opus ex quo sua intentio perfici non potest.
Sed finis propter quem Deus fecit hominem, est ut ejus beatitudine perfruatur. Cum ergo per hoc quod anima tali
corpori infunditur, reatum incurrat ut visione careat Dei, videtur quod hoc sapientiam Dei non deceat.
AG5
Praeterea, ut fulgentius dicit, Deus illius rei non est ultor cujus non est auctor. Ergo eadem ratione illius rei non
est auctor ex qua de necessitate consequitur hoc cujus est ultor. Sed ex unione animae ad tale corpus, de
necessitate sequitur infectio originalis culpae, cujus Deus est ultor. Ergo tali corpori animam unire Deum non
decet.
SC1
Sed contra, non est decens ut Deus opera sua mutet. Sed Deus sic instituit ut homines per sexuum commixtionem
generarentur, et quod corpori per coitum seminato anima infundatur. Ergo non decuit ut Deus hoc mutaret.
SC2
Praeterea, non est sapientis inducere majorem defectum, ut minor defectus vitetur. Sed major defectus esset si
humanum genus non multiplicaretur, per cujus multiplicationem electorum numerus impletur, quam quod puer
in culpa originali nascatur. Ergo non decet Deum ut multiplicationem naturalem humani generis cessare faciat ad
originalis peccati infectionem vitandam.
CO
Respondeo dicendum, quod sicut bonum gentis divinius est quam bonum unius hominis, ut in 1 ethic. Dicitur; ita
etiam bonum universi praepollet bono particularis rei et specialis naturae; unde etiam defectus in universum
redundans deterior est. Si autem humani generis naturalis multiplicatio tolleretur, in defectum totius universi
redundaret: quia vel subtraheretur natura aliqua de universo quae ad perfectionem universi confert; vel etiam
alicui parti universi sua naturalis perfectio tolleretur, secundum quod unumquodque natum est sibi simile
generare; et utrumque in defectum universitatis redundaret; et ideo non debuit intermitti humanae generationis
processus naturalis ut infectio originalis vitaretur.
Et praeterea iste est ordo naturalis in rebus, ut posteriori remoto id quod prius est remaneat, nec ad ejus
remotionem tollatur, sicut quando removes vitium, remanet esse, ut in libro de causis dicitur. Bonitas autem
naturalis praeexistit omni superadditae bonitati, et acquisitae et gratis collatae; unde subtracta illa bonitate quam
Deus humanae naturae gratis contulerat, scilicet originalis justitia, non congruit ordini quem divina sapientia
rebus instituit, ut aliquid eorum quae ad naturalem bonitatem pertinent immutetur; et praecipue cum remaneat in
natura facultas ad recuperandum illud quod deperditum est, vel aliquid eo excellentius.
RA1
Ad primum ergo dicendum, quod sicut non esset sapiens qui thesaurum in loco mundo conservabilem, in
immundo reponeret; ita esset valde insipiens qui thesaurum non aliter conservabilem, non etiam in immundo
loco collocaret; et praecipue si emundandi thesaurum possibilitas remaneret.
Dico etiam, quod anima habet talem naturam ut tali corpori uniatur; unde si tali corpori non uniretur, oporteret
quod vel omnino anima non crearetur, vel quod alterius naturae esset; et si alterius naturae esset, haec natura non
esset. Unde constat quod hanc naturam conservari impossibile est nisi per hunc modum.
RA2
Ad secundum dicendum, quod poena inferni est duplex. Quaedam est quae pro peccato actuali debetur; et ista est
corruptio alicujus boni quod etiam ex naturalibus principiis naturam humanam consequitur; unde injustum esset
ut aliquis talem poenam subiret nisi per hoc quod propria culpa illam meruisset. Quaedam vero poena est
originali debita, quae nihil subtrahit eorum quae naturae ex principiis suis debentur, sed aliquid humanam
facultatem excedens tollit, ad quod tamen ordinata erat per aliquid naturae gratis collatum; unde nulla injuria isti
homini fit, si non sibi datur quod suae naturae non debetur secundum quod eam accepit.
RA3
Ad tertium dicendum, quod lepra est corruptio illius boni quod principia naturae consequitur, et sanari non
potest; sed originalis infectio est corruptio illius boni quod principia naturae non sequitur et curabilis est; et ideo
non est similis ratio de utroque.
RA4
Ad quartum dicendum, quod ad hoc Deus creaturam facit ut unaquaeque de sua bonitate participet quantum
possibile est; meliusque est ut secundum aliquem modum participet quam nullo modo. Dico ergo, quod quamvis
701

