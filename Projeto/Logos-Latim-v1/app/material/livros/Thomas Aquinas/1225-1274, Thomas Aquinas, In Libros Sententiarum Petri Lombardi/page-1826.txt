imputentur, placet quibusdam, neminem pro peccatis semel dimissis iterum a Deo puniri. Circa primum tria
facit: primo ponit auctoritates quibus confirmatur prima opinio; secundo objicit in contrarium; ibi: quibus
opponitur etc.. Tertio ponitur eorum solutio, ibi: sed ad hoc potest dici etc..
Post praedicta restat investigare etc.. Hic inquirit, quid sit sacramentum et quid res in poenitentia; et circa hoc
duo facit: primo movet quaestionem; secundo solvit eam, ibi: quidam enim dicunt sacramentum hic esse quod
exterius tantum geritur.
Et dividitur in partes duas secundum duas opiniones quas ponit; secunda incipit, ibi: quidam autem dicunt,
exteriorem poenitentiam et interiorem esse sacramentum.
Circa primum duo facit: primo narrat opinionem; secundo narrat objectiones in contrarium, ibi: quod si est, non
omne sacramentum evangelicum id efficit quod figurat. Et dividitur in partes duas secundum duas objectiones
quas ponit; secunda incipit, ibi: item si exterior poenitentia sacramentum est, et interior res sacramenti, saepius
praecedit res sacramentum quam sacramentum rem. Et utraque dividitur in objectionem et solutionem, ut per se
patet.
Hic est duplex quaestio. Prima de reditu peccatorum.
Secunda de eo quod est sacramentum vel res in poenitentia.
Circa primum quaeruntur quatuor: 1 utrum peccata dimissa redeant; 2 de ingratitudine, per quam peccata redire
dicuntur; 3 quae peccata per ingratitudinem redire possunt; 4 utrum recidivans teneatur confiteri peccata de
quibus prius confessus fuerat.
|a1 Articulus 1: Utrum peccata dimissa redeant in eo qui recidivat.
AG1
Ad primum sic proceditur. Videtur quod peccata dimissa redeunt in eo qui recidivat. Dicit enim leo Papa: quae
divina misericordia solidavit in ea revolvit prurigo; quoniam iterata iniquitas misericordiam concessam
exinanivit. Ergo videtur quod per recidivum peccata dimissa redeant.
AG2
Praeterea, remoto operculo apparet quod operiebatur. Sed caritas operit multitudinem peccatorum; 1 Petr., 4, 24.
Ergo remota caritate per peccatum sequens, redeunt peccata dimissa.
AG3
Praeterea, Ezech. 18, 24, dicitur: si averterit se justus a justitia sua... Omnes suae justitiae quas fecerat, non
recordabuntur. Ergo in eodem statu est ac si nullam justitiam fecisset. Sed si non fecisset justitiam poenitentiae,
non essent ei peccata dimissa. Ergo dimissio illa annullatur; et sic peccata dimissa redeunt.
AG4
Praeterea, magis peccat qui offendit Deum quam qui offendit hominem. Sed si aliquis est ab aliquo Domino
manumissus, per offensam in ipsum commissam iterum reducitur in servitutem. Ergo multo fortius, si aliquis
divina gratia a servitute peccati liberatus Deum per recidivum peccati offendat, in pristinam servitutem
revocatur; et sic peccata dimissa redeunt.
AG5
Praeterea, esto quod aliquis post veram contritionem de peccatis praeteritis cadat in peccatum, et moriatur statim;
constat quod in infernum descendat.
Ergo de peccatis quae sibi dimissa fuerunt, ibi punitur, cum non sit sibi poena totaliter remissa.
Ibi vero punietur aeternaliter, quia in inferno nulla est redemptio. Ergo similem reatum incurrit ei quem habebat;
et ita videtur quod in isto peccata dimissa redeunt; et similis ratio est de illo qui confessus est, et non satisfecit
plene.
AG6
Praeterea, sicut per poenitentiam remittuntur peccata, ita per peccatum actuale mortificantur merita praecedentia.
Sed per poenitentiam, quae peccatum destruit, priora merita reviviscunt. Ergo per peccatum quod poenitentiam
destruit, qua remittebatur peccatum, peccata dimissa reviviscunt.
SC1
Sed contra Augustinus in Lib. De responsionibus prosperi: qui recedit a Christo, et alienatus a gratia finit hanc
vitam, quid nisi in perditionem vadit? sed non in id quod dimissum est, redit, nec originali peccato damnabitur.
Ergo peccata dimissa non redeunt.
SC2
Praeterea, eodem peccato et aequali unus non fit alio deterior. Sed contingit innocentem et poenitentem eodem et
aequali peccato mortali peccare.
Ergo poenitens non fit deterior per hoc peccatum quam innocens. Fieret autem, si peccata dimissa redeant. Ergo
non redeunt.
SC3
Praeterea, contrarium non reducit suum contrarium.

1826

