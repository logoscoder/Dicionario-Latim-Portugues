Ad secundam quaestionem de partibus quas ponit Macrobius, sciendum, quod una est pars subjectiva justitiae
proprie dictae, scilicet innocentia, ut nullus alteri quod suum est auferat; et condividitur contra illam partem quae
unicuique reddit quod debet. Aliae vero sunt partes potentiales, quarum duae sunt respectu superioris, scilicet
religio et pietas, ut reddant debitum, sed non tantum. Aliae vero quatuor reddunt debitum ex honestate; et hoc vel
aequali, et sic est amicitia, de qua Philosophus in 4 ethic., qua nostris operibus congruenter ad alios utimur; et
concordia, qua operibus aliorum auxilia praestamus: vel respectu inferiorum, quibus quantum ad affectum
interiorem impendimus ex debito honestatis humanitatem, et quantum ad exterius affectum subventionis.
RA1
Ad primum ergo dicendum, quod innocentia hic sumitur stricte secundum quod privat nocumentum alteri
illatum.
RA2
Ad secundum dicendum, quod amicitia hic sumitur non sicut in 8 ethic., quae consistit principaliter in affectu,
sed ut in 4, cap. 13, quae consistit principaliter in affabilitate exteriori, quae habetur etiam ad extraneos.
RA3
Ad tertium dicendum, quod beneficentia includitur in humanitate, benevolentia autem in affectu.
RA4
Ad quartum dicendum, quod affectus hic sumitur stricte pro affectu subventionis et compassionis ad alterum.
Articulus 4C
AG1
Ulterius. Quidam ponunt quinque partes, quae sunt obedientia respectu superioris, disciplina respectu inferioris,
aequitas respectu parium, fides et veritas respectu omnium: et videtur quod male. Quia justitia generalis, ut
dicitur in 5 ethic., attendit praecepta legis. Sed obedire est attendere praeceptum. Ergo est idem quod justitia
generalis: ergo non est pars justitiae quae est specialis virtus, sed magis e converso.
AG2
Praeterea rigor ad justitiam pertinet, sicut aequitas; ergo sicut ponunt aequitatem, ita ponere debent rigorem.
AG3
Praeterea, fides est virtus theologica. Ergo non debet poni pars justitiae, quae est virtus cardinalis.
AG4
Praeterea, veritas ad intellectum pertinet: justitia autem magis ad voluntatem: quia, ut dicit Anselmus, est
rectitudo voluntatis propter se servata. Ergo videtur quod veritas non sit pars justitiae.
CO
Ad tertiam quaestionem de partibus aliis sciendum est quod videntur esse subjectivae justitiae proprie dictae:
quia ex obligatione legis tenetur homo ut superiori obediat, ut inferiori suae curae commisso disciplinam
exhibeat, et ad aequales etiam, et ad omnes servet aequalitatem in rebus, fidem in factis, quae est idem quod
observantia, et veritatem in dictis, si tamen veritas sumatur ea quae est in confessionibus judicii; alias si
sumeretur sicut supra, esset pars potentialis justitiae.
RA1
Ad primum ergo dicendum, quod obedientia, secundum quod attendit principaliter rationem praecepti, est
specialis virtus; unde etiam obedit in illis quae ad alias virtutes non pertinent; sed secundum quod ex
consequente respicit praeceptum et bonum virtutis principaliter in eo quod facit, sic est consequens ad omnes
virtutes.
RA2
Ad secundum dicendum, quod hic sumitur aequitas secundum aequalitatem simpliciter, quae est in rebus
commutabilibus; unde includit severitatem sive rigorem, inquantum servat formam legis in his ad quae legis
intentio se extendit, et aequitatem, quae, dimissa forma legis intentionem ipsam sequitur.
RA3
Ad tertium dicendum, quod fides hic sumitur pro fidelitate, non secundum quod est virtus theologica.
RA4
Ad quartum dicendum, quod veritas hic sumitur secundum quod est in signo exteriori, vel verbo, vel quocumque
alio.
Articulus 4D
AG1
Ulterius. Quidam dividunt justitiam in liberalitatem et severitatem: quam dividunt in benignitatem et
beneficentiam: benignitatem vero in septem partes, scilicet religionem, pietatem, innocentiam, amicitiam,
reverentiam, concordiam, misericordiam.
Et videtur quod non bene. Quia, ut dicit Philosophus 5 ethicor., virtuosus est diminutivus poenarum. Sed
severitas dicit hujusmodi oppositum. Ergo non est pars virtutis.
AG2
1257

