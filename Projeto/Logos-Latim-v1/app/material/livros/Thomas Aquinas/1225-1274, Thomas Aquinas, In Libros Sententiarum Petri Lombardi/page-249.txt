Contra, aeternum est prius temporali. Sed principium personae dicitur ab aeterno; principium autem creaturae a
tempore. Ergo etc..
CO
Ad id quod ulterius quaeritur, dicendum, quod processio creaturarum exemplatur a processione divinarum
personarum; unde, absolute loquendo, per prius dicitur principium respectu personae quam respectu creaturae.
Sed tamen sciendum, quod in principio, secundum quod dicitur respectu creaturae, est considerare ipsam
habitudinem quae temporalis est, et illud in quo fundatur ista habitudo, scilicet virtus et operatio divina; in
quibus tamen non est ratio principii nisi quasi habitualiter; et sic secundo modo considerando principium
secundum quod dicitur principium creaturae, est prius quam principium divinae personae quod fundatur in
proprietate, per modum quo essentiale dicitur prius notionali secundum intellectum.
Sed hoc non est nisi secundum quid.
RA
Et per hoc patet responsio ad utrumque objectum.
|a3 Articulus 3: Utrum proprietas patris et filii, qua dicuntur principium spiritus sancti, sit tantum una.
AG1
Ad tertium sic proceditur. Videtur quod non sit nisi una proprietas patris et filii, secundum quam dicuntur
principium spiritus sancti. Proprietas enim unitatem et multitudinem trahit a suppositis.
Sed pater et filius non sunt unum suppositum.
Ergo nec ipsorum est una proprietas.
AG2
Praeterea, nihil idem est uniens principium, et distinguens. Sed notiones in divinis sunt distinguentes.
Ergo videtur quod nulla notio patrem et filium uniat.
AG3
Item, magis sunt unum quae uniuntur in natura et proprietate, quam quae uniuntur in natura tantum. Sed pater et
filius non sunt magis unum quam pater et spiritus sanctus. Cum igitur pater et spiritus sanctus non conveniant
nisi in natura, videtur quod pater et filius non uniantur in aliqua proprietate una.
AG4
Praeterea, propinquius est proprietati illud in quo est, quam illud ad quod dicitur. Sed proprietates quae sunt in
una persona, sunt plures ex hoc quod ad diversa referuntur; sicut generatio in patre ad filium, et communis
spiratio ad spiritum sanctum. Ergo multo magis efficientur duae proprietates ex hoc quod sunt in duabus
personis.
SC1
Contra, secundum Anselmum, in omnibus pater et filius unum sunt, in quibus non distinguit inter eos relationis
oppositio. Sed in communi spiratione pater et filius non opponuntur. Ergo est una et eadem numero in utroque.
CO
Respondeo dicendum, quod una numero notio est patris et filii, secundum quod principium spiritus sancti
dicuntur, ut dicitur in littera.
Cujus ratio est, quia distinctionem rerum secundum formam aliquam non invenimus nisi dupliciter: uno modo
secundum quod aliquid commune distinguitur per plures rationes speciales, sicut ratio generis distinguitur in
plures species; alio modo secundum quod natura specialis distinguitur in plura secundum numerum. Hic autem
secundus modus non potest esse in divinis, duplici ratione: primo, quia multiplicatio secundum numerum unius
speciei non est ex aliquo formali adjuncto, sed ex materiali principio diviso: quia ratio speciei specialissimae
constituitur per adventum ultimae formae constitutivae: materia autem non est in divinis. Secundo, quia natura
specialis non multiplicatur nisi secundum esse quod in diversis habet: quia tota quidditas completa est in specie.
In divinis autem non est nisi unum esse; unde non potest esse quod aliquid dictum secundum specialem
rationem, in divinis numero multiplicetur. Relinquitur igitur quod quidquid est in divinis, vel remaneat
indistinctum et unum numero, sicut natura communis tribus personis: vel habeat rationem communem
distinguibilem secundum plures rationes speciales: sicut relatio communis est tribus, non tamen una numero
relatio, sed alia et alia, etiam secundum rationem specialem distincta. Cum igitur communis spiratio nominet
specialem rationem principii secundum specialem modum originis, impossibile est quod sit nisi una numero in
patre et filio.
RA1
Ad primum igitur dicendum, quod in creaturis supposita distincta sunt per esse; et ideo proprietates ipsorum
etiam secundum esse distinguuntur.
Sed in divinis suppositis est unum esse; unde et proprietas non potest multiplicari secundum esse, sed solum
secundum rationem proprietatis specialem.
RA2
Ad secundum dicendum, quod secundum idem non potest esse aliquid uniens et distinguens, et respectu
ejusdem; unde communis spiratio distinguit patrem a spiritu sancto, sed unit filio.
249

