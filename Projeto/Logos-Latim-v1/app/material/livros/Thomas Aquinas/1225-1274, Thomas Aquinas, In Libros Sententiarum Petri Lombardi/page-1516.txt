Praeterea, quicumque non habet mentem ligatam, non excusatur a peccato, si aliquod turpe committere
consentiat. Sed mens dormientis non videtur esse ligata, cum non sit actus corporis ex cujus passione somnus
accidit; immo videtur quod debeat esse magis libera, quia immobilitatis exterioribus sensibus, interiores, a
quibus immediate mens accipit, confortantur; et quaedam quandoque de futuris mente dormiens percipit quae
vigilans percipere non potest. Ergo non excusatur a peccato, si in aliquod turpe consentiat; et sic idem quod
prius.
AG3
Praeterea, quicumque potest deliberare et ratiocinari, videtur usum liberi arbitrii habere, quod inquirendo eligit.
Sed dormiens, ut experimento scitur, interdum argumentatur, et argumenta solvit. Ergo habet usum liberi arbitrii
et sic idem quod prius.
AG4
Praeterea, quicumque potest consentire et dissentire alicui turpi, reus esse videtur, si consentiat: quia talis videtur
esse Dominus sui actus.
Sed dormiens aliquando dissentit turpitudini praesentatae, aliquando autem consentit. Ergo quando consentit,
videtur esse reus peccati.
AG5
Praeterea, actiones et motus ex terminis judicantur.
Sed nocturna pollutio frequenter vigilia finitur quamvis in somno inchoetur. Ergo est judicanda ac si in vigilia
fieret; et ita est peccatum.
SC1
Sed contra, est quod Augustinus dicit, 12 super genes. Ad litteram: ipsa phantasia quae fit in cogitatione
sermocinantis, cum expressa fuerit in visione somniantis, ut inter illam et veram conjunctionem corporum non
discernatur, continue movetur caro, et sequitur quod eum motum sequi solet; cum hoc tam sine peccato fiat,
quam sine peccato a vigilantibus dicitur, quod ut diceretur sine dubio cogitatum est.
SC2
Praeterea, Philosophus dicit in 1 ethic., quod secundum dimidium vitae, scilicet somnum, non differt felix a
misero neque vitiosus a studioso. Sed secundum peccatum differunt. Ergo peccatum non potest in somnis
accidere.
CO
Respondeo dicendum ad primam quaestionem, quod omne peccatum, secundum Augustinum, est in voluntate:
motus autem voluntatis praesupponit judicium rationis, eo quod est apparentis boni vel vere vel false; unde ubi
non potest esse judicium rationis, non potest esse voluntatis motus. In somnis autem judicium rationis impeditur.
Judicium enim perfectum haberi non potest de aliqua cognitione, nisi per resolutionem ad principium unde
cognitio ortum habet; sicut patet quod cognitio conclusionum ortum habet a principiis; unde judicium rectum de
conclusione haberi non potest nisi resolvendo ad principia indemonstrabilia. Cum ergo omnis cognitio intellectus
nostri a sensu oriatur, non potest esse judicium rectum nisi reducatur ad sensum.
Et ideo Philosophus dicit in 6 ethic., quod sicut principia indemonstrabilia, quorum est intellectus, sunt extrema,
scilicet resolutionis, ita et singularia, quorum est sensus. In somno autem sensus ligati sunt; et ideo nullum
judicium animae est liberum, neque rationis neque sensus communis; et ideo neque motus appetitivae partis est
liber; et propter hoc non potest aliquis peccare in somno, neque mereri. Sed tamen potest in somno accidere
signum peccati vel meriti, inquantum somnia habent causas imaginationis vigilantium; unde dicit Philosophus in
1 ethic., quod inquantum paulatim pertranseunt quidam motus, scilicet a vigilantibus ad dormientes, meliora sunt
phantasmata studiosorum quam quorumlibet; et Augustinus, 12 super genes., quod propter affectionem animae
bonam etiam in somnis quaedam ejus merita clarent.
RA1
Ad primum ergo dicendum, quod secundum quod Augustinus ibidem dicit, Salomonis petitio in somnis facta
placuisse Deo et remunerationem invenisse dicitur pro bono desiderio prius habito, quod in somnis per signum
sanctae petitionis claruit; non quod tunc in somno meruerit.
RA2
Ad secundum dicendum, quod mens humana habet duos respectus: unum ad superiora, quibus illustratur: alium
ad corpus a quo recipit, et quod regit. Ex parte illa qua anima a supernis accipit, per somnum non ligatur, immo
magis libera redditur quanto fit a corporalibus curis magis absoluta; et ideo etiam ex influentia superni luminis
aliqua de futuris percipere potest dormiens quae vigilans scire non posset. Ex parte autem illa qua a corpore
recipit, oportet quod ligetur quantum ad ultimum judicium et completum, ligatis sensibus a quibus ejus cognitio
initium sumit; quamvis etiam imaginatio ejus non ligetur, quae immediate ei species rerum subministrat.
RA3
Ad tertium dicendum, quod liberi arbitrii est eligere, secundum quod patet ex Augustini definitione in 2 Lib.,
dist. 24, quaest. 1, art. 1, posita: electio autem est quasi conclusio consilii, ut dicitur in 3 ethic.; unde ad judicium
pertinet, vel judicium praesupponit; et ideo quamvis aliquem usum alicujus rationis homo dormiens habere
possit, secundum quod sensus minus ligantur, tamen usum liberi arbitrii in eligendo habere non potest.
1516

