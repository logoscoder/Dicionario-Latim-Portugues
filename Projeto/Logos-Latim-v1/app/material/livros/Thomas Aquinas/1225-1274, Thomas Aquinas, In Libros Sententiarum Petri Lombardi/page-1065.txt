videtur pertinere ad suppositum quam ad naturam: et ideo quod magis vel minus ad defectum pertineat, non facit
ad propositum.
RA3
Ad tertium dicendum, quod unio non est facta in natura, sed in persona; et ideo ea quae sunt naturae, possunt
praedicari de persona, non autem de alia natura.
RA4
Ad quartum dicendum, quod haec est simpliciter vera, filius Dei, vel Christus est immortalis; et similiter, filius
Dei est mortuus: quia ea quae sunt utriusque naturae, possunt affirmari de persona.
Sed tamen haec, Christus non est mortuus, est vera secundum quid, et falsa simpliciter: quia ad veritatem
affirmativae sufficit quod secundum aliquam naturam conveniat quod de persona dicitur, sed ad veritatem
negativae oportet quod secundum neutram conveniat; unde haec est falsa simpliciter, Christus non est animal, et
vera secundum quid, scilicet secundum divinam. Non est autem inconveniens quod unum contradictoriorum
dicatur de aliquo simpliciter, et alterum secundum quid.
RA5
Ad quintum dicendum, quod ea quae sunt partis tantum, et parti nata convenire, dicuntur de toto ratione partis;
sicut homo dicitur Crispus propter capillos: et ita mors, quae est conditio corporis, de persona potest praedicari.
Tamen sciendum est, quod sicut generari est compositi, ita et corrumpi; quamvis subjectum generationis et
corruptionis sit materia.

|+d21.q2 Distinctio 21, Quaestio 2
|a0 Prologus
Deinde quaeritur de resurrectione Christi; et circa hoc quaeruntur quatuor: 1 de necessitate resurrectionis; 2 de
tempore; 3 de argumentis resurrectionis in communi; 4 de eis in speciali.
|a1 Articulus 1: Utrum necesse fuerit Christum resurgere.
AG1
Ad primum sic proceditur. Videtur quod non fuerit necessarium Christum resurgere. Quia, sicut dicit
Damascenus, resurrectio est ejus quod cecidit et dissolutum est, iterata surrectio. Sed Christus non cecidit per
peccatum, nec ejus corpus dissolutum est. Ergo non debetur ei resurrectio.
AG2
Praeterea, Augustinus dicit, quod per verbum Dei fit resurrectio animarum, per verbum incarnatum fit resurrectio
corporum. Sed verbum caro factum est in incarnatione.
Ergo non fuit necessaria resurrectio neque ad resurrectionem corporum, neque ad resurrectionem animarum.
AG3
Praeterea, post ultimam consummationem non est aliquid necessarium. Sed ultima consummatio facta est in
passione: quia tunc dixit: consummatum est; joan. 19, 30. Ergo non oportuit quod postea resurgeret.
AG4
Praeterea, ad hoc Christus humanam naturam assumpsit, ut ipsam restauraret. Sed plena restauratio facta est in
passione; quia et janua aperta est, et liberati sumus a peccato, poena, et servitute diaboli. Ergo non oportuit ut
iterato corpus assumeret.
SC1
Sed contra, 1 corinth. 15, 17: si Christus non resurrexit, inanis est fides nostra. Sed sine fide non justificamur.
Ergo necessarium fuit Christum resurgere.
SC2
Praeterea, Gregorius dicit quod vitam nostram resurgendo reparavit. Ergo necessarium fuit quod Christus
resurgeret.
CO
Respondeo dicendum, quod necessitas resurrectionis Christi ex tribus apparet. Primo ex ipsa conditione naturae
assumptae. Anima enim et corpus sunt partes humanae naturae: omnis autem pars est imperfecta respectu totius,
ut patet per Philosophum in 3 physic., unde nec corpori sine anima, nec animae sine corpore inest omnis
perfectio quam nata sunt habere. Et quia naturae assumptae debebatur omnis perfectio quam contingit in natura
reperire, ideo ei debebatur quod corpus animae semper esset conjunctum.
Quod autem ad tempus separata fuerunt, hoc fuit propter necessitatem nostrae redemptionis. Secundo ex merito
passionis ejus: quia ex humilitate passionis meruit gloriam resurrectionis. Tertio ex parte nostra, ut scilicet in
capite gloriosa resurrectio inchoaretur, quae in membris futura erat. Et iterum ut illis qui sunt in patria, non
solum sit gloria de visione divinitatis, sed etiam de visione humanitatis glorificatae in Christo quantum ad corpus
et quantum ad animam.
1065

