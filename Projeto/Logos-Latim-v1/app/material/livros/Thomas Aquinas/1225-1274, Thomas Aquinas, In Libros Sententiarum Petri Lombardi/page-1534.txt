manducatio, nec propter hoc efficitur transgressor constitutionis ecclesiae: quia ad ea quae frequentius accidunt,
leges aptantur.
Articulus 4D
AG1
Ulterius. Videtur quod nec Angelus possit videre corpus Christi sub sacramento. Quia quidam sancti sunt
majores quibusdam Angelis, ut habetur per Glossam 1 corinth., 6, super illud: Angelos judicabimus. Sed oculus
glorificatus hominis sancti non potest ipsum videre. Ergo nec Angelus.
AG2
Praeterea, quod est visibile, si ab aliquo non videatur, hoc est propter defectum videntis.
Sed oculus glorificatus, qui non videt corpus Christi sub sacramento, ab omni defectu est immunis.
Ergo corpus Christi non est de se visibile sub sacramento existens. Sed quod de se non est visibile, a nullo potest
videri. Ergo nec Angelus corpus Christi videre potest sub sacramento.
SC1
Sed contra, Gregorius: quia est quod non videant qui videntem omnia vident? sed Angeli vident Deum videntem
omnia, ut patet Matth. 18, 10: Angeli eorum semper vident faciem patris. Ergo vident corpus Christi sub
sacramento.
CO
Ad quartam quaestionem dicendum, quod Angelus nihil videt corporali visione; quia etsi corpus assumat, non
tamen conceditur quod videat per corpus assumptum; unde relinquitur quod in ipso non est nisi intellectualis
visus, qui quidem non est recipiendo a sensibilibus, ut in 2 Lib. Dictum est, dist. 3, qu. 2, art. 1 ad 2, sed vel per
species innatas, quantum ad ea quae naturali cognitione intelligunt, vel per verbum quod vident, quantum ad ea
quae supra naturalem cognitionem ipsorum sunt. Et quia Angeli sunt beati, oportet quod habeant plenam
visionem eorum omnium de quibus est fides quantum ad visionem gloriosam, quae fidei succedit; et ideo sicut
fides credit corpus Christi esse sub sacramento, ita in visione beata Angeli vident. Credo autem quod omnia quae
sunt fidei, sunt supra naturalem cognitionem Angelorum, sicut supra rationem naturalem hominum; et ideo
mysteria fidei dicuntur esse abscondita a saeculis in Deo, ut dicitur Eph. 3; unde naturali cognitione non vident
Angeli corpus Christi sub sacramento, sed solum beata. Daemones vero nullo modo vident plenarie, sed credunt,
et contremiscunt.
RA1
Ad primum ergo dicendum, quod beati visione intellectuali gloriae vident corpus Christi sub sacramento,
quamvis non corporali, in qua cum Angelis non communicant.
RA2
Ad secundum dicendum, quod de se secundum quod est sub sacramento, non est visibile corpus Christi visu
corporali; est tamen visibile visu intellectuali.
Articulus 4E
AG1
Ulterius. Videtur quod comprehendi possit intellectu viatoris. Quod enim est supra intellectum, est supra
sermonem, ut patet in Lib. De causis.
Sed nos loquimur de corpore Christi sub sacramento contento. Ergo non est omnino supra intellectum nostrum.
AG2
Praeterea, nullus tenetur ad impossibile. Sed quilibet tenetur concedere, et mente tenere, corpus Christi verum
esse sub sacramento. Ergo mente capi potest.
SC1
Sed contra, intellectus noster ortum habet a sensu. Sed corpus Christi sub sacramento non cadit in sensum, ut
probatum est. Ergo non cadit in intellectum nostrum.
CO
Ad quintam quaestionem dicendum, quod sicut in 3 Lib. Dictum est, dist. 34, qu. 1, art. 2, quaestiunc. 1, illa
tantum intellectus noster videre dicitur, proprie loquendo, quorum essentiae ei repraesentantur sive lumine
naturali, sive lumine gratiae aut gloriae; et ideo per consequens videre dicitur illa a principio quae statim cognitis
terminis, quasi visis essentiis terminorum, cognoscuntur, et per consequens tantum illa quae reducuntur in illa
principia, sicut conclusiones scientiarum; quae vero nullo modo ordinem habent ad principia naturaliter cognita,
nec ad sensus perceptionem, non potest in statu viae videre. Et quia corpus Christi esse sub sacramento nullum
ordinem habet ad principia naturaliter cognita, quae sunt principia scientiarum, nec etiam sensu a nobis
apprehendi potest; ideo intellectus viatoris nullo modo hoc videre potest, et multo minus comprehendere: quia
aliquid videtur quod non comprehenditur, sicut essentia divina in patria: nisi videre largo modo dicto, secundum
quod dicimur ea quae sunt fidei, videre in speculo et aenigmate, 1 corinth. 13.
RA1
Ad primum ergo dicendum, quod sicut imperfecte videmus, ita etiam et deficienter loquimur.
1534

