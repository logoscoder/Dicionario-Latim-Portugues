SC1
Sed contra, objectum rationis est verum; caritatis autem non, sed magis bonum. Ergo caritas est in voluntate, non
in ratione.
SC2
Praeterea, amor ad appetitum pertinet. Sed ratio pertinet ad cognitionem. Ergo caritas non est in ratione.
CO
Respondeo dicendum, quod ad sciendum in qua potentia est aliqua virtus, oportet considerare cui potentiae actus
ejus competat. Actus autem principalis caritatis est diligere Deum: qui quidem rationis est quasi dirigentis, sed
appetitus quasi exequentis. Unde oportet quod ad appetitum reducatur.
Non potest autem hunc actum exequi appetitus sensitivus, quia ejus objectum Deus esse non potest. Ergo oportet
quod ad appetitum intellectivae partis pertineat, non inquantum est electivus eorum quae sunt ad finem, sed
inquantum se habet ad ipsum ultimum finem; et hoc est voluntatis; unde proprium subjectum caritatis est
voluntas.
Quidam autem dicunt, caritatem in concupiscibili esse; quod esse non potest: quia concupiscibilis pars appetitus
sensitivae est partis. Et si dicatur concupiscibilis humana, hoc non habet nisi per participationem rationis; nisi
forte ipsam voluntatem aequivoce irascibilem et concupiscibilem vocare vellent.
RA1
Ad primum ergo dicendum, quod pars rationalis per essentiam non dicitur solum ipsa ratio, sed etiam appetitus
rationi annexus, scilicet voluntas; unde Philosophus dicit in 3 de anima, quod voluntas in ratione est. Et ideo
caritas non est virtus moralis, quia non est circa passiones, quae sunt in appetitu sensitivo, qui est rationalis per
participationem: neque est virtus intellectualis; non enim est in ratione per essentiam quantum ad vires
apprehensivas; sed est virtus theologica.
RA2
Ad secundum dicendum, quod peccatum mortale non semper dicitur esse in ratione sicut in subjecto, cum
quandoque sit in irascibili, quandoque in concupiscibili; sed est semper in ratione sicut in dirigente, et in
voluntate, seu libero arbitrio, sicut imperante et dirigente actum ejus: et sic etiam caritas habet rationem quasi
dirigentem in suo actu, vel magis intellectum.
RA3
Ad tertium dicendum, quod prudentia principalis est in virtutibus moralibus, inquantum est directiva omnium; et
ideo ad rationem pertinet: sed caritas est principalis per modum imperantis et conjungentis fini et informantis;
quod pertinet ad voluntatem.
RA4
Ad quartum dicendum, quod nec appetitus sensitivus, nec liberum arbitrium, proprie loquendo, est subjectum
caritatis; sed voluntas, quae quamvis habeat se quodammodo ut causa ad omnes actus humanos, non tamen
eodem modo se habet ad omnes. Quosdam enim actus ipsa elicit, inquantum est quaedam specialis potentia, sicut
velle; quosdam vero imperat, ut est universalis motor virium animae. Unde virtutes perficientes ad actus quod
voluntas tantum imperat, non sunt in voluntate sicut in subjecto, sed in illis potentiis quae illos actus eliciunt; sed
virtutes perficientes ad actus quos voluntas elicit, sunt in voluntate quasi in subjecto: et sic non est eadem ratio
de omnibus. Diligere autem est actus a voluntate elicitus, cum importet quietationem voluntatis, et
transformationem quamdam in rem amatam; et ideo caritas, quae ad hunc actum perficit, est in voluntate sicut in
subjecto.
RA5
Ad quintum dicendum, quod virtutes, ut supra dictum est, dist. 23, quaest. 1, art. 1, sunt nobis necessariae ad hoc
quod potentiae naturales determinentur ad bonum; unde in illis in quibus potentiae naturales sunt ex sui natura ad
bonum determinatae, non requiruntur aliae virtutes.
Voluntas autem habet bonum, quod est finis, pro objecto; unde quantum in se est, naturaliter est determinata ad
bonum; quod est finis humanae naturae proportionatus: et ideo in voluntate respectu finis ultimi, Philosophi
nullam virtutem posuerunt.
Tamen oportet ponere aliquam virtutem acquisitam in voluntate secundum quod est eorum quae sunt ad finem,
scilicet justitiam, ut infra dicetur, dist. 33, quaest. 2, art. 4, quaestiunc. 2, quae est circa bona quae in usum vitae
veniunt, et tamen inter morales computatur: quia voluntas quamvis secundum suam essentiam sit in rationali per
essentiam, tamen quantum ad similitudinem actus convenit cum irascibili et concupiscibili, quae dicuntur
rationales per participationem: et ipsa etiam voluntas aliqualiter rationem participat, inquantum a ratione
apprehensiva dirigitur. At secundum doctrinam fidei ponitur finis ultimus naturalem inclinationem excedens; et
ideo secundum theologos oportet ponere virtutem aliquam in voluntate ad elevandum in praedictum finem: et
hanc dicimus caritatem.
|a4 Articulus 4: Utrum caritas sit una virtus vel plures.
Articulus 4A
1165

