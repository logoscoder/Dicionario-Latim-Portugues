amor, qui est ratio voluntatis, potest esse nisi infinitus); ideo oportet etiam communicari naturam. Unde amor,
quamvis non dicat communicationem naturae inquantum est amor, dicit tamen inquantum est amor Dei et primus
processus divinae voluntatis.
RA3
Ad tertium dicendum, quod creatura procedit a voluntate sicut res operata per voluntatem; sed spiritus sanctus
sicut ratio cujuslibet operis voluntatis, sicut etiam filius producitur ut ars omnium eorum quae per intellectum
divinum constituta sunt.
RA4
Ad quartum dicendum, quod amor in divinis tripliciter sumitur. Quandoque enim sumitur essentialiter,
quandoque personaliter, quandoque notionaliter.
Quando sumitur essentialiter, non dicit aliquam processionem vel relationem realem, sed tantum rationis, sicut
etiam cum de Deo dicimus intelligens et intellectum: eadem enim persona potest esse intelligens et intellecta.
Quando autem dicitur personaliter, tunc importatur processio et relatio realis, et significatur ipsa persona, sive
res procedens, sicut amor est quoddam procedens. Quando autem dicitur notionaliter, significat ipsam rationem
processionis personae: quia amor non tantum est procedens, sed etiam dicit rationem sub qua alia procedunt.
Secundum ergo quod est essentiale, est commune tribus, sed appropriatur spiritui sancto; ut cum dicitur, Deus
caritas est, 1 joan. 4, 16; secundum autem quod est personale, est proprium spiritus sancti; et dicitur, quod
spiritus sanctus procedit ut amor.
Secundum autem quod est notionale, est quaedam relatio vel notio communis patri et filio, quae etiam dicitur
communis spiratio; et hoc modo significatur amor in hoc verbo diligunt: cum dicitur, pater et filius diligunt se
spiritu sancto.
RA5
Ad quintum dicendum, quod amor, secundum quod est proprium, non est appropriatum. Sapientia autem ita est
appropriata quod nunquam potest esse proprium. Et ratio hujus est, quia sapientia non significatur per modum
alicujus exeuntis ab aliquo, sed per modum quiescentis in subjecto; et ideo semper est essentialis, et nunquam
personalis.
Sed amor significatur per modum exitus; nihilominus tamen significat aliquid absolutum. Exitus autem ille
potest intelligi ut realis, vel secundum rationem tantum. Ex parte ergo qua significat aliquid absolutum, est
essentiale; et tunc relatio, vel exitus importatus, erit rationis tantum, sicut cum dicitur idem eidem idem. Quando
autem ille exitus significatur non tantum ut rationis, sed ut realis, tunc amorem significat personalem.
|a2 Articulus 2: Utrum spiritus sanctus sit amor quem habet pater in filium.
AG1
Ad secundum sic proceditur. Videtur quod spiritus sanctus non sit amor quem pater habet in filium vel e
contrario. Quidquid enim procedit in aliud tendens, non procedit ut per se subsistens.
Sed spiritus sanctus procedit ut persona subsistens per se. Ergo non procedit in filium.
AG2
Item, quod procedit in aliquid, recipitur in illo, nisi sit ex defectu recipientis. Sed in filio non est aliquis defectus.
Si ergo spiritus sanctus procedit a patre ut in filium, filius recipit spiritum sanctum. Sed quidquid filius recipit a
patre, recipit per generationem. Ergo processio per quam spiritus sanctus procedit a patre in filium, est generatio,
vel etiam prius secundum rationem, sicut quod includitur in illa.
AG3
Praeterea, etsi filius aliquid accipiat a patre, tamen pater nihil accipit a filio. Ergo cum illud in quod est aliquid,
se habeat in ratione recipientis, nullo modo poterit dici spiritus sanctus amor quem habet filius in patrem.
SC1
Contra, omnis amor procedit ab amante in amatum.
Sed spiritus sanctus est amor, ut supra dictum est, art. Anteced. In resp. Ad 4. Ergo videtur, cum pater amet
filium et e contrario, quod spiritus sanctus sit amor patris in filium et e contrario.
SC2
Praeterea, hoc videtur per auctoritatem Hieronymi in littera.
CO
Respondeo dicendum, quod in processione spiritus sancti est considerare duo: scilicet processionem ipsam, et
modum procedendi. Et quia spiritus sanctus procedit ut res distincta et per se existens, non habet ex processione
sua, inquantum processio est, quod sit a patre in filium, vel e contrario; sed quod sit in se subsistens. Si autem
consideretur modus processionis quia procedit ut amor, ut dictum est, art. Praec., ad 2, cum amatum secundum
rationem intelligendi sit id in quod terminatur amor, et amans a quo exit amor: cum pater amet filium, potest dici
amor patris in filium; et cum filius amet patrem, amor filii in patrem.
RA1
Et per hoc patet solutio ad primum. Quia spiritus sanctus non habet ut sit amor unius personae in aliam ex hoc
quod est persona procedens, sed ex hoc quod procedit ut amor.
95

