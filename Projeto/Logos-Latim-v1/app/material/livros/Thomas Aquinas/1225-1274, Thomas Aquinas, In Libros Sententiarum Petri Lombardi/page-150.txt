per se terminus motus; vel quod consequatur terminum. Quando per se quantitas est terminus motus, oportet
quod sit ibi additio ad totum, et quod ad quamlibet partem, ut totum augeatur et quaelibet pars ejus; sicut est in
animali et in planta; et tunc proprie est motus augmenti.
Unde motus augmenti non est nisi in habentibus nutritivam. Consequitur autem terminum motus, quando est ad
formam aliquam quam consequitur aliqua quantitas. Cuilibet enim formae debetur quantitas determinata: et quia
motus non specificatur nisi ab eo quod est per se terminus motus, ideo talis motus non dicitur per se motus
augmenti; sed vel generatio si sit forma substantialis, sicut quando ex aere fit ignis; vel alteratio, quando est
forma accidentalis, sicut in rarefactione aeris patet.
RA1
Ad primum ergo dicendum, quod caritas, quamvis non habeat quantitatem dimensivam neque per se neque per
accidens, quia subjectum etiam ejus non est quantum; tamen in ea quantitas virtutis est, ratione cujus augeri
dicitur, sicut et albedo et calor.
RA2
Ad secundum dicendum, quod quantitas virtutis attenditur dupliciter: vel quantum ad numerum objectorum, et
hoc est per modum quantitatis discretae; vel quantum ad intensionem actus super idem objectum; et hoc est sicut
quantitas continua; et ita excrescit virtus caritatis.
RA3
Ad tertium dicendum, quod caritas non dicitur augeri quasi subjectum augmenti, cum sit accidens, sed quia
secundum ipsam attenditur augmentum; sicut etiam quantitas augeri dicitur, et albedo variari quando aliquid per
albedinem variatur. Nec oportet quod si essentialiter augetur, quod destruatur.
Dicitur enim aliquid secundum essentiam suam moveri dupliciter: vel quia essentia est per se terminus motus, et
sic moveri per essentiam est essentiam amittere et corrumpi; vel quia est secundum aliquid conjunctum
essentiae, quod est per se terminus motus, sicut dicitur aliquid moveri essentialiter dum secundum locum
movetur, quia secundum suam essentiam in loco est. Et sic essentiale augmentum dicitur quod est secundum
quantitatem essentiam consequentem, manente una et eadem essentia sub diversa quantitate; sive quantitas sit
ipsa essentia rei, sicut quantitas virtutis est idem cum ipsa virtute, et tamen movetur per se loquendo secundum
quantitatem, secundum majorem et minorem perfectionem virtutis; nec tunc per se secundum essentiam movetur,
quia esse suum retinet: sive sit aliud ab essentia, sicut patet in augmento corporali.
Nec oportet quod omne quod movetur, sit corpus, nisi accipiatur de motu naturali, qualis non est motus animae.
RA4
Ad quartum dicendum, quod quamvis causa efficiens caritatis sit in se immobilis; tamen secundum ordinem
sapientiae suae, potest alicui majorem caritatem praebere pro beneplacito suae voluntatis, et secundum quod
aliquis diversimode se ad caritatem praeparat, qui etiam se habet aliquo modo ad caritatem ut causa materialis
recipiens ad cujus diversitatem etiam sequitur variatio in effectu.
RA5
Ad quintum dicendum, quod, cum alteratio passiva includat in intellectu suo passionem, sicut duplex est passio,
ita et duplex est alteratio. Dicitur enim communiter passio uno modo omnis receptio, secundum etiam quod
intelligere pati dicitur, et sic etiam alteratio secundum istam passionem consistit in qualibet variatione circa
receptionem alicujus qualitatis; et hoc modo potest esse alteratio etiam in substantiis pure intellectualibus, et sic
alteratio potest esse in caritate. Alio modo dicitur proprie passio, quando abjicitur aliquid a substantia, et hoc est
ex actione contrarii transmutantis; et secundum istam passionem alteratio dicta non est nisi circa sensibilia et
circa sensibilem partem animae per se, et circa intellectum per accidens, quantum ad illas qualitates quae in parte
intellectiva ex sensibus oriuntur, sicut sunt omnes habitus acquisiti; quorum non est caritas.
|a2 Articulus 2: Utrum caritas augeatur per additionem.
AG1
Ad secundum sic proceditur. Videtur quod caritas augeatur per additionem. Philosophus enim dicit: augmentum
est praeexistenti quantitati additamentum. Si igitur caritas augetur, oportet quod praeexistenti caritati alia caritas
addatur.
AG2
Item, nihil potest augere caritatem nisi Deus qui dedit. Sed Deus non agit aliquid in anima de novo nisi per
novum influxum. Non potest autem intelligi novus influxus nisi aliquid de novo infundatur.
Ergo videtur quod caritas augeatur per hoc quod alia caritas de novo infusa praesenti addatur.
AG3
Item, si non augetur per additionem novae caritatis a Deo, non videtur posse augeri nisi per recessum a contrario
caritatis. Sed contra, augmentum caritatis potest esse in illis in quibus nihil est de contrario caritatis, sicut in
Angelo, et homine in statu innocentiae. Ergo videtur quod isto modo caritas non augeatur, sed praedicto modo.
AG4
Praeterea, videtur, secundum hoc, quod Deus non est causa augmenti caritatis, sed homo, qui se a contrario
caritatis refrenat, sicut a concupiscentia.
150

