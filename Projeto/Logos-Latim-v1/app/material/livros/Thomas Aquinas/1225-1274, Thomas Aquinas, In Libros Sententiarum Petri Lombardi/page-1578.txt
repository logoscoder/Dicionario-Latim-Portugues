SC1
Sed contra, sacramenta ecclesiae non prosunt alicui qui non sit in statu proficiendi. Sed sancti in patria existentes
non sunt in statu proficiendi, cum sint in termino profectus. Ergo eis eucharistia non prodest.
CO
Ad secundam quaestionem dicendum, quod gloria comprehendit sanctorum praemium; quod quidem est duplex;
scilicet essentiale gaudium quod de divinitate habent; et accidentale, idest gaudium quod habent de quocumque
bono creato.
Quantum autem ad praemium essentiale, secundum probabiliorem opinionem, eorum gloria augeri non potest;
sed quantum ad praemium accidentale usque ad diem judicii augeri potest; alioquin tunc non augeretur gaudium
de gloria corporis; unde de omnibus benefactis eis gloria accrescit; quia gaudium est Angelis Dei super uno
peccatore poenitentiam agente; Luc. 15, 10; et ita etiam de omnibus quae in Dei honorem fiunt, gaudent, et
maxime de his in quibus de eorum gloria Deo gratias agimus. Unde simpliciter loquendo, hoc est quantum ad
essentiam gloriae, hoc sacramentum non auget in beatis gloriam; sed secundum quid, scilicet quantum ad
accidentale praemium, auget.
RA1
Ad primum ergo dicendum, quod sicut innocentius solvit, ubicumque talis loquendi modus invenitur, ita debet
intelligi, ut ad hoc prosit ut a fidelibus magis ac magis glorificetur in terris.
RA2
Ad secundum dicendum, quod pro pueris baptizatis Missarum solemnia celebrantur, non quia eis juventur
quantum ad remissionem alicujus culpae, vel quantum ad augmentum gloriae, sed propter alias rationes: tum
propter solatium vivorum; tum ad ostendendum parvulos ad unitatem corporis mystici pertinere, dum idem
modus exequiarum servatur in ipsis et in aliis; tum ad commendandum redemptionis mysterium, quod in hoc
sacramento commemoratur, per quod parvuli sine proprio merito salutem consequuntur aeternam.
Articulus 1C
AG1
Ulterius. Videtur quod effectus hujus sacramenti non possit impediri nisi per peccatum mortale.
Quia, sicut Ambrosius in littera dicit, spiritualiter manducat qui innocentiam ad altare portat.
Sed quicumque sine peccato mortali accedit, portat innocentiam ad altare; quia venialia peccata innocentiam non
tollunt. Cum ergo spiritualiter manducans effectum sacramenti percipiat, videtur quod effectus sacramenti non
possit impediri nisi per peccatum mortale.
AG2
Praeterea, baptismus non est nobilius sacramentum quam istud. Sed nihil impedit effectum baptismi nisi
peccatum mortale. Ergo nec effectum hujus sacramenti.
AG3
Praeterea, peccatum veniale non facit fictum.
Sed sola fictio impedit sacramentorum effectum.
Ergo solum peccatum mortale impedit sacramenti effectum.
SC1
Sed contra, nullus percipit effectum hujus sacramenti nisi qui accedit sicut accedendum est.
Sed aliquis debet accedere ad hoc sacramentum cum diligenti conscientiae suae examinatione, ut patet 1 corinth.
11. Cum ergo sine peccato mortali possit hoc praetermitti, videtur quod sine peccato mortali possit effectus hujus
sacramenti impediri.
SC2
Praeterea, ad hoc quod aliquis adultus gratiam recipiat, oportet quod se ad gratiam habendam praeparaverit. Sed
hanc praeparationem contingit sine peccato mortali impediri. Ergo sine peccato mortali contingit impediri
effectum hujus sacramenti.
CO
Ad tertiam quaestionem dicendum, quod omnis perfectio acquirenda impeditur per remotionem propriae
dispositionis. Sicut autem dispositiones materiales se habent ad perfectionem formae, ita actus se habent ad
perfectionem finis; unde cum hoc sacramentum perficiat conjungendo fini, ut supra dictum est; ad hoc quod
effectum suum plene habeat in sumente, oportet quod adsit actualis devotio. Et quia interdum absque mortali
peccato actualis devotio impediri potest, cum distractiones variae ipsam impediant, et peccata venialia virtutum
actum tollant; absque peccato mortali potest effectus hujus sacramenti impediri, ita quod aliquis augmentum
gratiae non consequatur; nec tamen reatum peccati mortalis incurret, sed forte reatum venialis peccati, ex hoc
quod imparatus accedit.
RA1
Ad primum ergo dicendum, quod innocentiam portans spiritualiter manducat habitu, sed non semper actu; et ad
hoc quod effectum sacramenti percipiat, oportet quod actu spiritualiter manducet.
RA2
1578

