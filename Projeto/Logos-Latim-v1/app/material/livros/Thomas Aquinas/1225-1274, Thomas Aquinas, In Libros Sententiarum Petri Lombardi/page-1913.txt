quia secundum hoc etiam qui plures fornicario concubitu cognosceret, irregularis esset, quod falsum est. Ergo
nullo modo bigamia irregularitatem causat.
CO
Respondeo dicendum ad primam quaestionem, quod aliquis per sacramentum ordinis minister sacramentorum
constituitur; et ille qui aliis sacramenta ministrare debet, nullum defectum in sacramentis pati debet. Defectus
autem in sacramento est, quando sacramenti significatio integra non invenitur. Sacramentum autem matrimonii
significat conjunctionem Christi ad ecclesiam, quae est unius ad unam; et ideo requiritur ad perfectam
significationem sacramenti ut vir sit tantum unius vir, et uxor tantum unius uxor; et ideo bigamia, quae hoc tollit,
irregularitatem inducit. Et sunt quatuor modi bigamiae. Primus est, cum quis habet plures uxores de jure
successive. Secundus, cum simul habet plures, unam de jure, aliam de facto.
Tertius, cum plures habet successive, unam de jure, aliam de facto. Quartus, quando viduam ducit in uxorem. Et
omnibus his est irregularitas adjuncta.
Alia autem causa consequens assignatur: quia in illis qui accipiunt sacramentum ordinis, maxima spiritualitas
debet apparere: tum quia spiritualia ministrant, scilicet sacramenta: tum quia spiritualia docent, et in spiritualibus
occupari debent. Unde cum concupiscentia maxime spiritualitati repugnet, per quam totus homo caro efficitur;
non debet aliquod signum concupiscentiae permanentis in eis apparere, quod quidem in bigamis apparet, qui una
uxore contenti esse nolunt. Tamen prima ratio est melior.
RA1
Ad primum ergo dicendum, quod multitudo plurium uxorum simul existentium est multitudo simpliciter; et ideo
talis multitudo totaliter significationi sacramenti repugnat; et propter hoc tollitur sacramentum; sed multitudo
uxorum successive est multitudo secundum quid; et ideo non tollit significationem sacramenti totaliter, nec
sacramentum evacuat quantum ad sui essentiam, sed quantum ad sui perfectionem, quae requiritur in illis qui
sunt sacramentorum dispensatores.
RA2
Ad secundum dicendum, quod quamvis sit in fornicariis majoris concupiscentiae signum, non tamen
concupiscentiae ita adhaerentis: quia per fornicationem unus alteri non in perpetuum obligatur; et ideo ibi non est
defectus sacramenti.
RA3
Ad tertium dicendum, quod sicut dictum est, bigamia causat irregularitatem, inquantum tollit perfectam
significationem matrimonii, quae quidem consistit in conjunctione animorum, quae fit per consensum, et in
conjunctione corporum; et ideo ratione utriusque oportet simul esse bigamiam quae irregularitatem faciat; unde
per decret. Innocentii abrogatur id quod Magister in littera dicit, scilicet quod solus consensus per verba de
praesenti sufficit ad irregularitatem inducendam.
Articulus 1B
AG1
Ulterius. Videtur quod irregularitas non sit annexa bigamiae quae contingit ex hoc quod homo habet duas uxores
simul, vel successive unam de jure, et aliam de facto. Quia ubi nullum est sacramentum, non potest esse defectus
sacramenti.
Sed quando aliquis contrahit cum aliqua de facto et non de jure, non est ibi aliquod sacramentum: quia talis
conjunctio non significat conjunctionem Christi ad ecclesiam. Ergo cum irregularitas non consequatur bigamiam
nisi propter defectum sacramenti, videtur quod talem bigamiam irregularitas non consequatur.
AG2
Praeterea, aliquis accedens ad illam cum qua contrahit de facto et non de jure, committit fornicationem, si non
habeat aliam uxorem legitimam; vel adulterium, si habeat aliam. Sed dividere carnem suam in plures per
fornicationem vel adulterium non causat irregularitatem. Ergo nec praedictus bigamiae modus.
AG3
Praeterea, contingit quod aliquis antequam cognoscat carnaliter illam cum qua de jure contraxit, cum alia
contrahat de facto, non de jure, et eam carnaliter cognoscat sive prima mortua, sive prima vivente. Talis contraxit
cum pluribus vel de jure, vel de facto; et tamen non est irregularis, quia carnem suam non divisit in plures.
Ergo ex praedicto modo bigamiae non contrahitur irregularitas.
CO
Ad secundam quaestionem dicendum, quod in secundis duobus modis bigamiae contrahitur irregularitas: quia
quamvis in altero non sit sacramentum, est tamen quaedam sacramenti similitudo; unde isti duo modi sunt
secundarii, et primus est principalis in irregularitate causanda.
RA1
Ad primum ergo dicendum, quod quamvis ibi non sit sacramentum, est tamen ibi aliqua similitudo sacramenti,
quae non est in fornicario vel in adulterino concubitu; et ideo non est simile.
RA2
Et per hoc patet solutio ad secundum.
1913

