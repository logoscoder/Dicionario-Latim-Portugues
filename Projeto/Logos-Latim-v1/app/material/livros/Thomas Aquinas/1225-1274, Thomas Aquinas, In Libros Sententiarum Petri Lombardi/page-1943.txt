mulieres patiuntur temporibus determinatis, quando sunt sanae. Innaturalis autem quando inordinate et quasi
continue ex aliqua infirmitate fluxum sanguinis patiuntur. In fluxu ergo menstruorum innaturali non est
prohibitum ad mulierem menstruatam accedere in lege nova: tum propter infirmitatem, quia mulier in tali statu
concipere non potest; tum quia talis fluxus est perpetuus et diuturnus; unde oporteret quod vir perpetuo
abstineret.
Sed quando naturaliter mulier patitur fluxus menstruorum, potest concipere; et iterum talis fluxus non durat nisi
ad modicum tempus. Unde prohibitum est ad talem accedere; et similiter prohibitum est mulieri in tali fluxu
debitum petere.
RA1
Ad primum ergo dicendum, quod fluxus seminis in viro ex infirmitate procedit, nec semen sic fluens est aptum
ad generationem; et praeterea talis passio est diuturna vel perpetua, sicut lepra.
Unde non est similis ratio.
RA2
Et per hoc solvitur etiam secundum.
RA3
Ad tertium dicendum, quod quamdiu mulier menstrua patitur, non potest esse certum eam esse sterilem.
Quaedam enim in juventute sunt steriles, quae processu temporis sunt fecundae, et e converso, ut dicitur in 10 de
animalibus.
Articulus 2C
AG1
Ulterius. Videtur quod mulier menstruata non debeat reddere debitum petenti. Levit. 20, dicitur quod si aliquis
ad menstruatam accesserit, uterque morte est puniendus. Ergo videtur quod tam reddens quam exigens debitum
mortaliter peccet.
AG2
Item, Rom. 1, 32: non solum qui faciunt, sed etiam qui consentiunt, digni sunt morte. Sed exigens debitum
scienter a menstruata mortaliter peccat.
Ergo et mulier consentiens ei in redditione debiti.
AG3
Item, furioso non est gladius reddendus, ne se vel alium interficiat. Ergo eadem ratione nec uxor tempore
menstruorum debet viro corpus suum exponere, ne spiritualiter occidat.
SC1
Sed contra, 1 corinth. 7, 4: mulier sui corporis potestatem non habet, sed vir. Ergo petenti viro mulier etiam
menstruata debet debitum reddere.
SC2
Item, mulier menstruata non debet esse viro peccandi occasio. Sed si viro petenti debitum, debitum ipsa non
redderet, etiam tempore menstruorum, esset viro peccandi occasio: quia forte fornicaretur.
Ergo etc..
CO
Ad tertiam quaestionem dicendum, quod circa hoc dixerunt quidam, quod mulier menstruata sicut non debet
petere debitum, ita nec reddere. Sicut enim non tenetur reddere si haberet infirmitatem in propria persona, ex qua
periculum ei immineret; ita non tenetur reddere ad vitandum periculum prolis. Sed ista opinio videtur derogare
matrimonio, per quod datur omnimoda potestas viro in corpus mulieris quantum ad matrimonialem actum. Nec
est simile de infirmitate corporis prolis et periculo proprii corporis; quia si mulier infirmatur, certissimum est
quod ex carnali actu periculum ei imminet; non autem ita certum est de prole, quae forte nulla sequetur.
Et ideo alii dicunt, quod mulieri menstruatae nunquam licet petere debitum. Si tamen vir ejus petat; aut petit
scienter, et tunc debet eum avertere precibus et monitis, tamen non ita efficaciter ut possit ei esse occasio in alias
damnabiles corruptelas, si ad id pronus credatur: aut ignoranter; et mulier potest aliquam occasionem
praetendere, vel infirmitatem allegare, ne debitum reddat, nisi periculum viro timeatur. Tamen finaliter, si vir
non desistit a petitione, debet debitum reddere poscenti. Passionem vero suam non est tutum indicare, ne forte vir
ex hoc ad eam abominationem concipiat, nisi de viri prudentia praesumatur.
RA1
Ad primum ergo dicendum, quod hoc intelligendum est quando uterque voluntarie consentit; non autem si mulier
involuntaria et quasi coacta debitum reddat.
RA2
Ad secundum dicendum, quod cum consensus non sit nisi voluntatis, non intelligitur mulier consentire peccato
viri nisi voluntarie debitum reddat: quando enim est involuntaria, magis patitur quam consentiat.
RA3
Ad tertium dicendum, quod gladius furioso etiam esset reddendus quando majus periculum timeretur in non
reddendo; et similiter est in proposito.
1943

