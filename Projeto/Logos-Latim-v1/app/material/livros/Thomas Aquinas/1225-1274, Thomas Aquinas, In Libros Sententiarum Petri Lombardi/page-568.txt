generis, est in eo potentia illa indistincta sicut forma totius non est in parte nisi in potentia: quando autem
separatur, efficitur actu habens talem potentiam vel formam: sicut etiam videmus in animalibus annulosis, in
quibus, secundum Philosophum, una est anima in actu, et plures in potentia; unde quando dividuntur, efficitur
quaelibet pars animata habens animam distinctam: in hoc tamen differunt, quia propter parvam differentiam
organorum in illis animalibus pars est fere toti consimilis; et ideo in parte remanet anima perfecta, sicut erat in
toto: semen autem decisum nondum est actu simile toti, sed in potentia propinqua: et ideo non remanet post
divisionem animae in actu, sed in potentia: propter quod dicitur 2 de anima, quod semen in potentia vivit et non
actu.
Haec autem potentia non est passiva in semine maris sicut dicimus ligna et lapides esse in potentia domus (sic
enim est potentia in menstruo mulieris), sed est potentia activa, sicut dicimus formam domus in mente artificis
esse potentia domum; unde arti comparat eam Philosophus in 17 de animalibus; et hanc potentiam Avicenna et
Commentator in 7 metaphysic. Vocant virtutem formativam: quae quidem virtus quantum ad modum operandi
media est inter intellectum et alias vires animae. Aliae enim vires utuntur in suis operationibus determinatis
organis: intellectus autem nullo: haec autem utitur aliquo corporali in sua operatione quod nondum habet
determinatam speciem. Subjectum autem et organum hujus virtutis est spiritus vitalis inclusus in semine; unde ad
continendum hujusmodi spiritum semen est spumosum, et haec est causa albedinis ejus. Huic autem spiritui
conjungitur virtus formativa, magis per modum motoris quam per modum formae, etsi forma ejus aliquo modo
sit; unde dicit Commentator in 7 metaphys., quod includitur in semine virtus illa quodammodo sicut uniuntur
motores orbibus. Illi autem corporali spiritui conjungitur triplex calor: scilicet calor elementaris, qui est sicut
instrumentum resolvens et consumens et hujusmodi operans; et calor animae, qui est vivificans; et calor caeli
cujus virtute movet ad speciem determinatam: et virtute hujus triplicis caloris, virtus formativa convertit
materiam a muliere praeparatam in substantiam membrorum per modum quo est transmutatio corporis in
augmento ut 15 de animalibus dicitur; et secundum quod proceditur in perfectione organorum, secundum hoc
anima incipit magis ac magis actu esse in semine, quae prius erat in potentia: ita quod conceptum primo
participat opera vitae nutritivae, et tunc dicitur vivere vita plantae; et sic deinceps, donec perveniat ad completam
similitudinem generantis.
RA1
Ad primum ergo dicendum, quod anima sensibilis nullo modo est hoc aliquid: quia nec habet aliquam partem sui
per quam individuetur: nec habet esse subsistens et absolutum, cum nulla ejus operatio sit nisi mediante corpore;
nec hoc ipsum quod est moveri motu progressivo, facit sine organo corporali. Est enim duplex virtus motiva: una
imperans, et altera imperata. Imperans est virtus appetitiva sensitiva, cujus actus constat quod non est sine
organo corporali. Virtus autem motiva imperata et exequens motum est vis quaedam musculis et lacertis affixa,
ad quorum motum totum corpus movetur. Et sic patet quod in motu animalis haec operatio quae est movere, non
est animae sensitivae secundum se, sed mediante organo corporali; unde non sequitur quod esse absolutum
habeat.
RA2
Ad secundum dicendum, quod ex actione qualitatum elementarium sequitur aliquid dupliciter.
Uno modo ex ipsis secundum se, sicut sapor et odor, durum et molle, et alia quae determinantur in 4 meteor.: et
sic nec anima sensibilis nec aliqua forma substantialis ex actionibus earum sequitur: quia sequeretur quod formae
substantiales ex necessitate materiae inducerentur, ut empedocles dixit. Alio autem modo sequitur aliquid ex eis
sicut ex instrumentis, ut dicit Philosophus in 2 de anima, quod ignis in motu augmenti est sicut instrumentum
regulatum, sed principaliter agens et regulans est virtus animae dirigens in determinatam quantitatem.
Et similiter dico, quod ex actionibus qualitatum activarum consequitur anima sensibilis et aliae formae
substantiales secundum quod in eis ut instrumentis manet virtus animae, vel alterius substantialis formae et
ipsius caeli; et ideo non oportet, cum non agant in virtute sua tantum, quod ex actionibus earum nihil sequatur
ultra earum speciem: quia ex motu instrumenti sequitur effectus secundum rationem principalis agentis.
RA3
Ad tertium dicendum, quod supposito secundum fidem nostram quod caelum sit corpus inanimatum, nihilominus
tamen ponimus quod motus ejus sit ab aliqua substantia spirituali sicut motore: et cum motus sit actus motoris et
mobilis, oportet quod in motu non tantum relinquatur virtus corporalis ex parte mobilis, sed etiam virtus
quaedam spiritualis ex parte motoris: et quia motor est vivens nobilissima vita, ideo non est inconveniens, si
motus caelestis, inquantum est in eo intensio et virtus motoris, per modum quo virtus agentis principalis est in
instrumento, est causa vitae materialis, qualis est per animam sensibilem et vegetabilem.
RA4
Ad quartum dicendum, quod quamvis homo et equus in hoc conveniant quod est sensibile, non tamen oportet
quod anima sensibilis sit unius rationis in homine et equo: quia homo et equus non sunt unum animal in specie;
unde in homine anima sensibilis est multo nobilior quam in aliis animalibus quantum ad principales actus, ut
patet in actibus interiorum sensuum, et in operatione tactus, qui est principalis sensus: in omni enim toto
potestativo potentia inferior superiori conjuncta perfectior invenitur; ut potestas praepositi multo excellentior est
in rege. Anima autem sensibilis in homine per essentiam conjungitur animae rationali; et ideo totum est per
568

