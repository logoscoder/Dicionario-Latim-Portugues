Unde sensus est: credo incarnationem esse, vel fuisse. Patet ergo quod fidei inquantum est fides, convenit circa
verum complexum esse: convenit etiam sibi ex ipsa ratione objecti proprii, quod est veritas prima, de qua non
potest sciri quod est, ut intellectus in ejus cognitione utatur formatione; sed cognoscitur quia est, quod fit per
intellectum componentem et dividentem.
RA1
Ad primum ergo dicendum, quod quamvis veritas prima sit simplex secundum rem, tamen in ea inveniuntur
multa secundum rationem, prout intellectus diversas conceptiones de ipsa format: et secundum hoc etiam illas
diversas conceptiones potest componere et dividere, et enuntiationem de Deo formare.
RA2
Ad secundum dicendum, quod operatio intellectus componentis et dividentis resolvitur ad operationem ejus qua
respicit aliquod incomplexum: quia quod quid est, est principium demonstrandi an est simpliciter, et quia est: et
ideo etiam illud quod fidei succedit, in quo fides consummabitur, erit visio incomplexi.
RA3
Ad tertium dicendum, quod objectum caritatis est bonum, quod, secundum Philosophum in 6 metaph., est in
rebus: objectum autem fidei est verum, quod completur per operationem animae.
Et quia compositio et divisio, quae est in enuntiabilibus, non est nisi per animam; ideo complexum est objectum
fidei, quamvis incomplexum sit objectum caritatis.
RA4
Ad quartum dicendum, quod tempus determinatum, est de his quae accidentaliter se habent ad fidem, sicut etiam
se habet accidentaliter ad praedicatum et ad subjectum, quae intellectus componit et dividit. Ea autem quae se
habent accidentaliter ad fidem, non sunt de necessitate salutis, nisi postquam determinata sunt per
praedicationem et doctrinam.
RA5
Ad quintum dicendum, quod sustinentium fidem esse circa verum complexum, quidam dixerunt, quod est idem
enuntiabile, quod secundum tria tempora variatur: quod in 1 libro improbatum est, distinct. 24. Et propter hoc
alii dixerunt, quod articuli fidei non sunt idem quantum ad essentiam, sed quantum ad utilitatem: quod etiam non
bene dictum est: quia sic fides non esset eadem simpliciter, sed secundum quid. Et ideo dicendum est, quod in
ipso articulo qui est objectum fidei complexum, est aliquid materiale, scilicet ipsa passio; et aliquid formale,
scilicet res divina; et aliquid accidentale, scilicet ipsum tempus: unde fides variatur non quantum ad essentiam,
sed quantum ad accidens.
Articulus 1C
AG1
Ulterius. Videtur quod fidei possit subesse falsum. Omne enim verum contingens potest esse falsum. Sed fidei
subest aliquod verum contingens, scilicet passio Christi, quia fuit voluntaria, et ex libero arbitrio tam Christi
quam Judaeorum dependens.
Ergo fidei potest subesse falsum.
AG2
Praeterea, in tempore ante passionem Christi postquam credidit Abraham Christi passionem futuram, constat
quod possibile fuit tunc Deo alio modo humanum genus liberare: quod si fuisset, fides Abrahae falsificata
fuisset. Ergo fidei potest subesse falsum.
AG3
Praeterea, spei potest subesse falsum: quia aliquis sperat se habiturum vitam aeternam qui nunquam habebit: et
similiter caritati: quia aliquis promittit aliquid ex caritate quod non faciet, sicut de apostolo patet 1 Cor. 1. Ergo
et fidei.
AG4
Praeterea, latria per fidem dirigitur. Sed in actu latriae aliquis potest errare, sicut qui credit esse hostiam
consecratam quae non est consecrata, et eam adorat. Ergo et fidei potest subesse falsum.
SC1
Sed contra, fides est certior quam scientia, ut supra dictum est. Sed scientiae non subest falsum.
Ergo multo minus fidei.
SC2
Praeterea, per nullam virtutem producitur actus malus: quia bonus usus potentiae est actus virtutis, ut dicit
Augustinus.
Sed opinari falsum est malus usus intellectus. Cum ergo fides sit virtus, non contingit fidei subesse falsum.
CO
Ad tertiam quaestionem dicendum, quod fides innititur veritati primae; unde cum illa sit infallibilis, fidei non
potest subesse falsum.
RA1

1116

