corpus Christi; et ideo ex ejus commissione aliquis sacerdos simpliciter potest conferre minores ordines et
confirmare, ut supra, dist. 7, quaest. 1, quaestiunc. 3, dictum est, non autem aliquis non sacerdos; nec iterum
sacerdos majores ordines qui habent immediatam relationem ad corpus Christi, supra quod consecrandum Papa
non habet majorem potestatem quam simplex sacerdos.
RA4
Ad quartum dicendum, quod quamvis sacramentum eucharistiae sit maximum sacramentum in se; tamen non
collocat in aliquo officio, sicut ordinis sacramentum; et ideo non est similis ratio.
RA5
Ad quintum dicendum, quod ad communicandum alteri quod quis habet, non exigitur solum propinquitas, sed
completio potestatis. Sed quia sacerdos non habet completam potestatem in hierarchicis officiis, sicut episcopus;
ideo non sequitur quod possit diaconos facere, quamvis ille ordo sit sibi propinquus.
|a2 Articulus 2: Utrum haeretici et ab ecclesia praecisi possint ordines conferre.
AG1
Ad secundum sic proceditur. Videtur quod haeretici et ab ecclesia praecisi non possint ordines conferre. Plus
enim est aliquem promovere ad ordines quam aliquem absolvere vel ligare. Sed haereticus non potest absolvere
vel ligare. Ergo nec ordines conferre.
AG2
Praeterea, sacerdos ab ecclesia separatus potest conficere: quia in eo character indelebiliter manet, per quem hoc
potest. Sed episcopus non accipit aliquem characterem in sui promotione.
Ergo non est necesse quod episcopalis potestas in eo remaneat post separationem ejus ab ecclesia.
AG3
Praeterea, in nulla communitate ille qui a communitate repellitur, potest communitatis officia disponere. Sed
ordines sunt quaedam officia ecclesiae.
Ergo ille qui extra ecclesiam ponitur, non potest ordines conferre.
AG4
Praeterea, sacramenta habent efficaciam ex passione Christi. Sed haereticus non continuatur passioni Christi
neque per propriam fidem, cum sit infidelis, neque per fidem ecclesiae, cum sit ab ecclesia separatus. Ergo non
potest sacramentum ordinis conferre.
AG5
Praeterea, in ordinis collatione exigitur benedictio.
Sed haereticus non potest benedicere; quinimo benedictio sua in maledictionem vertitur, ut patet per auctoritates
in littera inductas. Ergo non
SC1
Sed contra est, quia aliquis episcopus in haeresim lapsus, quando reconciliatur, non iterum consecratur.
Ergo non amisit potestatem quam habebat ordines conferendi.
SC2
Praeterea, major potestas est potestas conferendi ordines quam potestas ordinum. Sed ordinum potestas non
amittitur propter haeresim, vel aliquid hujusmodi. Ergo nec potestas ordines conferendi.
SC3
Praeterea, sicut baptizans exhibet tantum ministerium exterius, ita et conferens ordines, Deo interius operante.
Sed nulla ratione aliquis ab ecclesia praecisus amittit baptizandi potestatem. Ergo nec ordines conferendi.
CO
Respondeo dicendum, quod circa hoc ponuntur in littera quatuor opiniones.
Quidam enim dicunt, quod haeretici quamdiu ab ecclesia tolerantur, habent potestatem ordines conferendi; non
autem postquam ab ecclesia fuerint praecisi; et similiter nec degradati, et alii hujusmodi; et haec est prima
opinio. Sed hoc non potest stare: quia omnis potestas quae datur cum aliqua consecratione, nullo casu
contingente tolli potest, sicut nec ipsa consecratio annullari: quia etiam altare vel chrisma semel consecrata,
perpetuo sacrata manent. Unde, cum episcopalis potestas cum quadam consecratione detur, oportet quod
perpetuo maneat, quantumcumque aliquis peccet, vel ab ecclesia praecidatur.
Et ideo alii dixerunt, quod praecisi ab ecclesia qui in ecclesia potestatem episcopalem habuerunt, retinent
potestatem alios ordinandi et promovendi; sed promoti ab eis hoc non habent; et haec est quarta opinio. Sed hoc
etiam esse non potest: quia si illi qui fuerunt in ecclesia promoti, retinent potestatem quam acceperunt, patet
quod exequendo suam potestatem, veram consecrationem faciunt, et ideo vere tribuunt omnem potestatem quae
consecratione datur; et sic ordinati ab eis vel promoti habent eamdem potestatem quam et ipsi.
Et ideo alii dixerunt, quod etiam praecisi ab ecclesia possunt ordines et alia sacramenta conferre, dummodo
formam debitam et intentionem servent, et quantum ad primum effectum, qui est collatio sacramenti, et quantum
ad ultimum, qui est collatio gratiae; et haec est secunda opinio. Sed hoc etiam non potest stare: quia ex hoc ipso
quod aliquis haeretico praeciso ab ecclesia in sacramentis communicat, peccat; et ita fictus accedit, et gratiam
consequi non potest, nisi forte in baptismo in articulo necessitatis.
1879

