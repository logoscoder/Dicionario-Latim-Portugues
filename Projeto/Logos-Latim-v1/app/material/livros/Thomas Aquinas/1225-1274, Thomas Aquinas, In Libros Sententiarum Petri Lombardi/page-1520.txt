AG2
Praeterea, contra veritatem vitae non est faciendum aliquid propter vitandum scandalum.
Sed dare corpus Christi peccatori est contra veritatem vitae, cum sit contra praeceptum Domini, Matth. 7, 6:
nolite sanctum dare canibus. Ergo quantumcumque possit sequi scandalum, nullo modo est ei dandum: sicut nec
pro aliquo scandalo vitando deberet dari cani, aut in lutum projici.
AG3
Praeterea, de duobus malis minus malum eligendum est. Sed peccatori minus est malum si infametur, quam si
corpus Christi manducet indigne.
Ergo magis sacerdos debet ei negare in publico, etiamsi crimen ipsius in notitiam venire debeat, quam ei dare.
AG4
Praeterea, si dat ei hostiam non consecratam, nullum scandalum erit. Ergo videtur quod hoc debet magis facere.
SC1
Sed contra, omnis Christi actio nostra est instructio.
Sed Christus dedit corpus suum in coena Judae, ut habetur joan. 13, et dionysius dicit, quamvis sciret eum
peccatorem. Ergo et sacerdos peccatori petenti denegare non debet.
SC2
Praeterea, Augustinus dicit: non prohibeat dispensator pingues terrae, idest peccatores, mensam Domini
manducare.
CO
Respondeo dicendum ad primam quaestionem, quod si sacerdos sciat peccatum alicujus qui eucharistiam petit,
per confessionem vel alio quolibet modo, distinguendum est: quia aut peccatum est occultum, aut manifestum. Si
est occultum, aut exigit in occulto, aut in manifesto. Si in occulto, debet ei denegare, et monere ne in publico
petat. Si autem in manifesto petit, debet ei dare.
Primo, quia pro peccato occulto poenam inferens publicam, revelator est confessionis, aut proditor criminis.
Secundo, quia quilibet christianus habet jus in perceptione eucharistiae, nisi illud per peccatum mortale amittat.
Unde cum in facie ecclesiae non constet istum amisisse jus suum, non oportet ei in facie ecclesiae denegari: alias
daretur facultas malis sacerdotibus pro suo libito punire maxima poena quos vellent. Tertio propter
incertitudinem status sumentis: quia spiritus ubi vult, spirat, joan. 3, 8, unde subito potuit esse compunctus, et
divinitus a peccato purgatus, et divina inspiratione ad sacramentum accedere. Quarto, quia esset scandalum, si
denegaretur. Si vero peccatum est manifestum, debet ei denegari sive in occulto sive in manifesto petat.
RA1
Ad primum ergo dicendum, quod potius deberet eligere medicus medicinam esse mortiferam infirmo quam sibi,
si alterutrum oporteret. Et similiter sacerdos potius deberet eligere quod peccator assumat ad perditionem suam,
quam ipse deneget in perditionem propriam, scandalizando et peccatum occultum revelando. Et praeterea non est
certum utrum sit ei mortifera, quia subito homo spiritu Dei mutatur. Et iterum in ipsa petitione peccavit
mortaliter in mortale peccatum consentiens.
RA2
Ad secundum dicendum, quod non dimittitur tantum propter scandalum, sed propter alias causas quae faciunt ne
esset contra veritatem vitae, si negaret. Dominus ergo non prohibuit simpliciter dare, sed voluntatem dandi,
dicens: nolite sanctum dare canibus. Sacerdos autem in casu proposito non dat propria sponte, sed magis coactus.
Nec est similis ratio de animalibus brutis, et de projectione in lutum: quia causae praedictae non sunt ibi.
RA3
Ad tertium dicendum, quod secundum innocentium tertium, cum nemo debeat unum mortale committere ut
proximus aliud non committat, eligendum est potius sacerdoti non prodere peccatorem, quam ut ille non peccet;
sed peccator debet potius eligere ut abstinendo reddatur suspectus quam communicando manducet indignus.
RA4
Ad quartum dicendum, quod nullo modo debet dari hostia non consecrata pro consecrata: tum quia in sacramento
veritatis non debet esse aliqua fictio: tum quia cum manducans adoret quod manducat, ut dicit Augustinus, daret
sacerdos ei occasionem idolatrandi. Unde decretalis dicit in casu consimili, quod falsa sunt abjicienda remedia
quae sunt veris periculis graviora.
RC
Rationes quae sunt ad oppositum, procedunt solum quando peccator occultus publice petit.
Articulus 5B
AG1
Ulterius. Videtur quod suspectis de crimine etiam dari debeat. Suspicio enim dubitationem importat.
Sed dubia in meliorem partem interpretanda sunt. Ergo videtur quod debeat ei dari ac si esset justus.
AG2
Praeterea, experimentum non sumitur de aliquo crimine, nisi de quo suspicio praecessit.

1520

