determinantur tamen eis quaedam corporalia loca per congruentiam quamdam secundum gradus dignitatis
eorum, in quibus sunt quasi in loco, eo modo quo incorporalia in loco esse possunt, secundum quod magis
accedent ad primam substantiam (cui locus superior per congruentiam deputatur) scilicet Deum, cujus sedem
caelum Scriptura esse denuntiat; et ideo animas quae sunt in participatione perfecta divinitatis, in caelo esse
ponimus; animas vero quae a participatione hujusmodi impediuntur, loco contrario dicimus deputari.
RA1
Ad primum ergo dicendum, quod incorporalia non sunt in loco modo aliquo noto nobis et consueto, secundum
quod dicimus corpora proprie in loco esse; sunt tamen in loco modo substantiis spiritualibus convenienti, qui
nobis plene manifestus esse non potest.
RA2
Ad secundum dicendum, quod duplex est convenientia vel similitudo. Una quae est per participationem ejusdem
qualitatis, sicut calida ad invicem conveniunt; et talis convenientia incorporalium ad loca corporalia esse non
potest. Alia per quamdam proportionalitatem, secundum quam in Scripturis metaphorae corporalium ad
spiritualia transferuntur; ut quod dicitur Deus esse sol, quia est principium vitae spiritualis, sicut sol vitae
corporalis; et secundum hanc convenientiam quaedam animae quibusdam locis magis conveniunt, sicut animae
spiritualiter illuminatae cum corporibus luminosis; animae vero obtenebratae per culpam cum locis tenebrosis.
RA3
Ad tertium dicendum, quod anima separata directe nihil recipit a locis corporalibus per modum quo corpora
recipiunt, quae conservantur a suis locis; sed ipsae animae ex hoc quod cognoscunt se talibus locis deputari, sibi
gaudium ingerunt vel moerorem; et sic locus cedit eis in poenam vel in praemium.
Articulus 1B
AG1
Ulterius. Videtur quod statim post mortem nullae animae deducantur ad caelos, vel ad infernum.
Quia super illud psalm. 36, 10, adhuc pusillum, et non erit peccator, dicit Glossa, quod sancti liberantur in fine
vitae: post hanc tamen vitam non ibi erunt ubi erunt sancti, quibus dicetur: venite benedicti patris mei. Sed illi
sancti erunt in caelo. Ergo sancti post hanc vitam non statim ascendunt ad caelum.
AG2
Praeterea, Augustinus dicit in Enchir., quod tempus quod inter hominis mortem et ultimam resurrectionem
interpositum est, animas abditis receptaculis continet, sicut unaquaeque digna est requie vel aerumna. Sed haec
abdita receptacula non possunt intelligi caelum et infernus; quia in illis etiam post resurrectionem ultimam
animae cum corporibus erunt; unde pro nihilo distingueret tempus ante resurrectionem et post resurrectionem.
Ergo non erunt nec in inferno nec in Paradiso usque ad diem judicii.
AG3
Praeterea, major est gloria animae quam gloria corporum. Sed simul omnibus redditur gloria corporum, ut sit
major laetitia singulorum ex communi gaudio, ut patet Hebr. 11, super illud: Deo pro nobis aliquid melius
providente etc.; ubi dicit Glossa: ut in communi gaudio omnium majus fieret gaudium singulorum. Ergo multo
fortius et gloria animarum debet differri usque ad finem, ut simul omnibus reddatur.
AG4
Praeterea, poena et praemium quae per sententiam judicii redduntur, judicium praecedere non debent. Sed ignis
inferni et gaudia Paradisi dabuntur hominibus per sententiam Christi judicantis in ultimo judicio, ut patet Matth.
25. Ergo ante diem judicii nullus ascendit ad caelum, vel descendit ad inferos.
SC1
Sed contra est quod dicitur 2 corinth. 5, 1: si terrena nostra habitatio dissolvatur, domum habemus non
manufactam conservatam in caelis. Ergo dissoluta carne homo habet mansionem quae in caelis fuerit ei
conservata.
SC2
Praeterea, Philip. 1, 23, dicit apostolus: cupio dissolvi, et esse cum Christo: ex quo sic arguit Gregorius in 4
dialog.: qui ergo Christum in caelo esse non dubitat, nec Pauli animam esse in caelo negat. Sed non est
negandum Christum esse in caelo, cum sit articulus fidei. Ergo nec dubitandum est animas sanctorum ad caelos
ferri.
Quod etiam aliquae ad infernum descendant post mortem statim, patet Luc. 16: mortuus est dives, et sepultus est
in inferno.
CO
Ad secundam quaestionem dicendum, quod sicut in corporibus est gravitas vel Levitas, qua feruntur in locum
suum, qui est finis motus ipsorum; ita etiam est in animabus meritum vel demeritum, quibus perveniunt animae
ad praemium vel poenam, quae sunt fines actionum ipsarum; unde sicut corpus per gravitatem vel levitatem
statim fertur in locum suum, nisi prohibeatur; ita statim animae, soluto vinculo carnis, per quod in statu viae
detinebantur, praemium consequuntur vel poenam, nisi aliquid impediat; sicut interdum impedit consecutionem
praemii veniale peccatum, quod prius purgari oportet, ex quo sequitur quod praemium differatur. Et quia locus
2120

