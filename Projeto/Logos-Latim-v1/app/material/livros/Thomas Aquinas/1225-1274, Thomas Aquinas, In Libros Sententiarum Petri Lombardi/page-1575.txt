Ad tertium dicendum, quod forma substantialis materialis aliquo modo habet ordinem ad dimensiones, cum
dimensiones interminatae praeintelligantur in materia ante formam substantialem, ut dictum est; sed corpus
Christi nequaquam; et ideo non est simile de corpore Christi et illis formis.
Articulus 3B
AG1
Ulterius. Videtur quod nec etiam species frangantur. Signum enim debet respondere signato.
Sed species sunt signum corporis Christi. Cum ergo verum corpus Christi non frangatur, nec ipsae species
frangentur.
AG2
Praeterea, secundum Philosophum in 4 meteor., corporea dicuntur frangibilia et comminuibilia secundum
determinatam dispositionem pororum. Sed species illae non habent poros: quia sub omnibus partibus specierum
est aequaliter corpus Christi, et sub nulla aliquid aliud. Ergo species illae neque frangi neque comminui possunt.
AG3
Praeterea, in omni fractione, ea perfecta, aliud est quod continetur sub diversis partibus. Sed omnino est idem
quod continetur sub diversis partibus specierum, qualitercumque disponantur. Ergo non proprie dicuntur frangi.
SC1
Sed contra, Matth. 26, dicitur, quod Dominus benedixit et fregit. Sed verba evangelii non possunt esse falsa.
Ergo fuit ibi fractio vera. Sed non in corpore Christi, ut probatum est. Ergo in speciebus fuit.
SC2
Praeterea, magis competit quantitati dividi quam corrumpi, vel in aliud converti. Sed hoc contingit
dimensionibus ibi remanentibus, ut ex dictis patet.
Ergo et frangi, sive dividi.
CO
Ad secundam quaestionem dicendum, quod quidam dixerunt, quod fractio secundum rei veritatem non erat in
hoc sacramento.
Sed hoc non potest esse: quia fractio importat passionem, sive motum quemdam, et multitudinem ad quam
terminatur motus; et utrumque horum est sensibile per se. Sunt enim sensibilia communia, quae contra sensibilia
per accidens dividuntur in 2 de anima; et ita judicium de his pertinet ad sensitivam partem; unde cum sensus
judicet fractionem, si non esset fractio, esset falsum judicium; quod non competit in sacramento veritatis.
Et ideo alii dixerunt, quod est ibi fractio sine subjecto. Sed hoc non potest dici; quia fractio cum sit quidam
motus, secundum rationem suae speciei, requirit terminum a quo et in quem; et ideo oportet ibi esse unum quod
in multa dividitur, et hoc est subjectum fractionis. Et praeterea actio vel passio habet magis debile esse quam
qualitas; unde cum qualitates in hoc sacramento ponamus in subjecto, multo fortius passionem.
Et ideo, cum fractio non possit esse in corpore Christi sicut in subjecto, ut dictum est, oportet quod sit in
speciebus.
RA1
Ad primum ergo dicendum, quod signum respondet signato quantum ad id quod est: est enim hoc sacramentum
signum rememorativum respectu dominicae passionis.
RA2
Ad secundum dicendum, quod sicut densitas manet in hoc sacramento, ita durities, quae est ejus effectus; et
propter hoc etiam species illae sonum facere natae sunt, et sic etiam est ibi porositatem invenire.
RA3
Ad tertium dicendum, quod illud de speciebus quod est in una portione, non est in alia: quia species sunt quae
franguntur: corpus autem Christi non frangitur, quia totum remanet sub qualibet parte; et ratio hujus dicta est
supra, dist. 10.
Articulus 3C
AG1
Ulterius. Videtur quod inconvenienter assignetur in littera significatio partium fractionis. Quia partes fractionis
fractioni respondent. Sed fractio significat passionem Christi, ut in littera dicitur.
Ergo partes fractionis debent significare partes veri corporis Christi, in quas per passionem divisum est corpus
ejus.
AG2
Praeterea, hoc sacramentum est maxime sacramentum unionis. Sed distinctio partium unioni opponitur. Ergo non
competit in hoc sacramento significari partes distinctas corporis mystici.
AG3
Praeterea, hoc non videtur servari secundum communem morem ecclesiae quod aliqua pars usque in finem
Missae reservetur. Ergo secundum hoc non debet accipi significatio alicujus partis.
AG4
1575

