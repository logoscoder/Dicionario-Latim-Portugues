Ad tertium dicendum, quod ratio illa procederet, nisi contra concupiscentiae morbum posset aliquod efficacius
remedium adhiberi. Adhibetur autem majus remedium per opera spiritualia et carnis mortificationem ab illis qui
matrimonio non utuntur.
RA4
Ad quartum dicendum, quod contra concupiscentiam potest praestari remedium dupliciter. Uno modo ex parte
ipsius concupiscentiae, ut reprimatur in sua radice; et sic remedium praestat matrimonium per gratiam quae in eo
datur. Alio modo ex parte actus ejus; et hoc dupliciter. Uno modo ut actus ad quem inclinat concupiscentia,
exterius turpitudine careat; et hoc fit per bona matrimonii, quae honestant carnalem concupiscentiam. Alio modo
ut actus turpitudinem habens impediatur; quod fit ex ipsa natura actus: quia dum concupiscentiae satisfit in actu
conjugali, ad alias corruptelas non ita incitat; propter quod dicit apostolus, 1 corinth. 7, 9: melius est nubere
quam uri. Quamvis enim opera concupiscentiae congrua secundum se nata sint concupiscentiam augere; tamen
secundum quod ratione ordinantur, ipsam reprimunt: quia ex similibus actibus similes relinquuntur dispositiones
et habitus.
|a4 Articulus 4: Utrum carnalis commixtio sit de integritate matrimoniali.
AG1
Ad quartum sic proceditur. Videtur quod carnalis commixtio sit de integritate matrimonii. In ipsa enim
institutione matrimonii dictum est, Gen. 2, 24: erunt duo in carne una. Sed hoc non fit nisi per carnalem
commixtionem. Ergo est de integritate matrimonii.
AG2
Praeterea, id quod pertinet ad significationem sacramenti, est de necessitate sacramenti, ut praedictum est. Sed
carnalis commixtio pertinet ad significationem sacramenti, ut in littera dicitur. Ergo est de integritate sacramenti.
AG3
Praeterea, hujusmodi sacramentum ordinatur ad conservationem speciei. Sed conservatio speciei non potest fieri
sine carnali commixtione. Ergo est de integritate sacramenti.
AG4
Praeterea, matrimonium est sacramentum, secundum quod remedium contra concupiscentiam praestat, de quo
dicit apostolus, 1 corinth. 7, 9, quod melius est nubere quam uri. Sed hoc remedium non praestat in his qui
carnaliter non commiscentur.
Ergo idem quod prius.
SC1
Sed contra, in Paradiso fuit matrimonium. Sed ibi non fuit carnalis copula. Ergo commixtio carnalis non est de
integritate matrimonii.
SC2
Praeterea, sacramentum ex suo nomine sanctificationem importat. Sed sine carnali commixtione est
matrimonium sanctius, ut in littera dicitur.
Ergo carnalis commixtio non est de necessitate sacramenti.
CO
Respondeo dicendum, quod duplex est integritas. Una quae attenditur secundum perfectionem primam, quae
consistit in ipso esse rei; alia quae attenditur secundum perfectionem secundam, quae consistit in operatione.
Quia ergo carnalis commixtio est quaedam operatio, sive usus matrimonii, per quod facultas ad hoc datur; ideo
erit carnalis commixtio de secunda integritate matrimonii, et non de prima.
RA1
Ad primum ergo dicendum, quod Adam exposuit integritatem matrimonii quantum ad utramque perfectionem,
quia res ex suo actu innotescit.
RA2
Ad secundum dicendum, quod significatio rei contentae est de necessitate sacramenti, et ad hanc significationem
non pertinet carnalis commixtio, sed ad rem non contentam, ut ex dictis patet.
RA3
Ad tertium dicendum, quod res non pervenit ad finem suum nisi per actum proprium; unde ex hoc quod finis
matrimonii non habetur sine carnali commixtione, ostenditur quod sit de secunda integritate, et non de prima.
RA4
Ad quartum dicendum, quod ante commixtionem carnalem est matrimonium in remedium ex gratia quae in eo
datur, quamvis non ex actu, quod pertinet ad integritatem secundam.
EX
Cum alia sacramenta post peccatum et propter peccatum exordium sumpserint, matrimonii sacramentum etiam
ante peccatum legitur institutum a Domino. Videtur quod de matrimonio debuerit determinare ante ordinem: quia
prius est quod animale est quam quod spirituale est, ut dicitur 1 corinth. 15. Et dicendum, quod quamvis sit
primum in via generationis, tamen in via sanctitatis et perfectionis est posterius; et ideo illud sacramentum quod
habet minimum de spiritualitate, ultimo debet inter sacramenta ordinari.
1900

