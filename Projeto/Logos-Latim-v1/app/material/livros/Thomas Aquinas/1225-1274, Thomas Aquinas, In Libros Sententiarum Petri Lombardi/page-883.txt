Deinde quaeritur de conceptione in comparatione ad gratiam Christi, per quam facta est conceptio; et circa hoc
quaeruntur duo: 1 utrum illam conceptionem vel unionem aliqua merita praecesserint; 2 utrum gratia sit illi
homini naturalis.
|a1 Articulus 1: Utrum illam conceptionem aliqua merita praecesserunt in antiquis patribus.
AG1
Ad primum sic proceditur. Videtur, quod antiqui patres incarnationem meruerunt. Isa. 26, 8: in semita
judiciorum tuorum sustinuimus te.
Sed ad judicium pertinet ut aliquid pro meritis reddatur. Ergo adventus filii Dei in carnem quem sancti patres
expectabant, eis pro meritis reddendus erat.
AG2
Praeterea, psalm. 32, 22: fiat misericordia tua, Domine, super nos. Glossa: insinuatur desiderium prophetae de
incarnatione et meritum impletionis.
AG3
Praeterea, qui meretur aliquid, meretur et hoc sine quo non potest illud haberi: alias meritum cassum esset. Sed
sancti patres merebantur vitam aeternam, ad quam pervenire non poterant nisi filio Dei veniente. Ergo
merebantur ejus incarnationem.
AG4
Praeterea, oratio quae fit ab aliquo pure et perseveranter, pro se, et ad salutem pertinens, meretur sui
impletionem. Sed sancti patres hoc modo orabant pro incarnatione, ut patet isa. 64, 1: utinam dirumperes caelos,
et descenderes. Ergo eam merebantur.
AG5
Praeterea, nos per fidem operantem per dilectionem, quam habemus de vita aeterna quam expectamus, meremur
eam. Sed similiter antiqui patres habebant fidem per dilectionem operantem de incarnatione. Ergo eam
merebantur.
AG6
Praeterea, hoc videtur ad minus de beata virgine de qua cantatur: quae Dominum omnium portare meruisti.
AG7
Praeterea, bernardus dicit, quod fermentum quod mulier abscondit sub tribus farinae satis, est fides beatae
virginis, quae tres substantias in unam personam conjunxit. Sed hoc non potuit facere nisi per modum meriti.
Ergo beata virgo meruit incarnationem per eam fieri.
SC1
Sed contra, ad Tit. 3, 4: apparuit benignitas et humanitas salvatoris nostri Dei non ex operibus justitiae quae
fecimus nos. Sed benignitatem nominat apostolus ostensam in Christi incarnatione.
Ergo non est secundum merita.
SC2
Praeterea, ad hoc est quod Augustinus dicit in littera.
SC3
Praeterea, incarnatio Christi est beneficium impensum toti naturae. Sed meritum nullius hominis praeter meritum
Christi, extendit se ad totam naturam.
Ergo sancti patres non meruerunt incarnationem.
CO
Respondeo dicendum, quod Augustinus videtur intendere in littera quod nulla merita illius hominis
praecesserint, ut filio Dei in persona uniretur: nihilominus tamen verum est quod nulla merita etiam aliorum, filii
Dei incarnationem meruerunt, proprie loquendo, propter tres rationes.
Prima est quod meritum puri hominis non extendit se ad totam naturam, sicut supra dictum est, dist. 1, qu. 1, art.
2 ad 9; unde cum incarnatio sit quoddam medicamentum totius naturae, non potest sub merito alicujus cadere.
Secunda autem ratio est, quia illud quod est principium merendi, non potest cadere sub merito; incarnatio autem
est quodammodo principium omnium humanorum meritorum: quia omnia nostra merita a Christo efficaciam
habent, per quem veritas et gratia facta est. Tertia ratio est, quia meritum humanum non se extendit ultra
conditionem humanam, quae in hoc consistit ut quis mereatur aliquam divinitatis et beatitudinis participationem.
Sed quod tota plenitudo divinitatis habitet in homine, hoc excedit et conditionem et meritum humanum. Unde
nullo modo potest cadere sub merito, nisi large meritum dicamus omnem praeparationem ad aliquid habendum
quod praecessit in humano genere.
RA1
Ad primum ergo dicendum, quod per judicium redditur aliquid alicui quod prius sibi debebatur.
Nobis autem non debebatur filii incarnatio quasi ex merito, sed ex divina promissione; et quantum ad hoc
salvatur ratio judicii.
RA2

883

