SC3
Praeterea, omnis creatura quae ingemiscit et parturit, expectat revelationem gloriae futurae filiorum Dei, ut
dicitur Rom. 8. Sed etiam corpora caelestia sunt hujusmodi, ut ibidem dicit Glossa.
Ergo expectant gloriam sanctorum. Sed non expectarent, nisi ex hoc eis aliquid accresceret. Ergo claritas eis per
hoc accrescet, qua praecipue decorantur.
CO
Respondeo dicendum, quod sicut supra dictum est, ad hoc innovatio mundi ordinatur, ut etiam mundo innovato
manifestis indiciis quasi sensibiliter Deus ab homine videatur. Creatura autem praecipue in Dei cognitionem
ducit sua specie et decore, quae manifestant sapientiam facientis et gubernantis; unde dicitur Sap. 13, 5: a
magnitudine speciei cognoscibiliter poterat creator horum videri. Pulchritudo autem caelestium corporum
praecipue consistit in luce; unde Eccli. 43, 10: species caeli gloria stellarum, mundum illuminans in excelsis
Dominus; et ideo praecipue quantum ad claritatem corpora caelestia meliorabuntur. Quantitas autem et modus
meliorationis illi soli cognita est qui erit meliorationis auctor.
RA1
Ad primum ergo dicendum, quod ignis purgans non causabit innovationis formam, sed disponet tantum ad eam,
purgando a foeditate peccati, et ab impuritate commixtionis, quae in corporibus caelestibus non invenitur; et
ideo, quamvis corpora caelestia per ignem non sint purganda, sunt tamen divinitus innovanda.
RA2
Ad secundum dicendum, quod motus non importat aliquam perfectionem in eo quod movetur, secundum quod in
se consideratur, cum sit actus imperfecti; quamvis possit pertinere ad perfectionem corporis, inquantum est causa
alicujus. Sed lux pertinet ad perfectionem corporis lucentis, etiam in substantia sua considerati; et ideo postquam
corpus caeleste desinet esse causa generationis, non remanebit mortuum, sed remanebit claritas ejus.
RA3
Ad tertium dicendum, quod super illud Isai. 30: erit lux lunae sicut lux solis, dicit Glossa: omnia propter
hominem facta, in ejus lapsu pejorata sunt; et sol et luna suo lumine minorata; quae quidem minoratio a
quibusdam intelligitur secundum realem luminis minorationem. Nec obstat quod corpora caelestia secundum
naturam sint invariabilia: quia illa variatio facta est a divina virtute. Alii autem probabilius intelligunt,
minorationem illam esse dicentes non secundum realem luminis defectum, sed quo ad usum hominis, qui non
tantum beneficium ex lumine corporum caelestium post peccatum consecutus est, quantum ante fuisset
consecutus; per quem etiam modum dicitur, genes. 3, 17: maledicta terra in opere tuo... Spinas et tribulos
germinabit tibi; quae tamen etiam ante spinas et tribulos germinabat, sed non in hominis poenam. Nec tamen
sequitur, si lux caelestium corporum per essentiam minorata non est homine peccante, quod realiter non sit
augenda in ejus glorificatione: quia peccatum hominis non immutavit statum universi, cum etiam homo prius et
post, animalem vitam habuerit, quae motu et generatione creaturae corporalis indigeat. Sed glorificatio hominis
statum totius creaturae corporalis immutabit, ut dictum est; et ideo non est simile.
RA4
Ad quartum dicendum, quod minoratio illa, ut probabilius aestimatur, non fuit secundum substantiam, sed
secundum effectum; unde non sequitur quod luna existens super terram diem fecisset; sed quod tantum
commodum ex lumine lunae homo habuisset, sicut nunc habet ex lumine solis; et post resurrectionem, quando
lux lunae augmentabitur secundum rei veritatem, non erit alicubi nox super terram, sed solum in centro terrae ubi
erit infernus: quia tunc, ut dicitur, luna lucebit quantum nunc lucet sol; sol autem in septuplum quam modo
luceat; corpora autem beatorum septies magis sole: quamvis hoc non sit aliqua auctoritate vel ratione probatum.
RA5
Ad quintum dicendum, quod aliquid potest cedere in usum hominis dupliciter. Uno modo propter necessitatem;
et sic nulla creatura cedet in usum hominis, quia ex Deo plenam sufficientiam habebit; et hoc significatur in
auctoritate apostoli inducta; quae dicit, quod civitas non eget sole vel luna.
Alius usus est ad majorem perfectionem; et sic homo aliis creaturis utetur, non tamen quasi necessariis ad
perveniendum in finem, sicut nunc eis utitur.
RA6
Ad sextum dicendum, quod ratio illa est Rabbi Moysi, qui omnino nititur improbare, mundum propter hominem
esse factum; unde hoc quod in veteri testamento de innovatione mundi legitur, sicut patet in auctoritatibus Isaiae
inductis, dicit metaphorice esse dictum; ut sicut alicui dicitur obtenebrari sol, quando in magnam tristitiam
incidit, ut nesciat quid faciat (qui etiam modus loquendi consuetus est in Scriptura), ita etiam e contrario dicitur
ei sol magis lucere, et totus mundus innovari, quando ex statu tristitiae in maximam exultationem convertitur.
Sed hoc dissonat ab auctoritatibus et expositionibus sanctorum. Unde rationi illi inductae hoc modo
respondendum est, quod quamvis corpora caelestia maxime excedant corpus hominis, tamen plus multo excedit
anima rationalis caelestia corpora quam ipsa excedunt corpus humanum; unde non est inconveniens, si corpora
caelestia propter hominem esse facta dicantur; non tamen sicut principalem finem, quia principalis finis omnium
Deus est.

2198

