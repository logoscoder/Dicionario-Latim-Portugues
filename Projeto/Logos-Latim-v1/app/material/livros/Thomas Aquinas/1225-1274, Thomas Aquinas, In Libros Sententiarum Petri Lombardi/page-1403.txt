tam parvae quantitatis quod mixtionem non faciat, sed in aquam penitus convertatur. In aqua ergo primo modo
permixta non potest fieri baptismus, quia jam non est aqua; in aqua autem secundo modo potest fieri.
Ut autem cognoscatur quando sic vel sic permixta est aqua, sciendum est, quod sicut diversitatem speciei in
animalibus judicamus ex diversitate figurarum, ita etiam diversam speciem in elementis cognoscimus ex
diversitate rari et densi; et ideo si fiat tanta alteratio vel permixtio aquae quod recedatur a termino raritatis et
densitatis aquae vel in actu vel in potentia, signum est quod sit species aquae transmutata; et dico in potentia,
quando humor aliquis non condensatur et rarefit calido vel frigido, sicut aqua; sed aliter, sicut patet in vino, oleo,
lacte, et hujusmodi.
RA1
Ad primum ergo dicendum, quod non oportet quod aqua competat nobis per convenientiam in naturali
proprietate, sed significando effectum qui in nobis debet fieri.
RA2
Ad secundum dicendum, quod de corpore Christi exivit vera aqua, sicut verus sanguis; et hoc ad probandum esse
corpus Christi verum, non phantasticum, ut Manichaei ponunt. Fuit enim in eo compositio ex elementis, quod
probatum fuit ex eo quod aqua, quae est elementum, prodiit ex ejus latere; et compositionem humorum probavit
sanguis effluens.
RA3
Ad tertium dicendum, quod quamvis aqua quae est apud nos, sit aliquo modo alterata, et habens aliquid de
permixtione aliorum elementorum, non tamen amisit speciem propriam.
RA4
Et similiter dicendum est ad quartum de aqua maris.
RA5
Ad quintum dicendum, quod illae aquae quae per aliquam transmutationem speciem aquae amittunt, etsi
retineant abluendi virtutem, tamen materia baptismi esse non possunt, quia prima virtus abluendi est in vera
aqua; et etiam purius abluit, quia ex aliis liquoribus corpora abluta aliquo modo inficiuntur: communius etiam
aqua utimur ad abluendum. De lixivio autem quidam dicunt quod speciem aquae amisit, unde baptismi materia
esse non potest. Sed hoc non videtur: quia eadem ratione nec aqua transiens per mineras sulphureas et terras
combustas posset esse materia baptismi; quod falsum est. Lixivium enim ab alia aqua non differt nisi in hoc
quod per cineres transivit. Unde videtur aliter dicendum, quod baptismus potest fieri in lixivio, sicut et in aquis
sulphureis, et in aliis aquis quae ex terra, per quam transeunt, immutantur.
Articulus 3C
AG1
Ulterius. Videtur quod non in qualibet aqua simplici possit fieri baptismus. Dominus enim tactu mundissimae
suae carnis vim regenerativam contulit aquis. Sed non tetigit nisi aquas jordanis.
Ergo solae illae aquae habent vim regenerativam; et ita non in qualibet aqua potest fieri baptismus.
AG2
Praeterea, baptismus non potest fieri nisi in aqua verbo vitae sanctificata. Si ergo baptismus fieret in mari, vel in
aliquo fluvio, tota aqua fluminis esset sanctificata; quod videtur absurdum.
AG3
Praeterea, quaedam aquae non habent vim abluendi, sed magis deturpant, sicut aquae paludum.
Ergo videtur quod in hujusmodi aquis non possit fieri baptismus.
SC1
Sed contra est, quia materia baptismi debet esse communis: quia baptismus est sacramentum maximae
necessitatis. Sed hoc non esset, nisi in qualibet aqua baptismus fieri posset. Ergo in qualibet aqua potest fieri
baptismus.
CO
Ad tertiam quaestionem dicendum, quod diversitas aquarum quae est per loca et situs, est differentia
accidentalis, unde non mutat speciem aquae; et ideo in qualibet aqua hujusmodi, vel maris vel fluminis vel
cisternae vel fontis vel stagni, potest fieri baptismus.
RA1
Ad primum ergo dicendum, quod Dominus tangendo illam aquam dedit vim regenerativam in tota specie aquae,
instituens eam instrumentum baptismi.
RA2
Ad secundum dicendum, quod si baptizatur aliquis in mari, sola illa aqua maris pertinet ad baptismum quae
potest habere aliquem effectum in baptizato vel lavando vel infrigidando, et non totum mare.
RA3
Ad tertium dicendum, quod si aqua paludis esset intantum ingrossata quod recederet a vera raritate aquae non
esset baptismus, sicut si esset lutum, alias esset baptismus, quia adhuc species aquae manet.

1403

