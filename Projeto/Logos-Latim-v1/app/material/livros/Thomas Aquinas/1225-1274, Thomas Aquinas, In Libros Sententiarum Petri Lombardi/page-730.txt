Non indocte tradunt, voluntatem malam, et actus malos, inquantum sunt... Bona esse. Haec opinio in hoc differt
ab illa quam prius posuit, quia haec loquitur de malo cujus ratio tantum in privatione consistit: alia vero quam
supra posuit, loquebatur de peccato, quod complectitur simul privationem et actum.
Item probans nihil casu fieri in mundo, ait in eodem etc.. Videtur hoc esse falsum: quia omne quod fit ut in
minori parte, fit casu. Si igitur nihil fiat casu, nihil erit proveniens ut in minori parte. Sed si nihil sit hujusmodi,
omnia ex necessitate contingunt: quia ea quae sunt frequenter, non deficiunt a necessariis nisi secundum quod
possunt in minori parte deficere, ut in 7 metaph. Habetur.
Sed dicendum, quod effectus proveniens ut in minori parte, potest considerari dupliciter: vel in ordine ad causam
proximam, praeter cujus intentionem accidit: et sic casuale vel fortuitum est; vel in ordine ad causam primam,
cujus praesentiam nihil praeterfugit; et ita casu non fit.
Ad quod dicunt, his atque hujusmodi dictionibus...
Vere aliqua poni. Ista solutio procedit secundum illam opinionem quae ponit in peccato omissionis actum esse;
sed secundum aliam opinionem solvetur ista objectio, quia privationi qua malum omissionis dicitur malum,
substat res bona, scilicet potentia in actum non exiens.
Potest etiam quaeri ab eisdem, cum peccatum sit, ut supra dictum est, privatio vel corruptio boni, et omnis actus
malus sit peccatum, utrum sit privatio vel corruptio boni inquantum peccatum est, vel non. Haec objectio sic
procedit. In peccato duo sunt, scilicet actus substantia, et malitia. Quod ergo peccatum dicitur corruptio boni, aut
habet hoc inquantum est malum, vel inquantum est actus, ex quo bonitatem habet. Si primo modo; cum omnis
corruptio boni poena sit, peccatum in eo quod peccatum vel malum, erit poena, et a Deo; quod est inconveniens.
Si autem ex parte actus habeat quod sit corruptio boni; cum actus omnis, inquantum est actus, sit bonum, tunc,
inquantum est bonum, habebit quod corrumpat bonum; quod videtur inconveniens. Ergo oportet ut illud quod est
in peccato, praeter deformitatem et corruptionem, unde ratio mali causatur, non sit res bona. Sed solvitur per
aequivocationem corruptionis, ut in littera patet.

|+d36.q1 Distinctio 36, Quaestio 1
|a0 Prologus
Pertractata illa opinione quae ponit actus peccatorum, inquantum sunt actus, bonos esse, et a Deo, occasione
ultimae objectionis contra hanc opinionem inductae, quae sumebatur ex differentia culpae et poenae, hic inquirit,
utrum possit esse idem culpa et poena: et dividitur in partes tres: in prima determinat quaestionem; in secunda
removet quamdam dubitationem incidentem ex his quae in determinatione quaestionis dicta sunt, ibi: illud autem
diligenter est annotandum; in tertia ponit dictorum replicationem, ibi: satis diligenter eorum posuimus sententias
qui dicunt omnes actus naturas bonas esse. Prima dividitur in duas: in prima ostendit quaedam peccata etiam
poenas peccatorum esse; in secunda inquirit, quomodo hoc possit esse, ibi: et ideo merito quaeritur, utrum
inquantum peccatum est, sit poena peccati. Et dividitur haec pars in partes duas: in prima parte ostendit modum
quo peccata dicuntur esse poenae, non per se sed ratione annexi; in secunda ostendit quod etiam ipsa peccata
poenae esse possunt, ibi: in nullo tamen praejudicium fieri veritati putatur.
Prima in tres dividitur: in prima ponit modum quo omne peccatum poena potest dici ratione effectus, scilicet
inquantum corruptionis naturae causa est, quae poena quaedam est; in secunda ostendit modum quo quaedam
peccata, etsi non omnia, poenae peccatorum dici possunt ratione causae, quae est subtractio gratiae, ibi: et licet
ex hoc sensu omne peccatum mortale possit dici poena, non tamen omne potest dici poena peccati; in tertia
excludit quamdam objectionem, ibi: sed cum ait crimina criminibus vindicari, videtur insinuare ea ipsa quae
peccata sunt, essentialiter esse poenas peccati.
In nullo tamen praejudicium fieri veritati putatur.
Hic ostendit ipsamet peccata poenas peccatorum esse: et circa hoc tria facit: primo proponit quod intendit;
secundo probat universaliter in omni genere peccatorum, ibi: quod autem quaedam peccata poenae sint...
Evidenter tradit Augustinus; tertio probat specialiter in quibusdam generibus peccatorum, in quibus magis
manifestum est, ibi: praeterea nullatenus ambigendum est quaedam peccata absque ullo scrupulo poenas esse.
Illud diligenter annotandum. Hic removet quamdam dubitationem ex dictis Augustini supra inductis exortam: et
circa hoc duo facit: primo ostendit contrarietatem inter dicta Augustini et Hieronymi; secundo ponit solutionem,
ibi: ad quod dici potest, quod Augustinus secundum statum hujus miseriae... Illud tradidit.
Hic quinque quaeruntur: 1 utrum unum peccatum possit esse causa alterius peccati; 2 si passio possit dici
peccatum; 3 si peccatum potest esse poena peccati; 4 si omnis poena pro aliqua culpa in homine sit; 5 de
distinctione bonorum quae in fine distinctionis innuitur.
|a1 Articulus 1: Utrum peccatum unum possit esse causa alterius peccati.
AG1

730

