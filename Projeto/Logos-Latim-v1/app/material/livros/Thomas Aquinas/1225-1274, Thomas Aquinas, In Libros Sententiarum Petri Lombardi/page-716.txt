habitum et actionem; sed positio ordinis ad finem quemdam cum privatione debiti finis; et sic patet quod malum,
secundum quod differentia, non est malum per se, sed per accidens vel concretive sumptum.
RA4
Ad quartum dicendum, quod malum potest intelligi corrumpere dupliciter; vel formaliter, vel effective: sicut
enim formaliter albedo facit album, ita etiam formaliter privatio privat, et corruptio corrumpit. Malum vero per
se sumptum, est ipsa privatio vel corruptio; unde non sequitur quod sit ens positive dictum, quia non privat et
corrumpit agendo. Si autem sumatur effective, sic non potest intelligi de malo per se vel abstracte sumpto, quia
privatio nihil efficit; sed oportet ut sumatur de malo per accidens, quod est subjectum et causa mali: et hoc
quidem efficit aliquid, non quidem inquantum privatum est, sed inquantum est quoddam ens quod agere potest;
et ideo dicit dionysius, quod malum nihil agit nisi virtute boni, et ipsum bonum non posset impugnare, nisi ex
boni virtute: nihil enim prohibet unum bonum alterius contrarium esse, ut calor frigoris.
RA5
Ad quintum dicendum, quod corruptio et generatio, quamvis semper conjungantur, non tamen sunt idem per se,
sed per accidens; quod patet ex earum terminis, ex quibus motus et mutationes specificantur: terminus enim
generationis est forma, quia est mutatio ad esse; terminus vero corruptionis est privatio, quia est mutatio ad non
esse.
Forma autem unius et privatio alterius, ut forma ignis et privatio aeris, sunt quidem idem subjecto, sed differunt
ratione: et ideo etiam illud quod corrumpit et generat, non ex eodem habet quod generat et corrumpit; sed ex eo
quod formam suam inducit, generat, et sic inquantum ens, generat; ex eo autem quod forma sua necessario
conjungitur privationi alterius formae, corrumpit. Unde patet quod in eo quod privationem habet, vel non ens est,
aliquid corrumpit: et propter hoc dionysius dicit, quod boni est per se loquendo generare et salvare, et mali est
corrumpere; unde non sequitur quod malum in eo quod malum est, aliquid sit.
|a3 Articulus 3: Utrum bonum sit causa mali.
AG1
Ad tertium sic proceditur. Videtur quod mali causa bonum esse non possit. Boni enim, ut dicit dionysius, est
salvare et producere.
Sed malum est corruptio quaedam. Ergo mali causa bonum non est.
AG2
Praeterea, unum oppositorum non est causa alterius, nisi per accidens, sicut frigidum quodammodo calefacit, ut
in 8 phys. Dicitur.
Sed malum non tantum habet causam per accidens, sed per se: quia quod est per accidens, est ut in paucioribus;
malum autem videtur esse ut in pluribus.
Ergo oportet quod prima causa mali sit malum.
AG3
Praeterea, omnis effectus causae secundae reducitur in causam primam. Sed omne bonum est effectus causae
primae. Si ergo aliquod malum ab aliquo bono causatur, tunc causa prima, quae Deus est, mali causa erit; et sic
aliquo modo malus esset Deus, quod est absurdum.
AG4
Praeterea, oportet ut effectus sequatur conditionem suae causae. Sed omne malum defectivum est. Ergo oportet
quod in causa ejus aliquo modo defectus sit. Aut ergo est in ea defectus in actu, aut in potentia. Si defectus in
actu (omne autem quod deficit in actu, malum est): ergo causa mali non erit bonum, sed malum: nec hoc erit
primum malum, cujus causam quaesivimus. Si autem defectus est in causa in potentia tantum (id autem quod est
in potentia tantum, non sufficit ut educat aliquid in actu: quia in 2 phys. Dicitur: aedificatio in actu est causa
aedificati in potentia): ergo ex tali causa malum actu oriri non poterit.
AG5
Praeterea, dionysius dicit, quod malum non habet causam. Sed quod a bono causatur, habet causam. Ergo malum
non est ex bono.
SC1
Sed contra, quicumque facit aliquid ad quod alterum de necessitate consequitur, etiam illius causa est. Sed res
bona est causa alicujus boni, ad quod malum consequitur, ex eo quod ex illius adventu alterum bonum privatur;
sicut patet in igne adurente, qui formam suam inducens, formam rei adustae tollit; et tamen utraque forma bonum
quoddam est. Ergo bonum est causa mali.
SC2
Praeterea, omne quod est per accidens, reducitur ad per se. Sed malum non causat nisi per accidens, quia non agit
nisi virtute boni, ut dionysius dicit. Ergo oportet ut causalitas mali in bonum reducatur sicut in primam causam.
CO
Respondeo dicendum, quod nihil agit nisi secundum quod est in actu; nihil autem est in actu nisi secundum quod
formam vel perfectionem aliquam habet; unde oportet quod omne quod agit, agat inquantum perfectum est, et ita
inquantum est bonum; cum omne perfectum, inquantum hujusmodi, bonum sit. Intentio autem cujuslibet agentis
716

