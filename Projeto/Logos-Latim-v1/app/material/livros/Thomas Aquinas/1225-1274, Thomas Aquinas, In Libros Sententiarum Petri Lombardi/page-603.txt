oportet quod si sibi relinquatur deficiat; quamdiu autem causae influentiam recipit, conservetur. Sed applicatio
causati ad causam suam potest esse dupliciter: vel ita quod sit in potestate causati a causa sua recedere quantum
ad aliquid vel non recedere, vel ita quod non sit in potestate ejus: et primum pertinet ad liberum arbitrium; quia
hoc est essentiale libero arbitrio ut possit facere vel non facere. Si autem causae suae non inhaeret, oportet quod
deficiat; unde dicit Augustinus, 8 super Gen.: homo Deo sibi praesente illuminatur, absente autem continuo
tenebrabitur; et ideo impossibile fuit ut servata libertate arbitrii alicui creaturae conferretur ut secundum
conditionem suae naturae peccare non posset: est enim quasi quaedam contradictionis implicatio: quia si est
liberum arbitrium, oportet quod causae suae possit inhaerere vel non inhaerere; et si non potest peccare, non
potest causae suae non inhaerere, et sic sequitur contradictio.
Sed naturae divinae, quae ex se rectitudinem habet, convenit per conditionem naturae suae ut deficere non possit,
sicut nec ab esse, ita nec a rectitudine bonitatis; et quibuscumque hoc confertur ut per gratiam confirmentur in
bono, habent per donum gratiae, per quod filii Dei efficiuntur, et quodammodo divinae naturae consortes.
RA1
Ad primum ergo dicendum, quod Augustinus non intendit dicere quod Angeli hoc habeant ut peccare non
possint per conditionem naturae suae, sed per donum gratiae. In hoc tamen ab hominibus secernuntur quod
gratuitam confirmationem quasi a principio creationis acceperunt, quae hominibus per longum tempus datur.
RA2
Ad secundum dicendum, quod natura spiritualis etiam in esse invariabilis est sicut natura corporalis; sed habet
electionem, ut possit secundum hoc in ea esse peccatum: unde quantum ad potentiam electionis non stat
comparatio inter corporalem et spiritualem creaturam.
RA3
Ad tertium dicendum, quod quaelibet res habet principia determinata ad suum esse, et proprietates naturales;
quae principia non sunt de illis quae suae potestati subjacent; et ideo aliqua creatura in illis invarietatem habet.
Sed electio est eorum quae sunt in potestate ejus; unde quia in his creatura rationalis aliquo modo sibi
relinquitur, ut dicitur Eccli. 15, 14, reliquit eum in manu consilii sui, ideo deficere potest.
RA4
Ad quartum dicendum, quod non est ex imperfectione potentiae divinae ut creaturae conferre non possit quantum
ad hoc suam similitudinem, sed ex imperfectione creaturae; partim ex hoc quod recipere non potest, et partim ex
hoc quod est quaedam impossibilitas in implicatione contradictoriorum, ut dictum est.
RA5
Ad quintum dicendum, quod quandocumque alicui naturae convenit aliquod accidens ex influentia superioris
tantum, non potest natura inferior illud accidens per se habere, nisi efficiatur naturae superioris; sicut si aer
illuminatur in actu per ignem, non potest esse quod sit de natura sua lucidus in actu, nisi fiat ignis. Dico ergo,
quod cum confirmatio in bono insit creaturae rationali solum per gratiam, quae est quoddam spirituale lumen, et
similitudo increati luminis; non potest esse quod aliqua creatura ex natura sua confirmationem habeat, vel
gratiam, nisi efficeretur divinae naturae, quod est omnino impossibile.
|a2 Articulus 2: Utrum Deus debuerit permittere hominem tentari, vel peccare.
AG1
Ad secundum sic proceditur. Videtur quod Deus non debuit permittere hominem peccare, vel tentari. Sapientis
enim artificis est facere unumquodque, quantumcumque potest, fini competentius.
Homo autem ad beatitudinem sicut ad finem factus est. Cum ergo competentior beatitudini fieret sine peccato,
videtur quod non debuit permittere eum in peccatum cadere.
AG2
Praeterea, quibus datur idem finis, debet dari eadem facultas perveniendi ad finem illum.
Sed homo et Angeli propter unum finem creati sunt, scilicet propter beatitudinem participandam, ut in 1 distinct.
Dictum est. Cum ergo naturam Angeli fecerit Deus quae peccare non posset, ut in littera dicitur, videtur quod
naturam hominis talem facere debuit.
AG3
Praeterea, ad providentiam sapientis pertinet ut impedimenta removeat sui operis. Cum ergo per tentationem
Daemonis homo a sua rectitudine impeditus fuerit, et providentia divina sit omnium creaturarum, et praecipue
rationalium; videtur quod hominem tentari permittere non debuit.
AG4
Praeterea, quanto aliquid efficitur compendiosius, tanto certius et melius est; unde et omnium linearum inter duo
puncta recta brevissima est.
Sed compendiosior fuit via perveniendi in beatitudinem, quod homo non peccaret, quam quod homo post
peccatum de peccato erutus in beatitudinem transferretur. Ergo videtur quod Deus non debuit permittere
hominem peccare.
AG5

603

