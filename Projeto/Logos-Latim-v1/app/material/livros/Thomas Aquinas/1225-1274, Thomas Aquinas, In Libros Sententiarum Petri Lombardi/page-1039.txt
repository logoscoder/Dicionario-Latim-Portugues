sequeretur; unde etiam postquam meruit aliquid operatur; et id quod sibi primo uno modo debebatur, postea alio
modo sibi debetur.
RA2
Ad secundum dicendum, quod non oportet quod faciat sibi magis debitum, quia hoc est secundum intensionem
caritatis, quae est radix merendi; sed facit sibi pluribus modis debitum.
RA3
Ad tertium dicendum, quod quamvis passio sit in corpore, tamen voluntas acceptans passionem fuit in anima.
RA4
Ad quartum dicendum, quod passio, inquantum passio, non est meritoria, quia sic principium ejus est extra: sed
est meritoria inquantum est acceptata per voluntatem: sic enim est voluntaria, et principium ejus est intra.
Acceptatur autem passio a voluntate dupliciter: vel sicut voluntarium absolute, sicut in Christo, qui se voluntarie
obtulit passioni, ut nostrae redemptionis opus expleretur: vel sicut voluntarium mixtum, sicut quando aliquis etsi
vellet non pati, tamen magis vult sustinere passionem quam aliquid contra Deum faciat.
RA5
Ad quintum dicendum, quod quamvis meritum sit in caritate sicut in radice, non tamen meremur sola caritate,
sed etiam aliis virtutibus, inquantum earum actus sunt a caritate imperati.
|a6 Articulus 6: Utrum Christus potuerit nobis mereri.
Articulus 6A
AG1
Ad sextum sic proceditur. Videtur quod Christus nobis mereri non potuit. Sicut enim laus requirit voluntarium,
ita et meritum. Sed propter hoc quod laus requirit voluntarium in laudato, ideo unus non laudatur propter actum
alterius. Ergo similiter nec unus alteri mereri potest: et sic Christus nihil nobis meruit.
AG2
Praeterea, Ezech. 18, 4, dicitur: anima quae peccaverit, ipsa morietur. Ergo eadem ratione anima quae operatur,
ipsa praemiabitur; et ita videtur quod Christus nobis mereri non potuit.
AG3
Praeterea, Christus non meruit secundum quod Deus, sed secundum quod homo habens caritatem.
Sed unus habens caritatem non meretur alteri nisi ex congruo, quod non est per se loquendo meritum. Ergo etc..
SC1
Sed contra, Christus, secundum quod homo, est caput nostrum. Ergo nobis aliquid influit. Sed non nisi meritorie.
Ergo Christus nobis aliquid meruit.
SC2
Praeterea, nullus pervenit ad gloriam sine merito.
Sed pueri baptizati pervenient ad gloriam.
Ergo cum non perveniant per meritum proprium, pervenient per meritum Christi; et ita Christus nobis aliquid
meruit.
CO
Respondeo dicendum ad primam quaestionem, quod, sicut dicit Damascenus, caro Christi et anima erat quasi
instrumentum deitatis, unde quamvis esset alia operatio Dei et hominis, tamen operatio humana habebat in se
vim divinitatis sicut instrumentum agit VI principalis agentis: et propter hoc dicit Damascenus quod ea quae
hominis sunt, supra hominem agebat; unde et actio Christi meritoria, quamvis esset actio humana, tamen agebat
in virtute divina: et ideo erat potestas ei supra totam naturam, quod non poterat esse de aliqua operatione puri
hominis, quia homo singularis est minus dignus quam natura communis: quia divinius est bonum gentis quam
bonum unius hominis. Et quia omnes homines sunt unus homo in natura communi, ut dicit Porphyrius, inde est
quod meritum Christi, quod ad naturam se extendebat, etiam ad singulos se extendere poterat; et ita aliis mereri
potuit.
RA1
Ad primum ergo dicendum, quod Christum mereri pro alio dicitur dupliciter. Aut ita quod ipse mereatur loco
alterius, idest quod pertinet ad alium ut mereatur; et sic Christus pro aliis non meruit: quia meritum oportet quod
procedat ex voluntate merentis, ut objectio procedebat. Aut ita quod ipse aliquid alteri mereatur quod sub merito
illius non cadit; et sic Christus aliis meruit ea quae ipsi sibi mereri non potuerunt.
RA2
Ad secundum dicendum, quod membra et caput ad eamdem personam pertinent; unde cum Christus fuerit caput
nostrum propter divinitatem, et plenitudinem gratiae in alios redundantem, nos autem simus membra ejus;
meritum suum non est extraneum a nobis, sed in nos redundat propter unitatem corporis mystici.
RA3
Ad tertium dicendum, quod Christus ea quae sunt hominis agebat supra hominem, ut dictum est.

1039

