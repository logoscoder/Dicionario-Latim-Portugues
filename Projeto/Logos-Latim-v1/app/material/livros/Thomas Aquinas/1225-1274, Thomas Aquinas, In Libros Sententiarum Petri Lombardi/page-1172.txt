|a3 Articulus 3: Utrum dilectio qua Deum diligimus, habeat modum.
AG1
Ad tertium sic proceditur. Videtur quod dilectio qua Deum diligimus, modum habeat. Omne enim finitum
mensuram habet. Sed motus ex mensura causatur, ut dictum est, in 1 Lib., dist. 3.
Cum ergo dilectio qua Deum diligimus, finita sit, oportet quod modum habeat.
AG2
Praeterea, sicut dicit bernardus, caritas in sapientiam proficit. Sed sapientia habet modum: Rom. 12: non plus
sapere quam oportet. Ergo dilectio habet modum.
AG3
Praeterea, omnis actus virtutis moderatus est: quia quod immoderatum est, vituperabile est et vitiosum. Sed
dilectio qua Deum diligimus, actus est praecipuae virtutis. Ergo habet modum.
AG4
Praeterea, omnes actus aliarum virtutum ex caritate fiunt. Si ergo caritas in suo actu non habet modum, nec aliae
virtutes modum habent.
SC1
Sed contra, bernardus in Lib. De diligendo Deum: causa diligendi Deum, Deus est: modus, sine modo diligere.
SC2
Praeterea, dilectio mensuranda est ad diligibile.
Sed divina bonitas est immensa. Ergo dilectio ipsius non habet modum.
CO
Respondeo dicendum, quod modus mensurationem quamdam importat. Actus autem ab eo mensuratur quod est
ratio agendi; sicut misericordia accipit mensuram in subventione misero facienda ex quantitate miseriae quae
misericordiam movet. Causa autem diligendi Deum est divina bonitas, quae est infinita. Actus autem creaturae
est finitus, cum ex finita potentia procedat; et ideo non potest esse commensuratus rationi dilectionis; et propter
hoc in dilectione Dei non ponitur aliquis modus, ultra quem non oporteat progredi; sed quantumcumque diligat,
semper ad ulteriora se extendit: et propter hoc dicitur, quod non habet modum, scilicet praefixum, ultra quem
non oportet progredi.
RA1
Ad primum ergo dicendum, quod quia dilectio qua Deum diligimus, est finita, ideo habet quemdam modum ad
quem pertingit; non autem habet modum in quo sistat vel sistere debeat, sicut est in aliis virtutibus.
RA2
Ad secundum dicendum, quod sicut supra dictum est, qu. 1, art. 1, res per cognitionem quodammodo trahitur ad
cognoscentem; et ideo ea quae ad cognitionem pertinent, ex potentia cognoscentis sunt mensurata, quamvis
veritas cognitionis ad rem mensuretur. Sed per amorem amans trahitur ad ipsum amatum; et ideo amor
mensurandus est ad ipsam rem amatam magis quam ad amantem.
RA3
Ad tertium dicendum, quod quantumcumque Deus diligatur, actus non erit immoderatus, quia non excedit
proportionem sui objecti.
RA4
Ad quartum dicendum, quod hoc quod dicitur quod caritas non habet modum, intelligitur quantum ad actum
quem caritas elicit, non quantum ad actus quos imperat: quia illi modos accipere debent ex ratione proprii objecti
circa quod fiunt.
|a4 Articulus 4: Utrum modus diligendi qui est in praecepto, possit in via servari.
AG1
Ad quartum sic proceditur. Videtur quod modus ille qui in praecepto implicatur possit in via servari: quia
Hieronymus dicit: qui dicit Deum homini aliquid impossibile praecepisse, anathema sit. Sed hoc Deus praecepit
omnibus existentibus in statu viae. Ergo haereticum est dicere, quod non possit in via observari.
AG2
Praeterea, caritas est magis necessaria virtus quam aliae. Sed praecepta data de actibus aliarum virtutum, in via
possunt impleri. Ergo et praeceptum datum de actu caritatis.
AG3
Praeterea, omne praeceptum legis ligat, quia lex a ligando dicitur. Sed nullus potest dimittere illud ad quod
obligatus est, quin peccet. Si ergo lex aliquid praecipiat quod observari non possit, non solum occasionaliter, ut
dicit apostolus, sed etiam directe occideret; et sic erit mala; quod est inconveniens.
SC1
Sed contra, non possumus in hac vita sine peccato manere, sicut patet 1 joan., 1. Sed cum quis peccat, non diligit
Deum ex toto corde. Ergo illud praeceptum non potest totaliter impleri in via.
SC2

1172

