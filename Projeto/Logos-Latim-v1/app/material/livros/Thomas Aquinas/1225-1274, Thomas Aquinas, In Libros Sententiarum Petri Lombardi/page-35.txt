necessario concludentes. Remoto enim per impossibile intellectu distinctionis personarum, adhuc remanebit in
Deo summa bonitas et beatitudo et caritas.
RA4
Ad quartum dicendum, quod Philosophi non pervenerunt in cognitionem duarum personarum quantum ad
propria, sed solum quantum ad appropriata, non inquantum appropriata sunt, quia sic eorum cognitio dependeret
ex propriis, sed inquantum sunt attributa divinae naturae.
Et si objiciatur, quod similiter devenerunt in cognitionem bonitatis, quae appropriatur spiritui sancto, sicut in
cognitionem potentiae et sapientiae, quae appropriantur patri et filio: dicendum, quod bonitatem non
cognoverunt quantum ad potissimum effectum ipsius, incarnationem scilicet et redemptionem.
Vel quia non tantum intenderunt venerationi bonitatis divinae, quam etiam non imitabantur, sicut venerati sunt
potentiam et sapientiam.

|+d3.q2 Distinctio 3, Quaestio 2
|a0 Prologus
Deinde quaeritur de vestigio, circa quod quaeruntur tria: 1 quid sit vestigium; 2 de partibus vestigii; 3 utrum in
omni creatura vestigium inveniatur.
|a1 Articulus 1: Utrum similitudo Dei in creaturis, possit dici vestigium.
AG1
Ad primum sic proceditur. Videtur quod similitudo creatoris reperta in creatura, non potest dici vestigium. Per
vestigium enim res investigatur.
Sed divina majestas est investigabilis: unde dicitur Rom. 11, 33: o altitudo divitiarum sapientiae et scientiae Dei,
quam incomprehensibilia sunt judicia ejus, et investigabiles viae ejus. Et psalm. 76, 20: et vestigia tua non
cognoscentur. Ergo videtur quod similitudo creatoris in creatura non sit vestigium.
AG2
Praeterea, vestigium est impressio quaedam consequens motum ejus cujus est vestigium. Sed Deus res producit
sine aliquo sui motu, jac. 1, 17: apud quem non est transmutatio, nec vicissitudinis obumbratio.
Ergo vestigium non potest dici de similitudine creaturae, quae a creatore producitur.
AG3
Item, vestigium, secundum quod hic sumitur, inducit in cognitionem personarum. Sed per creaturas non potest
haberi cognitio trinitatis, ut dictum est.
Ergo similitudo reperta in creaturis non debet dici vestigium; vel vestigium non ducit in trinitatem.
AG4
Item, Gregorius dicit, super illud job 11, 7: forsitan vestigia Dei comprehendes? benignitas visitationis, qua viam
nobis ostendit, ejus vestigia dicuntur. Ergo videtur, quod vestigium non sit similitudo Dei reperta in creaturis.
CO
Respondeo dicendum, quod vestigium, secundum quod hic sumitur, metaphorice accipitur, et sumitur ad
similitudinem vestigii proprie dicti, quod est impressio quaedam, confuse ducens in cognitionem alicujus, cum
non repraesentet ipsum nisi secundum partem, scilicet pedem, et secundum inferiorem superficiem tantum. Tria
ergo considerantur in ratione vestigii: scilicet similitudo, imperfectio similitudinis, et quod per vestigium in rem
cujus est vestigium devenitur. Secundum hoc ergo, quia in creaturis invenitur similitudo creatoris, per quam in
ipsius cognitionem devenire possimus, et est imperfecta similitudo; ideo in creaturis dicitur vestigium creatoris.
Et quia magis deficiunt a repraesentatione distinctionis personarum, quam essentialium attributorum; ideo magis
proprie dicitur creatura vestigium, secundum quod ducit in personas, quam secundum quod ducit in divinam
essentiam.
RA1
Ad primum ergo dicendum, quod divinae viae dicuntur investigabiles, quia non ad plenum ipsius opera
comprehendere possumus, non quod ex creaturis nullo modo in ipsas devenire possimus.
RA2
Ad secundum dicendum, quod in his quae dicuntur per translationem, sufficit quod attendatur similitudo
quantum ad aliquid, et non oportet quod quantum ad omnia; alias esset identitas, et non similitudo.
RA3
Ad tertium dicendum, quod per vestigium non devenimus in cognitionem personarum, nisi valde confuse; quia
per appropriata personis, magis quam per ipsarum propria, sicut patet ex littera. Appropriata autem sunt
essentialia, quamvis similitudinem habeant cum propriis personarum.
RA4

35

