AG3
Praeterea, damnati habebunt ibi potentiam visivam post corporum resumptionem. Sed frustra esset in eis, nisi
viderent aliquid. Ergo cum nihil videatur nisi in lumine, videtur quod non sint omnino in tenebris.
SC1
Sed contra est quod dicitur Matth. 22, 13: ligatis pedibus et manibus projicite eum in tenebras exteriores; super
quo dicit Gregorius Lib. 9 mor.: si ignis ille lucem haberet, in tenebras exteriores nequaquam mitti diceretur.
SC2
Praeterea, basilius dicit super illud psalm. 28: vox Domini intercidentis flammam ignis, quod virtute Dei
separabitur claritas ignis ab ejus virtute adustiva: ita quod claritas cedet in gaudium sanctorum, et ustivum ignis
in tormentum damnatorum.
Ergo damnati habebunt tenebras corporales.
Quaedam vero alia quae ad poenam damnatorum pertinent, determinata sunt supra, 44 dist..
CO
Ad quartam quaestionem dicendum, quod dispositio inferni talis erit quod maxime miseriae damnatorum
competet; unde secundum hoc sunt ibi lux et tenebra, prout maxime spectant ad miseriam damnatorum. Ipsa
autem visio secundum se est delectabilis; ut enim dicitur in 1 metaph., sensus oculorum est maxime diligibilis,
eo quod per ipsum plura cognoscimus. Sed per accidens contingit visionem esse afflictivam, inquantum videmus
aliqua nobis nociva, vel nostrae voluntati repugnantia. Ideo et in inferno hoc modo debet esse locus dispositus ad
videndum secundum lucem et tenebras, quod nihil ibi perspicue videatur, sed solummodo sub quadam
umbrositate videantur illa quae afflictionem cordi ingerere possunt. Unde simpliciter loquendo, locus est
tenebrosus, sed tamen ex divina dispositione est ibi aliquid luminis, quantum sufficit ad videndum illa quae
animam torquere possunt: et ad hoc satis facit naturalis situs loci: quia in terrae medio, ubi infernus ponitur, non
potest esse ignis nisi faeculentus et turbidus, et quasi fumosus. Quidam tamen tenebrarum harum causam
assignant ex commassatione et compressione corporum damnatorum, quae propter multitudinem ita replebunt
locum inferni, quod nihil ibi de aere remanebit; et sic non erit ibi aliquid de diaphano quod possit esse subjectum
lucis et tenebrae, nisi oculi damnatorum, qui erunt obtenebrati.
RA
|a4 Articulus 4: Utrum beati qui erunt in patria, videant poenas damnatorum.
Articulus 4A
AG1
Ad quartum sic proceditur. Videtur quod beati qui erunt in patria, non videant poenas damnatorum. Major enim
est distantia damnatorum a beatis quam viatorum. Sed beati semper viatorum facta non vident; unde Isai. 43, 16:
Abraham nescivit vos, dicit Glossa: nesciunt mortui, etiam sancti, quid faciunt vivi, etiam eorum filii.
Ergo multo minus vident poenam damnatorum.
AG2
Praeterea, perfectio visionis dependet a perfectione visibilis; unde Philosophus dicit in 10 ethicor., quod
perfectissima sensus operatio est sensus optime dispositi ad pulcherrimum sub sensu jacentium. Ergo e contrario
turpitudo visibilis redundat in imperfectionem visionis.
Sed nulla imperfectio erit in beatis. Ergo non videbunt miserias damnatorum, in quibus est summa turpitudo.
SC1
Sed contra est quod dicitur isa. Ult., 24: egredientur et videbunt cadavera virorum qui praevaricati sunt in me.
Glossa: electi egredientur intelligentia vel visione manifesta, ut ad laudem Dei magis accendantur.
CO
Respondeo dicendum ad primam quaestionem, quod a beatis nihil subtrahi debet quod ad perfectionem
beatitudinis eorum pertineat. Unumquodque autem ex operatione contrarii magis cognoscitur; quia contraria
juxta se posita magis elucescunt; et ideo, ut beatitudo sanctorum eis magis complaceat, et de ea uberiores gratias
Deo agant, dantur eis ut poenam impiorum perfecte intueantur.
RA1
Ad primum ergo dicendum, quod Glossa illa loquitur de sanctis mortuis secundum impossibilitatem naturae: non
enim oportet ut naturali cognitione cognoscant omnia quae erga vivos aguntur.
Sed sancti qui sunt in patria, omnia clare cognoscunt quae aguntur et apud viatores et apud damnatos; unde
Gregorius dicit, 12 Lib. Moral., de animabus sanctis: sentiendum non est hoc (scilicet quod job dicit: sive nobiles
fuerint filii ejus, sive ignobiles, nesciunt etc.): quia qui intus habent Dei claritatem, nullo modo credendum est
quod sit foris aliquid quod ignorent.
RA2
Ad secundum dicendum, quod quamvis pulchritudo visibilis ad perfectionem faciat visionis, visibilis tamen
turpitudo sine visionis imperfectione esse potest: species enim rerum in anima, per quas contraria cognoscuntur,
non sunt contrariae; unde etiam Deus, qui perfectissimam cognitionem habet, omnia, pulchra et turpia, videt.
2300

