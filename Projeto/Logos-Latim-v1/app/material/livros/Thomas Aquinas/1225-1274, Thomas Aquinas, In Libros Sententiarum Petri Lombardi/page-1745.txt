inducitur. Nec hoc est ex indulgentia ecclesiae, quod non teneatur ad statim, sed ex natura praecepti affirmativi;
unde ante ecclesiae statutum etiam minus debebatur.
Quidam vero dicunt, quod saeculares non tenentur ante quadragesimale tempus confiteri, quod est eis
poenitentiae tempus; sed religiosi tenentur ad statim, quia totum tempus est eis poenitentiae tempus.
Sed hoc nihil est: quia religiosi non tenentur ad alia quam alii homines, nisi ad quae se ex voto obligaverunt.
RA1
Ad primum ergo dicendum, quod Hugo loquitur de illis qui sine sacramento decedunt.
RA2
Ad secundum dicendum, quod non est de necessitate salutis corporalis quod statim medicum quaerat, nisi
quando necessitas curationis incumbit; et similiter est de morbo spirituali.
RA3
Ad tertium dicendum, quod retentio rei alienae invito Domino contrariatur praecepto negativo, quod obligat
semper et ad semper; et ideo tenetur statim ad reddendum. Secus autem est de impletione praecepti affirmativi,
quod obligat semper, sed non ad semper; unde non tenetur aliquis ad statim implendum.
Articulus 1E
AG1
Ulterius. Videtur quod possit cum aliquo dispensari ne confiteatur homini. Praecepta enim quae sunt de jure
positivo, subjacent dispensationi praelatorum ecclesiae. Sed confessio est hujusmodi, ut ex dictis patet. Ergo
potest dispensari cum aliquo ut non confiteatur.
AG2
Praeterea, illud quod ab homine institutum est, potest etiam ab homine dispensationem recipere.
Sed confessio non legitur a Deo instituta, sed ab homine. Jacob. 5, 16: confitemini alterutrum peccata vestra.
Habet autem Papa potestatem dispensandi in his quae per apostolos instituta sunt, sicut patet de bigamis. Ergo
etiam potest cum aliquo dispensare, ne confiteatur.
SC1
Sed contra, poenitentia, cujus pars est confessio, est sacramentum necessitatis, sicut et baptismus.
Cum ergo in baptismo nullus dispensare possit, nec in confessione aliquis dispensare poterit.
CO
Ad quintam quaestionem dicendum, quod ministri ecclesiae instituuntur in ecclesia divinitus fundata; et ideo
institutio ecclesiae praesupponitur ad operationem ministrorum, sicut opus creationis praesupponitur ad opus
naturae. Et quia ecclesia fundatur in fide et sacramentis; ideo ad ministros ecclesiae nec novos articulos fidei
edere, aut editos removere, aut nova sacramenta instituere, aut instituta removere, pertinet; sed hoc est potestatis
excellentiae, quae soli debetur Christo, qui est ecclesiae fundamentum. Et ideo, sicut Papa non potest dispensare
ut aliquis sine baptismo salvetur; ita nec quod salvetur sine confessione, secundum quod obligat ex ipsa VI
sacramenti; sed potest dispensare in confessione secundum quod obligat de praecepto ecclesiae, ut possit aliquis
diutius confessionem differre quam ab ecclesia institutum sit.
RA1
Ad primum ergo dicendum, quod praecepta juris divini non minus obligant quam praecepta juris naturalis; unde
sicut non potest dispensari in jure naturali, ita nec in jure positivo divino.
RA2
Ad secundum dicendum, quod praeceptum de confessione non est ab homine puro institutum, quamvis sit a
Jacobo promulgatum; sed a Deo institutionem habuit, quamvis expressa institutio ipsius non legatur: tamen
quaedam praefiguratio ipsius invenitur et in hoc quod joanni confitebantur peccata, qui baptismo ipsius ad
gratiam Christi praeparabantur; et in hoc etiam quod Dominus sacerdotibus leprosos transmisit: qui quamvis non
essent novi testamenti sacerdotes, tamen in eis novi testamenti sacerdotium significabatur.
|a2 Articulus 2: Utrum Augustinus convenienter confessionem definiat.
Articulus 2A
AG1
Ad secundum sic proceditur. Videtur quod Augustinus inconvenienter confessionem definiat, dicens: confessio
est per quam morbus latens spe veniae aperitur. Morbus enim contra quam confessio ordinatur peccatum est. Sed
peccatum aliquando est apertum. Ergo non debuit dicere morbum latentem esse, cujus confessio est medicina.
AG2
Praeterea, principium poenitentiae est timor, ut in 14 dist., quaest. 1, art. 2 dictum est. Sed confessio est pars
poenitentiae. Ergo non debuit pro causa confessionis ponere spem, sed magis timorem.
AG3
Praeterea, illud quod sub sigillo ponitur, non aperitur; sed clauditur magis. Sed peccatum quod quis confitetur,
sub sigillo confessionis ponitur.
1745

