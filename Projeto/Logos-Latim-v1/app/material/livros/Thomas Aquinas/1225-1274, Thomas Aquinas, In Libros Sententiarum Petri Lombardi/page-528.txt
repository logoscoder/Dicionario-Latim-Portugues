RA3
Ad tertium dicendum, quod sol dicitur magnum luminare et propter quantitatem et propter virtutem; luna vero
dicitur magnum, non tam propter quantitatem veram, quam propter excessum claritatis respectu aliarum
stellarum, ex propinquitate ejus ad nos, et propter evidentiam effectus quem habet in rebus humidis.
RA4
Ad quartum dicendum, quod, sicut Philosophi probant, et etiam dionysius asserit, a sole illuminantur omnia
corpora, et superiora et inferiora, et non tantum luna. Nec tamen hoc impedit quin alia corpora luminaria
dicantur: quia cum lumen solis, ut dionysius dicit, recipiatur diversimode in diversis corporibus secundum eorum
proportionem, quaedam corpora recipiunt lumen praedictum ut lucentia et radios emittentia, sicut luna et stellae;
et talia possunt luminaria et vasa luminis dici: quaedam autem recipiunt non ut radios ex se emittentia; et hoc
dupliciter; vel in profundo, ut aer, vel in superficie, ut corpora opaca; quorum neutrum luminare dici potest.
RA5
Ad quintum dicendum, quod quamvis luna in die appareat, non tamen lumen ejus in die dominatur, propter
praesentiam majoris luminis; et ideo dicitur nocti praeesse, non diei.
RA6
Ad sextum dicendum, quod aliquid potest esse propter aliud dupliciter. Aut quia ordinatur ad ipsum sicut ad
finem proprium et principalem; et sic inconveniens est dicere, quod aliquid sit propter vilius se, ut luna et stellae
propter noctuas et vespertiliones; cum finis potior sit his quae sunt ad finem. Alio modo potest dici aliquid esse
propter aliud, cui ex ipso provenit aliqua utilitas; eo modo quo posset rex dici propter rusticum, ex cujus
regimine provenit ei pax: et per hunc modum est intelligendum quod in littera dicitur: omnes enim utilitates quae
ex corporibus caelestibus proveniunt in inferioribus, sunt a Deo provisae, qui corpora illa instituit.
|a2 Articulus 2: Utrum corpora caelestia habeant aliquem effectum in corporibus inferioribus.
AG1
Ad secundum sic proceditur. Videtur quod corpora caelestia non habeant aliquem effectum in inferioribus
corporibus. Primo per hoc quod in littera dicitur, quod facta sunt hujusmodi corpora ut sint in signa. Signum
autem contra causam dividitur.
Ergo videtur quod non sint causae aliquorum quae in inferioribus contingunt.
AG2
Praeterea, Damascenus dicit: nos autem dicimus, quod ipsa, scilicet corpora caelestia, non sunt causa
generationis eorum quae generantur, neque corruptionis eorum quae corrumpuntur. Sed generatio et corruptio ad
corporalia pertinent. Ergo videtur quod nec in corporalibus effectum habeant.
AG3
Praeterea, necessitas effectus procedit ex necessitate causae, ut in 5 metaph. Philosophus dicit. Sed motus
corporum caelestium et dispositiones eorum sunt de rebus necessariis et invariabilibus, ut etiam dicit dionysius
in epistola 7, ad polycarpum. Si ergo ex corporibus caelestibus causarentur alterationes et motus corporum
inferiorum, oporteret quod in inferioribus omnia ex necessitate contingerent. Hoc autem apparet esse falsum.
Ergo etc..
AG4
Praeterea, omne agens agit sibi simile. Sed corpora superiora non afficiuntur qualitatibus inferiorum corporum,
scilicet calore et frigore, ut Philosophus probat. Ergo videtur quod non possint esse causa motuum et
alterationum ad has formas.
AG5
Si dicatur, quod causant calorem per motum et per naturam lucis; contra. Ubi est eadem causa, et idem effectus.
Sed omnia corpora caelestia convenienter motus et lumen habent. Ergo omnia haberent eumdem effectum: quod
est contra omnes qui ponunt causalitatem corporum caelestium super inferiora, cum quaedam eorum dicantur
effective calida ut sol, quaedam vero frigida, ut Saturnus et luna.
AG6
Praeterea, cum movens et motum oporteat esse simul, et agens et passum, ut probatur in 8 phys., non potest ab
uno extremo provenire actio in alterum nisi per impressionem factam in medio. Sed inter stellas superiores et
corpora inferiora sunt medii orbes planetarum.
Cum ergo illi orbes non recipiant impressionem caloris et frigoris, non videtur quod ad minus a superioribus
stellis aliqua impressio in inferiora corpora fiat, nec etiam ab aliquo planetarum; nisi forte a luna.
SC1
Sed contra est quod dicit Augustinus Lib. 5, cap. 6 de Civit. Dei: non usquequaque absurde dici potest ad solas
corporum differentias afflatus quosdam sidereos pervenire. Dionysius etiam dicit in 4 cap. De divin. Nomin. De
radio solari tractans: generationem visibilium corporum confert, et ad vitam ipsam movet, et auget et nutrit et
perficit.
Hoc etiam ipse sensus ostendit, praecipue quantum ad effectum solis et lunae.
CO
528

