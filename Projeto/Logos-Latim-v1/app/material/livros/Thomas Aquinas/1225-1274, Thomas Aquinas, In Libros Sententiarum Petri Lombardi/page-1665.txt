Respondeo dicendum ad primam quaestionem, quod ad legislatorem pertinent ea quae sunt ad vitam humanam
necessaria, lege ordinare qualiter congruentius fieri possunt; et ideo cum aliquod tempus sit alio magis jejunio
congruum, convenienter ab ecclesia determinatum tempus est ad jejunia institutum.
RA1
Ad primum ergo dicendum, quod eleemosynae ordinantur ad subveniendum defectibus aliorum; et ideo non
potest eleemosynis tempus determinari, sicut nec defectibus quibus subvenire oportet. Sed jejunium est
institutum ad comprimendum concupiscentiam carnis, et satisfaciendum pro peccatis praeteritis; et quia jejunium
concupiscentiam comprimit, etiam postquam factum est, secundum quod ejus effectus manet in jejunante, ideo
potest jejunio tempus praefigi.
RA2
Ad secundum dicendum, quod Moyses fuit legislator non tamquam Dominus legis, sed tamquam famulus;
Christus autem tamquam Dominus; et ideo non inducebat lex vetus ad conformitatem Moysi, sicut nova lex
inducit ad conformitatem Christi: quia etiam Angelorum intentio, quia non sunt Domini, sed servi, non est ut
alios in seipsos reducant, sed in Deum, ut dionysius dicit.
RA3
Ad tertium dicendum, quod Christus non jejunavit quasi ipse jejunio indigeret, sed ut ad gratiam ejus
suscipiendam exemplo sui jejunii nos praepararet; et ideo post baptismum suum, in quo plenitudo gratiae ipsius
declarata est testimonio patris et spiritus sancti, et etiam joannis, decebat ut exemplum jejunii sui nobis
proponeret. Nobis autem competit jejunium, ut praeparemur ad suscipiendam gratiam ipsius; unde, quia
sacramenta gratiae ejus praecipue proponuntur circa festum Paschae, ideo immediate ante solemnitatem
paschalem quadragesimale jejunium impletur; et etiam quia tempus veris, quod tunc incipit, maxime est
concupiscentiae aptum; et quia significatur quod ad gloriam resurrectionis per tribulationes praesentis vitae
pervenimus, sicut et Christus per passionem.
RA4
Ad quartum dicendum, quod secundum Hieronymum, Judaei habebant speciales causas quare illa jejunia
observabant. In Julio enim, qui est quartus mensis ab Aprili, quem ipsi primum habent, jejunabant: quia illo
mense septima die mensis Moyses descendens de monte legis tabulas confregit propter peccatum vituli
conflatilis, et eodem mense muri hierusalem a Nabuchodonosor destructi sunt. In quinto autem mense, idest in
augusto, propter peccatum murmuris ex verbis exploratorum orti: illo etiam mense templum incensum est a
Nabuchodonosor, et postea etiam a tito. In septimo autem mense propter interfectionem Godoliae, sub quo
reliquiae populi conservabantur, ut patet hieremiae 41. In decimo autem mense in memoriam mortuorum quos
Dominus in deserto percusserat. Nos autem praeter jejunium quadragesimale, in quo omnium dierum quasi
decimam solvimus, in singulis quadris anni, tres dies jejunii instituti sunt, qui quasi in primitias computentur, et
ad expiandum peccata singularum quartarum.
RA5
Ad quintum dicendum, quod sicut dicit leo Papa: post sanctae laetitiae dies, quos in honorem Domini resurgentis
et in caelum ascendentis exegimus, et post acceptum spiritus sancti donum, salubriter et necessario consuetudo
ordinata est jejunii, ut si quis forte inter ipsa festivitatis gaudia negligens libertate et licentia immoderata aliqua
praesumpsit, hoc abstinentiae censura castiget. Tamen etiam est jejunium exultationis, quod illis qui spiritum
sanctum acceperunt, competit: cum gaudio enim spirituali etiam afflictio corporalis se compatitur; unde non fit
genuflexio, et alleluja cantatur; quod in aliis jejuniis non observatur.
RA6
Ad sextum dicendum, quod in solemnitatibus praecipuis vigilias jejunamus, ut paratiores ad devotionem festi
simus, et ut gaudium aeternum, quod per solemnitates temporales significatur, ad tribulationes praesentis vitae,
quas sancti passi sunt, subsequi demonstretur.
Articulus 3B
AG1
Ulterius. Videtur quod in aliquo tempore jejunium sit interdictum, secundum quod Gregorius in 2 dialogorum,
cap. 1, narrat quemdam sacerdotem divinitus missum beato benedicto dixisse: dies resurrectionis est: non licet
tibi hodie abstinere. Ergo videtur quod in solemnitatibus illicitum est jejunare.
AG2
Praeterea, in esdra dicitur: sanctus dies Domini est, nolite contristari; et additur: comedite pinguia etc.. Ergo
videtur quod in diebus solemnibus non liceat jejunare.
SC1
Sed contra est quod Honorius tertius in quadam decretali dicit, quod die natalis sexta feria venienti non sunt
prohibendi qui propter devotionem voluerint jejunare.
CO
Ad secundam quaestionem dicendum, quod jejunium, quantum est de se, nullo tempore est prohibitum. Unde,
sicut dicit Isidorus, sancti patres in deserto tempore paschali jejunabant, excepto die dominicae resurrectionis, in
1665

