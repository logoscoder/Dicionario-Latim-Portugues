Praeterea, non est minor affinitas naturae ad personam quam formae ad materiam. Sed secundum diversitatem
formarum est diversitas materiae: quia proprius actus fit in propria materia.
Ergo secundum diversitatem naturarum est etiam diversitas in persona; et sic idem quod prius.
SC1
Sed contra, ea quae secundum personam differunt et naturam, quod dicitur de uno, non dicitur de altero. Sed ea
quae sunt Dei, in Scripturis attribuuntur homini: Psalmus 86, 5: homo natus est in ea, et ipse fundavit eam
altissimus; et quae sunt hominis, attribuuntur Deo; 1 corinth., 2, 8: nunquam Dominum gloriae crucifixissent.
Ergo Deus et homo conveniunt in persona.
SC2
Praeterea, quod attribuitur filio et non patri, convenit ei secundum id in quo a patre distinguitur.
Sed unio passive accepta convenit filio, et non patri. Ergo convenit ei secundum id in quo a patre distinguitur.
Sed hoc est in persona. Ergo unio facta est in persona.
SC3
Praeterea, ad hoc quod fiat redemptio humani generis, oportet quod sit agens satisfactionem unus Deus qui
potest, et homo qui debet, ut patet ex dictis in 1 dist., quaest. 1, art. 2. Sed nullo modo duae personae possunt
esse unum agens.
Ergo si sunt duae personae, nondum facta est satisfactio; et ita adhuc sumus in servitute peccati, quod est contra
sacram Scripturam novi testamenti.
CO
Respondeo dicendum, quod Nestorius, qui ponit duas in Christo personas, ex hoc deceptus fuit, ut dicit boetius,
quia credidit idem esse personam et naturam; unde credidit, cum sint duae naturae in Christo, quod sint duae
personae: et ex eodem fonte processit error eutychetis, qui cum audivit unam personam in Christo, aestimavit
unam naturam: et ex eodem fonte contra trinitatem processit error Arii et Sabellii.
Sciendum est ergo, quod in quibusdam differunt natura et persona secundum rem, in quibusdam vero secundum
rationem tantum. Natura enim, secundum quod hic loquimur, est quidditas rei quam signat sua definitio; persona
autem est hoc aliquid quod subsistit in natura illa. In simplicibus autem quae carent materia, ut dicit Avicenna,
ipsum simplex est sua quidditas; quidditas vero compositi non est ipsum compositum: humanitas enim non est
homo. Cujus ratio est, quia in significatione humanitatis, sive quidditatis, sive naturae, continentur tantum
essentialia principia hominis, secundum quod homo est; non autem ea quae pertinent ad determinationem
materiae, per quam natura individuatur, quae tantum continentur in significatione socratis, quia per ea socrates
est hic, et divisus ab aliis: et ideo, quia humanitas non includit in sua significatione totum quod est in re
subsistente in natura, cum sit quasi pars, non praedicatur: et quia non subsistit nisi quod est compositum, et pars
habetur a suo toto, ideo anima non subsistit, sed socrates, et ipse est habens humanitatem. Homo autem significat
utrumque, et essentialia, et individuantia, sed diversimode: quia significat essentialia determinate, individuantia
vero indeterminate haec vel illa: et ideo homo, cum sit totum, potest praedicari de socrate, et dicitur habens
humanitatem; sed quia esse indistinctum est incompletum, quasi ens in potentia, ideo homo non subsistit, sed hic
homo, cui convenit ratio personae. Est ergo ratio personae quod sit subsistens distinctum et omnia
comprehendens quae in re sunt; natura autem essentialia tantum comprehendit. In simplicibus autem non differt
re natura et persona: quia natura non recipitur in aliqua materia per quam individuetur, sed est per se subsistens:
tamen inquantum considerantur essentialia rei, sic dicimus ibi naturam; inquantum autem invenitur ibi aliquid
subsistens, sic dicimus ibi personam. Patet igitur quod ex quo de ratione personae est quod comprehendit omnia
quae in re sunt, si aliquid est extra illud quod comprehendit persona, hoc non est unitum rei, nisi forte secundum
similitudinem in genere vel in specie vel accidente: et ideo, ut boetius dicit, si non est una persona in Christo,
nulla unio facta est divinitatis et humanitatis, nisi secundum similitudinem gratiae; quod etiam Nestorius posuit:
et hoc non est novum, nec Christo proprium; neque per eum redemptio fieri potuisset, nec ipse esset verus Deus,
sed per participationem, sicut alii sancti. Unde simpliciter est concedendum, in Christo esse unam personam.
RA1
Ad primum ergo dicendum, quod humana natura in Christo non est sine personalitate, sed est in persona una
verbi cum natura divina.
RA2
Ad secundum dicendum, quod ex hoc natura Christi maxime nobilis est quod est in persona divina.
RA3
Ad tertium dicendum, quod de ratione personae est quod comprehendat omnia essentialia, et proprietates
individuantes simul conjunctorum; unde non sequitur quod si sint duae naturae et diversae proprietates, sint
diversae personae. Si enim essent naturae cum suis proprietatibus seorsum positae, utrinque esset totalitas, quam
requirit ratio personae, non est autem nisi una totalitas, quando conjunguntur; et ideo est una persona.
RA4
Ad quartum dicendum, quod ea quae differunt genere vel specie, differunt numero essentiae vel naturae; non
autem oportet quod differant numero suppositi vel subjecti: quia ea quae secundum se considerata diversorum
sunt generum vel specierum, in unum suppositum vel subjectum congregari possunt; sicut caro et os ad
891

