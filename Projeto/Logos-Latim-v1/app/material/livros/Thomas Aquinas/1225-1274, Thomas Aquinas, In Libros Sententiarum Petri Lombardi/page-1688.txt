Sciat, se culpabiliter durum; si scilicet contingat exteriorum lacrymarum defectus ex defectu doloris, ut homo
minus doleat de peccato quam de damno temporali. Sed quandoque abundantia doloris lacrymas exsiccat propter
dolorem concitatum; quandoque autem homo se continet, ut coram solo Deo doleat; quandoque etiam ex duritia
complexionis est quod homo non potest flere corporaliter pro peccatis, etsi fleat pro morte amici, quia dolor ille
est magis sensibilis, et ideo magis vicinus ad resolvendum corpus in lacrymas.
Emundare nequiverit, scilicet in statu tali manens; alias non esset ei imputandum.

|+d16.q1 Distinctio 16, Quaestio 1
|a0 Prologus
Postquam Magister determinavit de poenitentia generaliter, hic ad partes poenitentiae descendit; et dividitur in
partes duas: in prima distinguit poenitentiae partes; in secunda movet quasdam quaestiones circa comparationem
partium poenitentiae ad invicem, 17 dist., ibi: hic oritur quaestio multiplex. Prima in duas: in prima distinguit
partes quasi poenitentiam integrantes, scilicet contritionem, confessionem, et satisfactionem; in secunda
distinguit partes quasi subjectivas, ibi: praedictis vero adjiciendum est etc.. Prima in duas: in prima distinguit
poenitentiae partes; in secunda docet poenitendi modum secundum partes illas, ibi: ideo discretio poenitenti
necessaria est. Circa primum duo facit: primo ostendit numerum partium; secundo singulas partes prosequitur,
ibi: compunctio nobis commendatur.
Ideo discretio poenitenti valde necessaria est.
Hic ostendit modum poenitendi; et circa hoc duo facit: primo ostendit modum dignae poenitentiae; secundo
modum falsae, ibi: et sicut sunt digni fructus poenitentiae, ac vera satisfactio; ita et indigni fructus. Circa primum
tria facit: primo assignat ex verbis Augustini modum poenitendi quantum ad contritionem cordis; secundo
quantum ad confessionem oris, ibi: caveat ne ductus verecundia dividat apud se confessionem; tertio quantum ad
satisfactionem operis in abstinendo a sacris et ab illicitis, ibi: caveat etiam ne prius ad dominicum corpus accedat
quam confortetur bona conscientia.
Praedictis vero adjiciendum videtur etc.. Hic assignat alias poenitentiae partes quasi subjectivas; et circa hoc duo
facit: primo distinguit eas; secundo prosequitur de altera earum, et scilicet poenitentia venialium, quae habet
specialem dubitationem, ibi: quae autem pro venialibus sit satisfactio sufficiens, Augustinus insinuat.
Hic quaeruntur quatuor. Primo de partibus poenitentiae.
Secundo de remissione venialium in hac vita, quae ad unam partem poenitentiae pertinet.
Tertio de circumstantiis peccati, secundum quas formari debet poenitentiae modus. Quarto de impedimentis
verae poenitentiae.
Circa primum quaeruntur duo: 1 de partibus poenitentiae quasi integralibus; 2 de partibus secundo assignatis.
|a1 Articulus 1: Utrum poenitentia habeat partes.
Articulus 1A
AG1
Ad primum sic proceditur. Videtur quod poenitentia partes non habeat. Nullum enim simplex habet partem. Sed
secundum Ambrosium omne sacramentum est simplex. Ergo poenitentia, cum sit sacramentum, non habet
partes.
AG2
Praeterea, baptismus multiplicior est virtute quam poenitentia: quia originale et actuale quantum ad culpam et
poenam totaliter tollit; quod de poenitentia non est verum. Ergo cum baptismo non assignentur partes, nec
poenitentiae partes assignari debent.
AG3
Praeterea, medicina debet proportionari morbo.
Sed peccatum, quod est morbus spiritualis, cujus est medicina poenitentia, non habet hujusmodi partes. Ergo nec
poenitentiae partes assignandae sunt.
SC1
Sed contra, poenitens poenam sibi infert pro peccato debitam. Sed pro peccato in Deum commisso non solum
debetur poena interior, sed exterior, ut patet in inferno. Ergo ad perfectionem poenitentiae utraque poena
requiritur. Ergo poenitentia habet partes.
SC2
Praeterea, morbus spiritualis majori diligentia est curandus quam corporalis. Sed curatio quae fit contra morbum
corporalem secundum aliquas partes distinguitur, quia primo tollitur morbus, et postea morbi reliquiae. Ergo et
poenitentia, quae est spiritualis morbi curatio, partes habere debet.
CO
1688

