Sed contra est quod dicitur Matth. 25, 46, simul de electis et reprobis: ibunt hi in supplicium aeternum, justi
autem in vitam aeternam. Sed inconveniens est ponere quod justorum vita quandoque finiatur. Ergo
inconveniens est ponere quod reproborum supplicium terminetur.
SC2
Praeterea, sicut dicit Damascenus, hoc est hominibus mors quod Angelis casus. Sed Angeli post casum
irreparabiles fuerunt. Ergo et homines similiter post mortem; et sic damnatorum supplicium nunquam
terminabitur.
CO
Ad secundam quaestionem dicendum, quod sicut dicit Augustinus, 21 de CIV. Dei, quidam in hoc ab errore
Origenis declinaverunt, quod Daemones posuere in perpetuum puniri; sed omnes homines quandoque liberari a
poena, etiam infideles. Sed haec positio est omnino irrationabilis.
Sicut enim Daemones sunt in malitia obstinati, et ita perpetuo puniendi; ita et animae hominum qui sine caritate
decedunt; cum hoc sit hominibus mors quod Angelis casus, ut Damascenus dicit.
RA1
Ad primum ergo dicendum, quod verbum illud intelligendum est de homine secundum genus suum; quia ab
humano genere quandoque indignatio est remota per Christi adventum: sed illi qui in hac reconciliatione, quae
facta est per Christum, noluerunt esse, vel permanere, in seipsis divinam iram perpetuaverunt, cum non sit nobis
aliquis modus reconciliationis concessus nisi per Christum.
RA2
Ad secundum dicendum, quod, sicut dicit Augustinus, 21 de Civit. Dei, et Gregorius 9 Moral., et 4 dialog., sancti
in hac vita ideo pro inimicis exorant ut convertantur ad Deum, cum adhuc converti possint; si enim esset nobis
notum quod essent praesciti ad mortem, non magis pro eis quam pro Daemonibus oraremus. Et quia post hanc
vitam decedentibus sine gratia tempus conversionis non erit, nulla pro eis fiet oratio nec ab ecclesia militante,
nec a triumphante; hic enim pro eis orandum est, ut apostolus dicit 2 Tim. 2, 25, ut det illis Deus poenitentiam, et
resipiscant a laqueis diaboli.
RA3
Ad tertium dicendum, quod prophetia comminatoria poenae tunc solummodo immutatur quando merita ejus
variantur in quem comminatio facta est; unde hierem. 18, 7: repente loquar ad gentem et adversum regnum, ut
eradicem et destruam et disperdam illud. Si poenitentiam egerit gens illa a malo suo, agam et ego poenitentiam
super malo quod cogitaveram ei. Unde, cum damnatorum merita mutari non possint, comminatio poenae semper
in eis implebitur. Nihilominus tamen prophetia comminationis semper quantum ad aliquem intellectum impletur;
quia, ut dicit Augustinus, Lib. Praedicto, eversa est Ninive quae mala erat, et bona aedificata est, quae non erat;
stantibus enim moenibus atque domibus, eversa est civitas in perditis moribus.
RA4
Ad quartum dicendum, quod verbum illud Psalmi pertinet ad vasa misericordiae, quae se indignos misericordia
non fecerunt; quia in hac vita, quae quaedam ira Dei est propter vitae miserias, vasa misericordiae mutat in
melius; unde sequitur in Psal. 76, 2: haec mutatio dexterae excelsi. Vel dicendum, quod hoc intelligitur de
misericordia totaliter liberante, si extendatur etiam ad damnatos; unde non dicit: continebit ab ira misericordias
suas, sed in ira; quia non totaliter poena tolletur, sed ipsa poena durante misericordia operabitur eam
diminuendo.
RA5
Ad quintum dicendum, quod Glossa illa non loquitur simpliciter, sed sub hypothesi impossibili, ad
exaggerandum peccati magnitudinem ipsius diaboli vel Nabuchodonosor.
Articulus 3C
AG1
Ulterius. Videtur quod saltem christianorum poena per divinam misericordiam terminetur. Quia Marc. Ult. 16,
dicitur: qui crediderit et baptizatus fuerit, salvus erit. Sed hoc est omnium christianorum.
Ergo omnes christiani finaliter salvabuntur.
AG2
Praeterea, joan. 6, 55, dicitur: qui manducat carnem meam, et bibit meum sanguinem, habet vitam aeternam. Sed
hoc est communis cibus et potus christianorum. Ergo omnes christiani finaliter salvabuntur.
AG3
Praeterea, 1 corinth. 3, 15: si cujus opus arserit, detrimentum patietur, ipse autem salvus erit, sic tamen quasi per
ignem; et loquitur de illis in quibus fuit fundamentum fidei christianae. Ergo omnes tales finaliter salvabuntur.
SC1
Sed contra est quod dicitur 1 corinth. 6: iniqui regnum Dei non possidebunt. Sed quidam christiani sunt iniqui.
Ergo non omnes christiani ad regnum Dei pervenient.
SC2

2164

