ipsum, tenetur ad restitutionem, non quidem tanti quantum valebat praebenda, quia ipse eam non bene erat
consecutus; sed pensatis conditionibus utriusque secundum arbitrium bonorum.
RA4
Ad quartum dicendum, quod ille qui subfodit semina, non tenetur ad tantum quantum agri fructus valituri erant,
sed quantum ager sic seminatus valere consuevit; quia multis de causis potest impediri agrorum fructus. Et
similiter dicendum est de eo cui debitum non restituitur suo tempore; quia non tenetur restituere tantum quantum
lucrari potuisset; sed secundum aestimationem lucri quod accidere consuevit, pensato labore, et infortuniis etiam,
quae in lucro accidere alias possent; quia lucrum non causatur tantum ex pecunia, sed ex industria et labore.
RA5
Ad quintum dicendum, quod illud praeceptum legis quamvis sit de moribus, non tamen est morale, sed judiciale.
Talia enim praecepta pro loco et tempore populo illi dabantur; unde tunc non obligant nisi de novo statuerentur
ab aliquo qui statuendi haberet potestatem. Nihilominus tamen inquantum habebant aliquid significationis per
Christum, impleta sunt hujusmodi praecepta, sicut et caeremonialia.
RA6
Ad sextum dicendum, quod zachaeus non dixit hoc quasi necessarium, sed ex abundanti.
Articulus 5C
AG1
Ulterius. Videtur quod solus ille qui accipit, ad restitutionem teneatur. Quia non exigitur plus in restitutione
quam illatum est in damno. Si ergo unus solus damnum intulit, ille solus ad restitutionem tenetur: alias multo
plura reciperet damnificatus quam ea quae amisit, si a quolibet consentiente deberet sibi in solidum restitutio
fieri.
AG2
Praeterea, nulli debetur restitutio nisi ei qui damnum passus est. Sed contingit quod aliquis praecipiat damnificari
aliquem, vel consulat, aut consentiat; et tamen ille non damnificatur. Ergo tales non semper ad restitutionem
tenentur.
AG3
Praeterea, nullus debet incurrere damnum personae pro evitando damno pecuniae alterius: quia caritas debet esse
ordinata. Sed quandoque si aliquis raptorem manifestaret, incurreret personae suae periculum. Ergo non est
verum quod teneatur ille qui non manifestat, ad restitutionem, ut quidam dicunt.
AG4
Praeterea, multi etiam boni viri non reprehendunt eos quos vident injuste accipere aliena; unde durum esset
dicere, quod tenerentur ad restitutionem omnium. Ergo etiam ille qui non reprehendit, non tenetur, ut a
quibusdam dicitur, restituere.
Similiter etiam potest objici de illis qui non obstant, et tamen obstare possunt.
CO
Ad tertiam quaestionem dicendum, quod quidam versus dantur de illis qui tenentur ad restitutionem, tales: jussio,
consilium, consensus, palpo, recursus, participans, mutus, non obstans, non manifestans.
Sed tantum quinque istorum sunt quae ad restitutionem semper obligant; quorum primum est jussio, quando
aliquis jubet aliquem depraedari: alias tyranni non tenerentur ad restitutionem. Secundus est consensus ad
rapinam perpetrandam in eo sine quo rapina fieri non poterat. Tertium est recursus, quando scilicet aliquis
receptator latronum est, et eis patrocinium praestat. Quartum est participatio, quando aliquis latroni se sociat ad
spoliandum, et partem spoliorum accipit. Quintum est non obstans, cum scilicet ex officio obstare tenetur, ut
principes terrae, qui justitiam servare debent, si non obstant cum obstare possint, ad restitutionem tenentur. In
aliis autem causis enumeratis non obligatur semper quis ad restitutionem, nisi in certis casibus, quando
probabiliter credit quod consilium suum fuit efficax, et quod alias injusta ablatio commissa non fuisset.
Similiter etiam non omnis palpo, idest adulator, ad restitutionem tenetur; sed ille qui adulando ad auferendum
incitat, dicens hoc signum strenuitatis esse. Similiter etiam mutus dicitur qui ex officio reclamare tenetur et non
reclamat; nec tunc semper tenetur ad restitutionem, nisi operetur ut fiat injusta ablatio; sed debet inducere eum
qui abstulit, ut reddat.
Similiter etiam non omnis qui non manifestat, tenetur ad restitutionem; sed ille qui pro latrocinio celat, et
particeps est lucri. In omnibus autem his, si principalis restituit, alii deobligantur a debito restitutionis.
RA
Et per hoc patet solutio ad objecta.
Articulus 5D
AG1
Ulterius. Videtur quod non sit semper restitutio facienda ei qui damnum passus est. Nullus enim potest restituere
ei quem non cognoscit. Sed quandoque fur nescit cujus sit res quam furto accepit. Ergo videtur quod non
teneatur ei restituere.
1641

