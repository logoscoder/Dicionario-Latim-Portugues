Ad quartum dicendum, quod propter virtutem non est aliquis odibilis, per se loquendo; quia bonitas causa est
amoris; et ideo ratio non sequitur.
RA5
Ad quintum dicendum, quod hoc dabatur in poenam viri, quod non posset in perpetuum repudiare uxorem in
casu illo, sicut etiam in alio casu, quando puellam defloraverat.
Articulus 3B
AG1
Ulterius. Videtur quod repudii causae debebant in libello scribi. Quia per libellum repudii scriptum a poena legis
absolvebatur. Sed hoc omnino videtur injustum, nisi causis sufficientibus repudii assignatis. Ergo oportebat illas
scribere in libello.
AG2
Praeterea, ad nihil illa scripta valere videbantur nisi ut causae repudii ostenderentur. Ergo si non inscribebantur,
frustra libellus ille sibi tradebatur.
AG3
Praeterea, hoc Magister dicit in littera.
SC1
Sed contra, causae repudii aut erant sufficientes, aut non. Si sufficientes, praecludebatur mulieri via ad secundas
nuptias, quae ei secundum legem concedebantur.
Si autem insufficientes, ostendebatur injustum repudium; et sic repudium fieri non poterat.
Ergo nullo modo causae repudii inscribebantur.
CO
Ad secundam quaestionem dicendum, quod causae repudii in speciali non scribebantur in libello, sed in generali,
ut ostenderetur justum repudium. Sed secundum josephum, ut mulier habens libellum conscriptum de repudio
alteri posset nubere: alias enim ei traditum non fuisset; unde, secundum eum, erat Scriptura talis: promitto tibi
quod nunquam tecum conveniam. Sed secundum Augustinum, ideo libellus scribebatur, ut mora interveniente, et
consilio Scribarum dissuadente, vir a proposito repudiandi desisteret.
RA
Et per hoc patet solutio ad objecta.

|+d33.q3 Distinctio 33, Quaestio 3
|a0 Prologus
Deinde quaeritur de virginitate; et circa hoc quaeruntur tria: 1 quid sit virginitas; 2 utrum sit virtus; 3 de
comparatione ejus ad alias virtutes.
|a1 Articulus 1: Utrum virginitas sit perpetua meditatio incorruptionis in carne corruptibili.
AG1
Ad primum sic proceditur. Videtur quod virginitas non sit in carne corruptibili incorruptionis perpetua meditatio,
ut Augustinus dicit in Lib. De nuptiis et concupiscentia. Quia post resurrectionem sanctae virgines suam
virginitatem non amittent. Sed tunc non erunt in carne corruptibili.
Ergo corruptibilitas carnis non debet poni in definitione virginitatis.
AG2
Praeterea, virginitas ponitur pars continentiae, quae ad temperantiam reducitur. Sed meditatio non est actus
temperantiae, sed magis intellectualium virtutum. Ergo non debet poni tamquam genus virginitatis.
AG3
Praeterea, virginitas non est firmius bonum quam caritas aut aliae virtutes, immo magis fragile.
Sed perpetuitas non est de ratione caritatis: alias caritatem semel habitam non contingeret amittere; quod in 3
Lib., dist. 31, quaest. 1, art. 1, improbatum est. Ergo nec perpetuitas in definitione virginitatis poni debet.
AG4
Praeterea, incorruptionis perpetua meditatio tollitur per corruptionem mentis, de qua dicitur Matth. 5, 28: qui
viderit mulierem ad concupiscendam eam, jam moechatus est eam in corde suo. Sed per hoc non tollitur
virginitas: quia talis corruptio reparari potest, non autem virginitas, ut in littera dicitur. Ergo virginitas non est
perpetua incorruptionis meditatio.
AG5
Praeterea, perpetua incorruptionis meditatio sine concubitu perditur non solum mente, sed etiam carne, sicut
patet in peccatis contra naturam.

1960

