Ad secundum dicendum, quod percipiens baptismum se habet tantum ut patiens. Unde ad hoc quod aliquis
recipiat sacramentaliter baptismum, non exigitur nisi quod subjiciat se actioni ecclesiae, ut scilicet intendat
recipere quidquid illa facit, quamvis quandoque credat illa nihil facere; sed percipiens eucharistiam non solum se
habet ut recipiens, seu patiens, sed etiam ut agens, inquantum manducat; ideo ad hoc ut sacramentaliter
manducet, oportet quod ipsemet utatur sacramento ut sacramento.
RA3
Ad tertium dicendum, quod consecrare eucharistiam non est uti sacramento, sed quodammodo efficere ipsum;
sed manducare est uti sacramento; actio autem utentis recipit modum ab eo quo quis utitur, sed actio efficientis
non recipit modum ab eo quo quis efficit, sed a virtute activa: unde aliquis dicitur conficere sacramentum, et non
conficere sacramentaliter; dicitur autem manducare et sacramentum, et sacramentaliter. Et ideo non est mirum, si
aliquid requiritur ad hoc quod aliquis manducet sacramentaliter quod non requiritur ad hoc quod efficiat
sacramentum.
Articulus 2C
AG1
Ulterius. Videtur quod creatura irrationalis non sumat aliqualiter corpus Christi. Primo per hoc quod Magister
infra dicit, quod hoc quod a brutis sumitur, non est corpus Christi.
AG2
Praeterea, hoc sacramentum est majoris perfectionis quam baptismus. Sed quantumcumque animal brutum aqua
abluatur, non dicitur baptismi sacramentum percipere aliquo modo. Ergo neque sacramentum corporis Christi
poterit aliquo modo percipere.
AG3
Praeterea, constat quod non percipit spiritualiter, quia non credit; neque sacramentaliter, quia sacramenta
creaturae rationali sunt tradita.
Si ergo aliquo modo sumat, erit tertius modus manducandi praeter duos in littera assignatos.
SC1
Sed contra, Deus magis abominatur peccatorem quam creaturam irrationalem, in qua non est nisi quod Deus in
ea fecit, qui solum culpam non fecit. Sed, sicut in littera determinatur, corpus Christi verum a peccatoribus
sumitur. Ergo et a brutis.
SC2
Praeterea, si corpus Christi per negligentiam vel quocumque modo in aliquem locum immundum projiciatur, non
dicitur quod desinat esse sub speciebus corpus Christi. Ergo non oportet dici, quod sub speciebus a brutis
comestis desinat esse corpus Christi. Sed species possunt a brutis manducari. Ergo et corpus Christi.
CO
Ad tertiam quaestionem dicendum, quod circa hoc est duplex opinio. Quidam enim dicunt, quod corpus Christi
non manducatur a brutis ita quod in ventrem trajiciatur, eo quod corpus Christi non est sub speciebus illis nisi
prout est ordinabile ad usum humanum. Ex quo autem in ventrem muris descendunt species, non possunt
ordinari ad usum humanum; et ideo desinit esse corpus Christi. Sed haec ratio non valet propter duo. Primo, quia
supponit falsum. Cum enim non statim species in ventrem trajectae esse desinant, vel in aliud convertantur,
possunt adhuc de ventre animalis extrahi, et in usum venire. Secundo, quia quamvis aliquid ordinetur ad usum
aliquem, non tamen oportet quod esse desinat, quando quis eo uti non potest. Et ideo secundum alios dicendum,
quod verum corpus Christi manet adhuc sub speciebus a brutis ore acceptis, et in ventrem trajectis.
RA1
Ad primum ergo dicendum, quod nulla ordinatio bruti est ad corpus Christi, secundum quam possit Christo
incorporari; et ideo non sumunt corpus Christi nisi per accidens, inquantum sumunt illud sub quo est corpus
Christi; et sic Magister intellexit quod non sumitur corpus Christi a brutis; vel loquitur secundum aliam
opinionem.
RA2
Ad secundum dicendum, quod illud quod est sacramentum in baptismo, est aliquis effectus inductus in
recipiente, cujus creatura irrationalis capax esse non potest; et ideo sacramentum baptismi creatura irrationalis
neque per se neque per accidens recipit: sed sacramentum eucharistiae consistit in ipsa materiae consecratione; et
ideo potest creatura irrationalis ipsum accipere non per se, sed per accidens.
RA3
Ad tertium dicendum, quod creatura irrationalis nullo modo spiritualiter manducat, neque sacramentaliter: quia
neque utitur manducato ut sacramento, neque manducat sacramentum secundum rationem sacramenti, sicut
dicitur sacramentaliter manducare infidelis qui intendit recipere hoc quod recipit ecclesia, quamvis hoc credat
nihil esse. Et similiter etiam ille qui manducaret hostiam consecratam, nesciens eam consecratam esse, non
manducaret sacramentaliter aliquo modo, quia non manducaret sacramentum nisi per accidens: nisi quod plus
accederet ad sacramentalem manducationem, inquantum est aptus natus sacramentum ut sacramentum
manducare, quod bruto non competit.
1509

