Praeterea, omne illud in quo personae non conveniunt, debet de eis pluraliter dici. Sed personae distinguuntur
quantum ad nomen: quia nomen filii patri non convenit, nec e converso. Ergo non debuit dici: in nomine patris
etc., sed: in nominibus.
CO
Respondeo dicendum ad primam quaestionem, quod forma completiva rei media est quodammodo inter
materiam quam perficit, et causam efficientem a qua producitur, ut virtus efficientis mediante forma ad materiam
traducatur.
Et quia medium complectitur aliquo modo utrumque extremorum, ideo forma baptismi continet et principale
efficiens, unde baptismus efficaciam habet, et materiam baptismi proximam quae est actus ablutionis; et ideo
ponitur: in nomine patris et filii et spiritus sancti, tamquam principale efficiens, a quo baptismus efficaciam
habet; et ponitur actus materialis cum iis quae circumstant ipsum scilicet conferens et recipiens, in hoc quod
dicitur: ego baptizo te.
RA1
Ad primum ergo dicendum, quod principale agens significatur in invocatione trinitatis quae invisibiliter agit, et
ideo relinquebatur ut circa actum materialem poneretur agens secundarium, scilicet minister sacramenti.
RA2
Ad secundum dicendum, quod formae sacramentorum non accipiuntur ut voces significativae tantum, sed ut
effectivae. Et quia nihil agit nisi secundum quod perfectum est, ideo de integritate formae baptismalis est ut
ponatur totum quod ad baptismum requiritur, quamvis unum ex alio intelligi possit.
RA3
Ad tertium dicendum, quod in verbis illis Dominus principaliter non intendit tradere formam sacramenti, quia
prius eis tradiderat, quando baptizabant etiam ante passionem; sed intendit eis praecipere actum baptizandi
secundum formam prius eis traditam; et ideo ex verbis illis potest probabiliter accipi forma praedicta, quamvis
non expresse ibi ponatur.
RA4
Ad quartum dicendum, quod quia baptismus est sacramentum necessitatis, et in sacramento requiritur intentio;
ideo oportet exprimi omnia quae intentionem determinant ad actum illum; non autem sic in aliis actibus, in
quibus non est tantum periculum, si intentio non adsit. Vel dicendum, quod alii actus habent efficaciam ex ipso
suo exercitio tantum, sed actus baptizandi habet efficaciam ex forma verborum. Et quia talis efficacia est
sacramentalis, idcirco oportet quod verba formae significando efficaciam actui praebeant; et ideo oportet
baptizantem actum suum verbo significare, quamvis hoc in aliis actibus non reperiatur.
RA5
Ad quintum dicendum, quod ratio illa tenet de illis verbis quae proferuntur causa significationis tantum, non
autem de illis quae proferuntur causa efficiendi, quae etiam oportet ad res non intelligentes proferri, ut effectus
verborum determinetur ad res illas; unde etiam dicitur: exorcizo te creatura salis.
RA6
Ad sextum dicendum, quod Dominus praecipiebat actum baptismi, ut absentium; et ideo oportebat quod uteretur
tertia persona: secus autem est de illis qui exercent actum illum in praesentes.
RA7
Ad septimum dicendum, quod aqua comprehenditur in distinctione baptismi: quia baptismus nihil aliud est quam
ablutio facta in aqua; et ideo esset nugatio, si iterum poneretur.
RA8
Ad octavum dicendum, quod actio semper magis attribuitur principali agenti, quia efficacius imprimit ad
agendum. Tota enim virtus mediae causae est a prima, sed non convertitur: quia prima causa a qua baptismus
efficaciam habet, auctoritative est trinitas; passio autem Christi causa secundaria et meritoria; ideo magis fit
mentio de trinitate quam de passione.
RA9
Ad nonum dicendum, quod nomen non competit voci nisi secundum quod facit notitiam de re; nomen enim
dicitur quasi notamen. Notitiam autem habemus de trinitate per fidem. Et quia est una fides trinitatis, et una
confessio Dei, quamvis sint diversae voces significantes tres personas; ideo dicitur: in nomine, quasi in
invocatione, quae fit per professionem exteriorem interioris fidei.
Articulus 2B
AG1
Ulterius. Videtur quod liceat ea quae in hac forma ponuntur, mutare sine praejudicio baptismi.
Graeci enim hanc formam baptizandi habent: baptizatur servus Christi Nicolaus in nomine patris et filii et
spiritus sancti. Sed apud omnes est unum baptisma. Ergo et noster similiter baptismus fieri posset.
AG2
Praeterea, hoc quod dicit: ego baptizo te, ponitur in forma ad exprimendum baptismi actum.

1397

