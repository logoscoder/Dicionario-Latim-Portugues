Ad tertium dico, quod si uxor non sit baptizata, non perveniet ad eam spiritualis cognatio propter hoc quod non
est capax, non ex hoc quod non possit per matrimonium traduci spiritualis cognatio a viro in uxorem.
RA4
Ad quartum dicendum, quod ex quo inter patrem spiritualem et matrem non contrahitur aliqua cognatio, nihil
prohibet quin vir et uxor simul aliquem de sacro fonte levarent; nec est inconveniens quod uxor ex diversis
causis efficiatur bis mater spiritualis ejusdem; sicut et potest esse quod est affinis et consanguinea ejusdem per
carnalem propinquitatem.
Articulus 3C
AG1
Ulterius. Videtur quod non transeat ad filios carnales patris spiritualis. Quia spirituali cognationi non assignantur
gradus, essent autem gradus, si transiret a patre in filium; quia persona generata mutat gradum, ut supra, dist. 40,
quaest.
Unica, art. 2, in corp., dictum est. Ergo non transit ad filios carnales patris spiritualis.
AG2
Praeterea, pater eodem gradu attinet filio, et frater fratri. Si ergo spiritualis cognatio transit a patre in filium,
eadem ratione transibit a fratre in fratrem; quod falsum est.
SC1
Sed contra est quod in littera probatur pari auctoritate.
CO
Ad tertiam quaestionem dicendum, quod filius est aliquid patris, et non e converso, ut dicitur in 8 ethic.: et ideo
spiritualis cognatio transit a patre in filium, sed non e converso, et sic patet quod sunt tres spirituales
cognationes.
Una quae dicitur spiritualis paternitas, quae est inter patrem spiritualem et filium spiritualem. Alia quae dicitur
compaternitas, quae est inter patrem spiritualem et carnalem ejusdem. Tertia autem dicitur spiritualis fraternitas,
quae est inter filium spiritualem et filios carnales ejusdem patris. Et quaelibet harum impedit contrahendum
matrimonium, et dirimit contractum.
RA1
Ad primum ergo dicendum, quod persona addita per carnis propagationem, facit gradum respectu illius personae
quae eodem genere attinet, non autem respectu ejus quae attinet in alio genere; sicut filius attinet in eodem gradu
uxori patris in quo et pater, quamvis alio genere attinentiae.
Spiritualis autem cognatio est alterius generis quam carnalis; et ideo non in eodem gradu attinet filius spiritualis
filio naturali patris sui spiritualis in quo attinet ei pater ejus, quo mediante cognatio spiritualis transit; et ita non
oportet quod spiritualis cognatio habeat gradum.
RA2
Ad secundum dicendum, quod frater non est aliquid fratris, sicut filius est aliquid patris; sed uxor est aliquid viri,
cum qua effecta est unum corpus; et ideo a fratre in fratrem non transit, sive sit genitus ante, sive post
fraternitatem spiritualem.

|+d42.q2 Distinctio 42, Quaestio 2
|a0 Prologus
Deinde quaeritur de cognatione legali, quae est per adoptionem; et circa hoc quaeruntur tria: 1 de adoptione; 2
utrum ex adoptione contrahatur aliquod vinculum impediens matrimonium; 3 inter quas personas contrahatur.
|a1 Articulus 1: Utrum convenienter adoptio definiatur.
AG1
Ad primum sic proceditur. Videtur quod inconvenienter adoptio definiatur: adoptio est extraneae personae in
filium vel nepotem, vel deinceps, legitima assumptio. Filius enim debet esse subditus patri. Sed aliquando ille
qui adoptatur, non transit in potestatem patris adoptantis. Ergo non semper per adoptionem aliquis in filium
assumitur.
AG2
Praeterea, parentes debent filiis thesaurizare; 2 corinth., 12. Sed pater adoptans non oportet quod semper
adoptato thesaurizet; quia quandoque adoptatus non succedit in bona adoptantis. Ergo adoptio non est assumptio
alicujus in filium.
AG3
Praeterea, adoptio per quam aliquis in filium assumitur, similatur generationi naturali, per quam naturaliter filius
producitur. Ergo cui competit naturalis generatio filii, competit adoptio. Sed hoc est falsum; quia ille qui non est
2046

