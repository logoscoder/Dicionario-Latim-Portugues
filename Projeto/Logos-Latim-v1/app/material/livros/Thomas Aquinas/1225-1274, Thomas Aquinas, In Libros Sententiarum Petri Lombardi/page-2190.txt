Ad quartum sic proceditur. Videtur quod adventum Domini ad judicium non praecedent aliqua signa. Quia 1
Thess. 5, 3: cum dixerint, pax et securitas, repentinus eis superveniet interitus. Sed non esset pax et securitas, si
homines per signa praecedentia terrerentur. Ergo signa non praecedent illum adventum.
AG2
Praeterea, signa ad manifestationem ordinantur.
Sed adventus ejus debet esse occultus; unde 1 Thess. 5, 2: dies Domini sicut fur in nocte ita veniet. Ergo signa
non debent ipsum praecedere.
AG3
Praeterea, tempus primi adventus fuit praecognitum a prophetis: quod non est de secundo adventu, ut supra
dictum est. Sed primum adventum Christi non praecesserunt aliqua hujusmodi signa. Ergo nec secundum
praecedent.
SC1
Sed contra est quod dicitur Lucae 21, 25: erunt signa in sole et luna et stellis.
SC2
Praeterea, Hieronymus ponit quindecim signa praecedentia judicium, dicens, quod primo die maria omnia
exaltabuntur quindecim cubitis super montes.
Secundo omnia aequora prosternentur in profundum, ita ut vix videri poterunt. Tertio redigentur in antiquum
statum. Quarto belluae omnes, et aliae quae moventur in aquis, congregabuntur, et levabuntur super pelagus
more contentionis invicem mugientes. Quinto omnia volatilia caeli congregabuntur in campis, invicem plorantes,
non gustantes neque bibentes. Sexto flumina ignea surgent ab occasu solis contra faciem firmamenti usque ad
ortum corruentia. Septimo omnia sidera errantia et fixa spargent ex se igneas comas, sicut cometae.
Octavo erit magnus terraemotus, et omnia animalia prosternentur. Nono omnes lapides tam magni quam parvi
dividentur in quatuor partes, unaquaque aliam collidente. Decimo omnes plantae sanguineum fluent rorem.
Undecimo omnes montes et colles et aedificia in pulverem redigentur. Duodecimo omnia animalia venient ad
campos de silvis et montibus rugientia et nihil gustantia. Tertiodecimo omnia sepulcra ab ortu solis usque ad
occasum patebunt cadaveribus ad resurgendum. Quartodecimo omnes homines de habitaculis suis recedent non
intelligentes neque loquentes, sed discurrentes. Quintodecimo omnes morientur et resurgent cum mortuis longe
ante defunctis.
CO
Respondeo dicendum ad primam quaestionem, quod, sicut supra dictum est, Christus ad judicandum veniens, in
forma gloriosa apparebit propter auctoritatem quae judici debetur. Ad dignitatem autem judiciariae potestatis
pertinet habere aliqua indicia quae ad reverentiam et subjectionem inducant; et ideo adventum Christi ad
judicium venientis multa signa praecedent, ut corda hominum in subjectionem venturi judicis adducantur, et ad
judicium praeparentur hujusmodi signis commoniti.
Quae autem sint ista signa, de facili non potest sciri. Signa enim quae in evangeliis leguntur, ut Augustinus dicit,
ad Hesychium de fine mundi, non solum pertinent ad adventum Christi ad judicium, sed etiam ad tempus
destructionis hierusalem, et ad adventum Christi, quo Christus continue ecclesiam suam visitat; ita quod forte, si
diligenter advertantur, nullum eorum invenitur ad futurum adventum pertinere, ut ipse dicit; quia illa signa quae
in evangeliis tanguntur, sicut pugnae et terrores et hujusmodi, a principio humani generis fuerunt; nisi forte
dicatur, quod tunc temporis magis invalescent; sed secundum quam mensuram circumstantiae vicinum adventum
denuntient, incertum est. Signa vero quae Hieronymus ponit, non asserit, sed in annalibus Judaeorum se ea
reperisse scripta dicit: quae etiam valde parum verisimilitudinis habent.
RA1
Ad primum ergo dicendum, quod secundum Augustinum in Lib. Ad Hesychium praedicto, circa finem mundi
erit universalis persecutio malorum contra bonos; unde simul aliqui timebunt, scilicet boni; et aliqui securi erunt,
scilicet mali. Quod autem dixerunt: pax et securitas, ad malos referendum est, qui signa futuri judicii
parvipendent; ad bonos vero pertinet quod dicitur Luc. 21, 26: arescentibus hominibus prae timore etc.. Vel
potest dici, quod omnia illa signa quae circa judicium erunt, infra tempus judicii computantur, ut sic dies judicii
omnia illa contineat. Unde quamvis ex signis apparentibus circa diem judicii homines terreantur, ante tamen
quam signa illa apparere incipiant, in pace et securitate se impii esse credent, post mortem Antichristi non statim
videntes mundum consummari, ut existimabant.
RA2
Ad secundum dicendum, quod dies Domini dicitur sicut fur venire, quia ignoratur determinatum tempus, quod
per signa illa cognosci non poterit; quamvis etiam sub die judicii comprehendi possint omnia illa manifestissima
signa quae immediate praecedent judicium, ut dictum est.
RA3
Ad tertium dicendum, quod in primo adventu Christus venit occultus, quamvis determinatum tempus esset prius
praecognitum a prophetis; et ideo non oportebat hujusmodi signa in primo adventu apparere, sicut apparebunt in
secundo adventu, in quo manifestus veniet, quamvis determinatum tempus sit occultum.

2190

