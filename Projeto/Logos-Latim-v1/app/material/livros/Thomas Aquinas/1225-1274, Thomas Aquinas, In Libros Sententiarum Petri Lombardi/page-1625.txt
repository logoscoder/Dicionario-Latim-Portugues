SC1
Sed contra, poenitentia ex actu proprio habet quod a peccato liberet, ut dictum est. Sed ad actum proprium
comparatur inquantum est virtus.
Ergo inquantum est virtus, peccatum remittit.
SC2
Praeterea, oppositum tollitur per suum oppositum.
Sed inquantum est virtus, opponitur peccato.
Ergo inquantum est virtus, tollit peccatum.
SC3
Praeterea, omne peccatum ex voluntate committitur; quia nisi sit voluntarium, non est peccatum, ut Augustinus
dicit.
Sed ex eisdem causis aliquid generatur et corrumpitur, ut in 2 ethic. Dicitur. Ergo oportet quod per voluntatem
remittatur. Sed poenitentia habet rationem voluntatis inquantum est virtus. Ergo per eam, inquantum est virtus,
peccata remittuntur.
CO
Respondeo dicendum, quod in peccato duo possunt considerari; scilicet ipsa inordinatio quae in actu est, et
macula quae ex actu inordinato consequitur in anima; et secundum hoc peccatum dupliciter remittitur. Quia enim
ex ipsa actus inordinatione homo, quantum in se erat, injuriam Deo faciebat; ideo ex parte illa peccatum
remittitur, secundum quod inaequalitas praedicta injuriae ad aequalitatem justitiae reducitur; quod facit
poenitentia, inquantum est virtus quaedam, per suum actum, ut prius dictum est. Sed ex parte maculae peccatum
remittitur per gratiam, quae formaliter maculam tollit, sicut albedo nigredinem; et per consequens per alias
virtutes gratia formatas. Et quia poenitentia est talis virtus, ideo etiam ipsa formaliter peccatum remittit ex parte
habitus; et hoc est quod quidam dicunt, quod remittit peccatum inquantum est gratia. Non enim potest dici gratia
nisi inquantum est gratia informata, vel propter similitudinem effectus, ut prius dictum est.
Sed ut est sacramentum, etiam ex parte ista effective peccatum tollit; quia gratiam tribuit, sicut inducens
albedinem aufert nigredinem; et secundum hoc poenitentia, inquantum est sacramentum novae legis, est causa
instrumentalis gratiae, ut in 1 dist., qu. 1, art. 4, quaestiunc. 1, dictum est. Deus autem remittit sicut causa gratiae
efficiens, et Christus homo sicut causa meritoria gratiae, et sacerdos sicut minister Dei et sacramentorum
dispensator.
Et quia omnes alii effectus consequuntur ex poenitentia inquantum peccata remittit, ut dictum est, ideo similis est
ratio de omnibus illis effectibus poenitentiae.
RA1
Ad primum ergo dicendum, quod non eodem modo est effectus gratiae et virtutis, ut dictum est.
RA2
Ad secundum dicendum, quod non quaelibet virtus est gratia informata, nec quaelibet virtus habet actum
ordinatum ad praedictam aequalitatem inter Deum et hominem restituendam, ut dictum est; et ideo non oportet
quod quaelibet virtus peccata remittat. Hoc enim poenitentiae convenit non inquantum est virtus simpliciter, sed
inquantum est virtus quaedam.
RA3
Ad tertium dicendum, quod fides dicitur purificare cor, eo quod primus motus ad justificationem est fidei, et est
etiam poenitentiae principium; unde quod est poenitentiae, etiam fidei attribui potest.
RA4
Ad quartum dicendum, quod sicut alia ratione poenitentia est virtus et sacramentum; ita et praedictus effectus
alio modo competit sibi inquantum est sacramentum, et inquantum est virtus, ut dictum est.
RA5
Ad quintum dicendum, quod baptismus remittit peccatum tantum uno modo, quia est tantum sacramentum; sed
poenitentia pluribus, quia est virtus et sacramentum.
|a5 Articulus 5: Utrum sine poenitentia peccatorum remissionem quis consequi possit etc..
AG1
Ad quintum sic proceditur. Videtur quod sine poenitentia peccatorum remissionem quis consequi possit, et
praedictos effectus omnes; et ita non erit necessaria ad salutem. Super illud psalm. 125: qui seminant in lacrymis,
dicit Glossa interlinealis: noli esse tristis, si adsit tibi bona voluntas, unde metitur pax. Sed aliquis potest habere
bonam voluntatem sine dolore poenitentiae, vel sine actuali consideratione peccatorum suorum praeteritorum.
Ergo poenitentia non est peccatori necessaria ad salutem.
AG2
Praeterea, Luc. 7, super illud: dimissa sunt ei peccata multa, dicit Glossa Gregorii: ardor caritatis rubiginem
peccatorum in ea consumpsit. Sed aliquis potest converti in Deum ardenter per caritatem sine hoc quod
convertatur ad peccata praeterita per poenitentiam. Ergo sine poenitentia potest salutem consequi post peccatum.
AG3
1625

