Uno modo quando relatio innascitur ex motu unius sine motu alterius vel praecedente vel concomitante, sicut in
creatura et creatore patet, et sensibili et sensu, et scientia et scibili; et tunc relatio in uno est secundum rem, et in
altero secundum rationem tantum. Alio modo quando innascitur ex motu unius sine motu alterius tunc existente,
non tamen sine motu praecedente; sicut aequalitas fit inter duos homines per augmentum unius sine hoc quod
alius tunc augeatur vel minuatur; sed tamen prius ad hanc quantitatem quam habet, per aliquem motum vel
mutationem, pervenit; et ideo in utroque extremorum talis relatio realiter fundatur. Et similiter est de
consanguinitate et affinitate: quia relatio fraternitatis quae innascitur, aliquo puero nato, alicui jam provecto,
causatur quidem sine motu ipsius tunc existente, sed ex motu ipsius praecedente, scilicet generationis ejus: hoc
enim accidit quod ex motu alterius sibi nunc talis relatio innascitur. Similiter ex hoc quod iste descendit per
generationem propriam ab eadem radice cum viro, provenit affinitas in ipso ad uxorem sine aliqua nova
mutatione ipsius.
Articulus 1B
AG1
Ulterius. Videtur quod affinitas non manet post mortem viri inter uxorem et consanguineos viri. Quia cessante
causa cessat effectus. Sed causa affinitatis fuit matrimonium, quod cessat in morte viri: quia tunc solvitur mulier
a lege viri, ut dicitur Roman. 7. Ergo nec affinitas praedicta manet.
AG2
Praeterea, consanguinitas causat affinitatem.
Sed consanguinitas cessat per mortem viri ad consanguineos suos. Ergo et affinitas uxoris ad eos.
SC1
Sed contra, affinitas ex consanguinitate causatur.
Sed consanguinitas est perpetuum vinculum quamdiu personae vivunt, inter quos est consanguinitas.
Ergo et affinitas; et ita non solvitur affinitas soluto matrimonio per mortem tertiae personae.
CO
Ad secundam quaestionem dicendum, quod relatio aliqua desinit esse dupliciter.
Uno modo ex corruptione subjecti; alio modo ex subtractione causae; sicut similitudo esse desinit, quando alter
similium moritur, vel quando qualitas quae erat causa similitudinis, subtrahitur. Sunt autem quaedam relationes
quae habent pro causa actionem vel passionem, aut motum, ut in 5 metaph.
Dicitur: quarum quaedam causantur ex motu, inquantum aliquid movetur actu, sicut ipsa relatio quae est
moventis et moti; quaedam autem inquantum habent aptitudinem ad motum, sicut motum et mobile, et Dominus
et servus; quaedam autem ex hoc quod aliquid prius motum est: sicut pater et filius, non ex hoc quod est generari
nunc, ad invicem dicuntur, sed ex hoc quod est generatum esse. Aptitudo autem ad motum, et etiam ipsum
moveri, transit; sed motum esse, perpetuum est; quia quod factum est, nunquam desinit esse factum; et ideo
paternitas et filiatio nunquam destruuntur per destructionem causae, sed solum per corruptionem subjecti per
alterutrum extremorum. Et similiter dicendum est de affinitate, quae causatur ex hoc quod aliqui conjuncti sunt,
non ex hoc quod conjunguntur; unde non dirimitur manentibus illis personis inter quas affinitas est contracta,
quamvis moriatur persona ratione cujus contracta fuit.
RA1
Ad primum ergo dicendum, quod conjunctio matrimonii causat affinitatem non solum secundum hoc quod est
actu conjungi, sed secundum hoc quod est prius conjunctum esse.
RA2
Ad secundum dicendum, quod consanguinitas non est causa proxima affinitatis, sed conjunctio ad
consanguineum, non solum quae est, sed quae fuit; et propter hoc ratio non sequitur.
Articulus 1C
AG1
Ulterius. Videtur quod illicitus concubitus affinitatem non causet. Quia affinitas est quaedam res honesta. Sed res
honestae non causantur ex inhonestis. Ergo ex inhonesto concubitu non potest affinitas causari.
AG2
Praeterea, ubi est consanguinitas, non potest esse affinitas: quia affinitas est proximitas personarum ex carnali
copula proveniens, omni carens parentela.
Sed aliquando contingeret ad consanguineos et ad seipsum esse affinitatem, si illicitus concubitus affinitatem
causaret; sicut quando homo carnaliter consanguineam suam incestuose cognoscit.
Ergo affinitas non causatur ex illicito concubitu.
AG3
Praeterea, illicitus concubitus est secundum naturam, et contra naturam. Sed ex illicito concubitu contra naturam
non causatur affinitas, ut jura determinant. Ergo nec ex illicito concubitu secundum naturam tantum.
SC1

2030

