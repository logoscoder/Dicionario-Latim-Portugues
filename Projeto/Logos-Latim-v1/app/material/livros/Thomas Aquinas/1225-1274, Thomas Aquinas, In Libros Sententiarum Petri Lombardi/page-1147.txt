Praeterea, expectare est actus spei. Sed expectare pertinet ad fidem: quia in symbolo dicitur: expecto
resurrectionem mortuorum. Ergo spes non differt a fide.
AG4
Praeterea, videtur quod nec a caritate. Quia spei est tendere in Deum, quod est proprium caritatis.
Ergo spes non differt a fide, et caritate.
SC1
Sed contra, 1 corinth. 13, spes connumeratur aliis duabus. Ergo differt ab eis.
SC2
Praeterea, spes in voluntate dicitur ad similitudinem spei quae est in irascibili, ut prius dictum est. Sed spes quae
est passio irascibilis, differt a cognitione quae est fidei, et amore qui est caritatis. Ergo spes quae est in voluntate,
differt a fide et caritate.
CO
Respondeo dicendum ad primam quaestionem, quod, sicut supra, dist. 13, quaest. 1, art. 4, quaestiunc. 2, in
corp., dictum est, virtutes theologicae sunt ad ordinandum nos in finem ultimum.
Ad hoc autem quod aliquis incipiat operari propter finem aliquem, oportet primo quod cognoscat finem illum, et
secundo quod desideret ipsum.
Sed quia voluntas est possibilium et impossibilium; neque aliquis operatur propter aliquid quod est impossibile
adipisci, quamvis illud appetat: ideo oportet quod voluntas ad hoc quod operari incipiat, tendat in illud sicut in
possibile: et haec inclinatio voluntatis tendentis in bonum aeternum quasi possibile sibi per gratiam, est actus
spei. Et ideo spes est aliquid distinctum a fide et caritate: quia fides facit cognitionem de fine, inquantum
ostendit finem bonum esse, et sic insurgit motus caritatis; inquantum vero ostendit finem esse possibilem, sic
insurgit motus spei: quia fides est fundamentum omnium virtutum, praecedens omnes quantum ad naturalem
ordinem actuum.
RA1
Ad primum ergo dicendum, quod idem secundum rem est objectum omnium virtutum theologicarum, sed differt
secundum rationem: quia inquantum est primum verum, est objectum fidei; inquantum est summum bonum, est
objectum caritatis; inquantum est altissimum arduum, est objectum spei. Et quia beatitudo nominat maxime
arduum, cum sit status omnium bonorum aggregatione completus, ut dicit boetius, ideo in definitione spei
praecipue ponitur beatitudo.
Virtus autem et potentia non differunt ex objectis secundum differentiam realem objecti, sed secundum diversas
rationes objecti: quae quidem rationes formaliter complent objectum ipsum.
RA2
Ad secundum dicendum, quod illa duo non sufficiunt ad hoc quod aliquis incipiat operari propter finem, ut
dictum est in corp. Art..
RA3
Ad tertium dicendum, quod fides dicitur expectare, inquantum est origo expectationis, ostendendo illud quod est
expectandum, ex se possibile acquiri.
RA4
Ad quartum dicendum, quod tendere in appetibile, est tam irascibilis quam concupiscibilis, sed differenter; quia
tendere in aliquod bonum ut est bonum simpliciter, est concupiscibilis; sed tendere in aliquod ut est arduum et
difficile, est irascibilis: et per hunc modum diversimode etiam tendit in Deum spes et caritas.
Articulus 3B
AG1
Ulterius. Videtur quod spes non possit esse nisi formata caritate. Spes enim praesupponit merita, ut patet ex
definitione ipsius. Sed meritum non potest esse in habente aliquam virtutem informem.
Ergo spes non potest esse informis.
AG2
Praeterea, ex hoc ipso quod tendit fides in Deum, est fides formata. Sed spes habet in Deum tendere. Ergo
semper est spes formata.
AG3
Praeterea, Augustinus dicit, quod omnis affectio ex amore est.
Sed spes est affectio quaedam. Ergo est ex amore.
Sed omne quod est ex amore, est formatum: quia caritatis est formare alias virtutes. Ergo spes semper est
formata.
SC1
Sed contra, sicut timor est suppliciorum aeternorum, ita et spes praemiorum. Sed timor potest esse formatus et
informis. Ergo et spes.
SC2

1147

