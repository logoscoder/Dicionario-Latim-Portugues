Ad tertium dicendum, quod de ratione summae simplicitatis est quod nec sit composita ex partibus nec
componibilis alteri tamquam pars. Sic autem persona non est composita, quia neque est pars neque ex partibus
constituta.
RA4
Ad quartum dicendum, quod quamvis compositio quantum ad aliquid salvetur in incarnatione verbi, nullo tamen
modo est ibi ratio partis. Divinitas enim pars esse non potest, propter imperfectionem quae est de ratione partis:
humana autem natura similiter non potest esse pars, quia compartem non habet, vel etiam quia non causat esse
personae quae dicitur composita. Et ideo Magister dicit in sequenti dist., quod inexplicabilis est illa compositio
quae non est partium. Ratio autem dicitur a Magistris unio exigitiva: quia tot comprehenduntur in persona quot
exiguntur ad opus redemptionis, ut sit Deus qui possit, et homo qui debeat satisfacere.
RA5
Ad quintum dicendum, quod Damascenus dicit compositam hypostasim, inquantum est ibi aliquid de ratione
compositionis, non quod sit simpliciter composita quantum est ad perfectam rationem compositionis.
RA6
Ad sextum dicendum, quod allegatio illa sumitur quantum ad similitudinem numeri, non quantum ad
similitudinem totius et partis.
RA7
Ad septimum dicendum, quod similitudo illa est quantum ad aliquid, et non quantum ad omnia, ut patet ex dictis.
RA8
Ad ultimum dicendum, quod totum, praeter hoc quod est compositum ex partibus, habet aliud de ratione sui,
scilicet quod ei nihil deest eorum quae debet habere; et secundum hoc sumitur a Damasceno.

|+d6.q3 Distinctio 6, Quaestio 3
|a0 Prologus
Deinde quaeritur de his quae pertinent ad tertiam opinionem; et circa hoc quaeruntur duo: 1 utrum ex anima et
corpore Christi fuerit aliquid compositum; 2 utrum anima et corpus fuerint unita divinae personae accidentaliter.
|a1 Articulus 1: Utrum in Christo fuerit aliqua compositio animae et corporis.
AG1
Ad primum sic proceditur. Videtur quod non fuerit aliqua compositio animae et corporis in Christo.
Supra enim, dist. 2, probavit Magister, quod nomine humanae naturae intelligitur anima et corpus; nec ita
accipitur in Christo sicut in aliis. Cum ergo in aliis hominibus accipiatur humana natura pro eo quod compositum
est ex anima et corpore; videtur quod in Christo accipiatur pro partibus non compositis.
AG2
Praeterea, Damascenus dicit, quod in Domino Jesu non est communem speciem accipere. Sed ex anima et
corpore unitis consurgit natura speciei. Ergo videtur quod non fuerunt ad invicem unita in Christo.
AG3
Praeterea, post ultimam compositionem non potest esse alia compositio. Sed ultima compositio in natura est
animae rationalis ad corpus. Ergo si ista unio esset in Christo, non posset sequi unio ad divinam personam.
AG4
Praeterea, anima non conjungitur carni nisi ut vivificet ipsam. Sed caro poterat vivificari ex unione ad ipsam
vitam, scilicet verbum. Ergo non oportuit quod carni uniretur.
SC1
Sed contra, homo univoce dicitur de Christo et aliis hominibus; alias non esset ejusdem speciei, nec per eum
deberet satisfieri pro peccatis humani generis. Sed de ratione hominis, secundum quod praedicatur de aliis, est
compositio animae et corporis. Ergo et in Christo fuit unio animae et carnis.
SC2
Praeterea, corpus non est animatum, nisi anima conjungatur ei quasi forma. Si ergo anima non fuisset unita
corpori Christi quasi forma, fuisset corpus illud inanimatum; et ita non fuisset assumptibile.
CO
Respondeo dicendum, quod unio animae ad carnem constituit rationem hominis, et omnium partium ejus; unde
remota anima, non dicitur homo nec oculus nec caro nisi aequivoce, sicut homo pictus; et ideo si tollatur unio
animae Christi ad carnem ejus, sequitur quod non sit homo verus, nec caro ejus vera; quod est contra articulum
fidei; et ideo haec opinio tertia non solum est falsa, sed haeretica, et in Concilio ephesino sub caelestino I Papa
condemnata. Tamen ista opinio videtur ex eodem fonte processisse cum prima, scilicet ex hoc quod credebant
omne compositum ex anima et corpore habere rationem hominis; et ideo, quia prima opinio posuit animam et
corpus unita ad invicem, esse assumpta, coacta fuit ponere hominem esse assumptum, et Christum esse duo.
Haec autem opinio, ut hoc negaret, posuit animam et corpus esse assumpta non unita.
909

