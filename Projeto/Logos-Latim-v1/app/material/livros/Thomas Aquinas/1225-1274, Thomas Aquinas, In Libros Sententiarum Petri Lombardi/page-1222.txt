Praeterea, plures formae unius speciei non possunt esse in eodem subjecto. Sed plures virtutes morales possunt
esse in eodem etiam secundum partem eamdem animae, sicut fortitudo et mansuetudo sunt simul in irascibili.
Ergo differunt specie.
CO
Respondeo dicendum ad primam quaestionem, quod cum unumquodque quod est ad finem, determinetur
secundum exigentiam finis; potentiae et habitus, qui ordinantur ad actus sicut ad ultimam perfectionem, oportet
quod secundum actus diversos distinguantur: sicut etiam potentiae materiae distinguuntur per relationem ad
diversas formas. Non autem quaelibet diversitas actuum facit differentiam potentiarum et habituum; sed illa
tantum quae est ex diversitate objectorum, a quibus actus specificantur, sicut motus a terminis.
Solum autem illa differentia terminorum facit diversam speciem motus quae attenditur secundum illam rationem
secundum quam terminat motum.
Unde quod descensus terminetur ad aquam vel ad terram, non facit diversam speciem motus localis; quia motus
localis non erat ad terram vel aquam inquantum hujusmodi, sed inquantum deorsum sunt.
Generationes autem differunt secundum speciem quae terminantur ad formas aquae et terrae: et similiter objecta
diversa non diversificant actus secundum speciem, nisi sit diversitas secundum illam rationem secundum quam
est objectum. Videre enim album et nigrum non sunt diversi actus secundum speciem: quia utrumque est
objectum visus secundum unam rationem, inquantum scilicet sunt colorata visibilia actu per lucem. Et inde
contingit quod quanto aliqui habitus vel potentiae sunt immaterialiores, tanto sunt universaliores, et minus
distinguuntur, quia attendunt universaliorem rationem objecti; sicut quinque sensibus propriis correspondet unus
sensus communis, et una imaginatio.
Sciendum tamen, quod cum plures habitus quandoque sint in una potentia, aliqua diversitas sufficit ad
distinguendum habitus quae non sufficit ad distinguendum potentiam: quia potentia alio modo comparatur ad
actum quam habitus; unde et secundum alteram rationem objectum utrique respondet. Potentia enim est
principium agendi absolute; sed habitus est principium agendi prompte et faciliter; et ideo objectum secundum
illam rationem qua se habet ad actum simpliciter, respondet potentiae; sed secundum quod se habet ad
facilitatem actus respondet habitui. Et ideo diversitas materiae vel objecti in ordine ad ea quae faciunt facilitatem
in actu, facit diversitatem habitus, et non potentiae. Et inde est quod in speculativis diversitas materiae,
secundum quod est determinabilis per diversa media et principia, ex quibus est facilitas considerationis, facit
diversas scientias; sicut naturalis, quae ex effectibus et his quae apparent in sensu demonstrat, a mathematica
differt, quae circa suam materiam ex eisdem principiis et mediis procedere non potest. Sicut autem in
speculativis est principium demonstrationis et medium; ita fines sunt in operativis, ut dicitur in 7 ethic..
Ex eorum enim intentione procedimus in ea quae sunt ad finem, sicut ex dignitatibus in conclusiones; et ideo
secundum relationem ad finem omnes morales habitus distinguuntur, ex quo prima sumpta est differentia boni et
mali: quia bonum importat finem, ut dicitur in 10 metaph., malum autem deordinationem a fine: et secundum
hoc virtutes a vitiis distinguuntur: et in virtutibus ubi invenitur diversa ratio boni, sunt diversae virtutes
secundum speciem. Bonum autem ad quod humanae virtutes proxime ordinantur, est bonum rationis, contra
quam esse est malum hominis, ut dicit dionysius in Lib. De divin. Nom.. Et quia non in omnibus materiis
moralibus eodem modo invenitur rationis bonum, ut patet; ideo oportet diversas virtutes morales esse specie
differentes.
RA1
Ad primum igitur dicendum, quod, sicut supra dictum est, duplex est amor. Unus naturalis, et hoc invenitur in
omnibus virtutibus: unde talis amor non appropriatur caritati, sed est communis omnibus virtutibus: et si de hoc
amore loquitur Augustinus, patet quod non probatur quod sit tantum una virtus. Alius autem est amor animalis,
qui secundum quod est in superiori appetitu, et gratuitus, ad virtutem caritatis pertinet: et hic quidem amor
invenitur in omnibus virtutibus, non quasi idem per essentiam eis, sed inquantum participatur ab ipsis prout sunt
a caritate imperatae.
RA2
Ad secundum dicendum, quod id quod est rationis et intellectus, non eodem modo participatur in materiis
omnium Moralium virtutum, cum in diversis materiis diversimode medium rationis recte inveniatur: et ideo talis
materiae diversitas diversitatem formae et speciei causat; sicut etiam accidit in naturalibus, quando diversae
materiae non sunt proportionatae ad recipiendum formam unius rationis.
RA3
Ad tertium dicendum, quod in omnibus moralibus invenitur una ratio veri, quod est verum contingens, in
hominis actione consistens; et ideo ad unum actum cognoscitivum pertinent. Invenitur autem in eis ratio boni
diversa, secundum quod in diversis diversimode ordo rationis constituitur: et ideo ex parte appetitivae oportet
quod sint diversi habitus, qui dicuntur virtutes morales.
Articulus 1B
AG1

1222

