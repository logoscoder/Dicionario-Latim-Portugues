Ad secundum dicendum, quod creaturae, quantum est in se, non impediunt nos a consequenda beatitudine; sed
ex parte nostra, inquantum eis abutimur, in eis sistendo, sicut in fine.
RA3
Ad tertium dicendum, quod, secundum theologum, nullus actus procedens a voluntate deliberante est indifferens;
quia, si refertur in Deum, supposita gratia, meritorius est; si autem non est referibilis, peccatum est; si vero est
referibilis et non referatur, vanus est: otiosum autem inter peccata apud theologum computatur.
RA4
Ad quartum dicendum, quod, quamvis ille qui peccat venialiter non referat actu in Deum suam operationem,
nihilominus tamen Deum habitualiter pro fine habet: unde non ponit creaturam finem ultimum, cum diligat eam
citra Deum; sed ex hoc peccat, quia excedit in dilectione; sicut ille qui nimis immoratur viae, non tamen exit a
via.

|+d1.q4 Distinctio 1, Quaestio 4
|a0 Prologus
Deinde quaeritur de fruentibus et utentibus. Et 1 de fruentibus; 2 de utentibus.
|a1 Articulus 1: Utrum frui conveniat omnibus rebus.
AG1
Ad primum sic proceditur. Fruitio dicit desiderium quietatum in fine. Sed omnis creatura, etiam insensibilis,
desiderat naturaliter suum finem.
Ergo, cum contingat ipsam consequi suum finem et quiescere in eo, videtur quod fruitio sit creaturae insensibilis.
AG2
Praeterea, fruitio est ejus quod per se quaeritur, non relatum ad alterum. Sed bruta quaerunt aliqua in quibus
delectantur et non referunt ad aliud, quia carent ratione ordinante. Ergo brutorum est fruitio.
AG3
Praeterea, naturali dilectione contingit aliquem diligere Deum super omnia, cum naturaliter cognoscatur esse
summum bonum, et ita propter se amandum. Sed fruimur eo quod propter se amamus.
Ergo contingit hominem existentem in naturalibus tantum, frui Deo.
AG4
Praeterea, contingit quod aliquis existens in peccato mortali, alicujus suae actionis Deum finem ultimum
constituat, non referens ad aliud. Hoc autem est frui. Ergo peccator etiam potest frui Deo.
AG5
Sed e contrario videtur quod nec etiam justus fruatur in via. Frui enim est quiescere voluntatem delectatam in
cognitis propter se. Sed quamdiu aliquis est in via, non quiescit. Ergo quamdiu est in via, aliquis Deo non fruitur.
AG6
Praeterea, videtur quod nec etiam beati fruantur.
Sicut enim habetur in littera, omne quod fruitur aliquo eget illo. Sed quidquid eget aliquo caret illo. Cum igitur
beati non careant Deo, videtur quod non fruantur illo.
AG7
Ex quo etiam concluditur quod nec seipso Deus fruatur, cum non seipso indigeat.
CO
Respondeo dicendum, quod, sicut supra dictum est, qu. 1, art. 1, fruitio ponit quamdam delectationem in fine.
Delectatio autem non potest esse nisi in cognoscente: propter quod Plato dixit, quod delectatio est generatio
sensibilis in naturam; id est, quae sentitur naturae conveniens; et ideo cum creaturae insensibiles non cognoscant,
non delectantur nec fruuntur.
Item, fruitio proprie loquendo, est tantum ultimi finis. Bruta autem ultimum finem non apprehendunt, nec finem
proximum possunt ordinare ad finem ultimum, cum careant ratione, cujus est ordinare.
Unde non proprie fruuntur.
Similiter peccator ponit finem ultimum in quo non est; unde, cum verum finem non habeat, non vere fruitur.
Ulterius autem fruitio dicit delectationem in fine; unde perfecta fruitio non est, nisi sit perfecta delectatio, quae
esse non potest ante consecutionem finis: et ideo justus homo non perfecte fruitur; sed beati, qui consecuti sunt
finem, vere et perfecte et proprie fruuntur.
RA1
Ad primum ergo dicendum, quod, quamvis omne desiderium consequatur cognitionem, desiderium tamen
creaturae insensibilis non sequitur cognitionem in ipsa existentem, sed cognitionem motoris primi (quicumque
sit ille) ordinantis unumquodque in suum finem: et ideo sine cognitione nec delectationem nec fruitionem
habent.
16

