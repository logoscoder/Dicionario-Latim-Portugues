Ad secundam quaestionem dicendum, quod absque omni dubio dicendum est, illud quod ibi apparet, esse verum
corpus Christi (alias non adoraretur), sicut et prius erat quando in specie panis videbatur. Sed utrum species illa
quae ibi apparet, sit species corporis Christi, difficile est determinare. Quidam enim dicunt, quod species illa
carnis vel pueri est tantum in oculo videntis: et hoc forte aliquando verum est, cum ab uno videatur in specie
panis, et ab alio in specie carnis vel pueri; ab eodem etiam quandoque post modicum iterum sub specie panis
videtur, quod prius sub specie carnis videbatur: et secundum hoc potest fieri divino miraculo ut similitudo
corporis Christi fiat in oculo, sicut naturaliter fieret, si corpus Christi praesens esset. Nec est deceptio; quia non
fit nisi ad instructionem fidei, et devotionem excitandam. Sed quia aliquando ab omnibus ita videtur, et
quandoque ita diu servatur in tali specie; ideo alii dicunt, quod vera species corporis Christi extra visum
immutat. Nec obstat quod videtur in minori quantitate, et non in specie gloriosa: quia in potestate corporis
gloriosi est, ut se ostendat in toto vel in parte, et in specie gloriosa vel non gloriosa. Sed quia mutatio visus ab
aliquo corpore per medium, fit per contactum ejus quod sentitur, ad medium quo sentitur, oportebit secundum
hoc dicere quod corpus Christi secundum hoc tangit medium visionis, et per consequens quod sit ibi sicut in
loco; et ita quod vel sit simul in pluribus locis, vel quia localiter motum sit de caelo descendens; quod tamen ei
non est impossibile.
Sed huic obviat quod Guitmundus dicit, quod de multorum episcoporum consilio sigillatum fuit hoc quod
apparebat in specie corporis Christi, et positum in altari: corpus autem Christi, si ibi esset localiter, dispareret
postquam apparuisset, sicut accidit discipulis euntibus in emaus; nullo autem modo reservaretur inclusum. Et
ideo securius videtur dicere, quod sicut quando videbatur corpus Christi in specie panis, erant quaedam
dimensiones subsistentes, et in illis alia accidentia sensibilia fundabantur; ita illae eaedem dimensiones manent,
et eis alia accidentia superducuntur divina virtute, quae speciem carnis praetendunt, sicut et accidentia quae prius
erant, praetendebant speciem panis: et potest esse quod eadem virtute, illis accidentibus recedentibus, iterum
accidentia panis reducantur, cum etiam naturali actione aliquod illorum accidentium quandoque immutari posset,
dimensionibus manentibus, sicut odor vini vel sapor, si diu conservaretur.
RA1
Ad primum ergo dicendum, quod adhuc species panis manent quantum ad dimensiones quae prius subsistebant,
et principales erant in sacramento, quamvis color et alia hujusmodi non maneant, divina virtute hoc faciente; et
ideo sub illis dimensionibus adhuc manet corpus Christi.
RA2
Ad secundum dicendum, quod aedificatur fides, et excitatur devotio: quia illa accidentia sunt similia omnino
accidentibus carnis Christi verae, quod non erat de accidentibus panis; quamvis non sint ipsamet accidentia
corporis Christi.
RA3
Ad tertium dicendum, quod quamvis illa accidentia carnis ibi prius non essent, tamen sunt superinducta ad fidei
instructionem divina virtute.
Articulus 4C
AG1
Ulterius. Videtur quod in hoc casu debeat sumi. Quia in sumente exigitur devotio. Sed talis ostensio fit ad
augmentandam devotionem. Ergo tunc magis debet sumi.
AG2
Praeterea, ille qui consecrat, secundum canones debet sumere: quod non posset nisi illud quod sub specie carnis
apparet, sumeret. Ergo debet sumere.
SC1
Sed contra, nihil horrendum est committendum in hoc sacramento. Sed horrendum est comedere carnem crudam.
Ergo illud quod in substantia carnis crudae apparet, non est sumendum.
CO
Ad tertiam quaestionem dicendum, quod usus sacramenti debet materiae sacramenti competere, sicut ablutio
aquae in baptismo. Et quia corpus Christi in hoc sacramento sub specie panis nobis proponitur, ideo usus
sacramenti est per manducationem, ut supra dictum est. Cum ergo in specie propria, vel in specie carnis
cruentatae apparens, vel in simili specie, non habeat rationem cibi, non debet assumi ab eo cui sic apparet, sed ab
alio cui sub specie panis apparet.
Si autem omnibus sub specie carnis appareret, tunc deberet cum reliquiis poni.
RA1
Ad primum ergo dicendum, quod devotio non excitatur hic ad manducandum, quia non in specie cibi proponitur,
sed ad venerandum.
RA2
Ad secundum dicendum, quod in tali casu sacerdos debet iterum celebrare, ut quidam dicunt, et corpus Christi
sumere; et si secundo hoc accideret, iterum tertio. Quidam autem dicunt, quod in tali casu sufficit spiritualis

1533

