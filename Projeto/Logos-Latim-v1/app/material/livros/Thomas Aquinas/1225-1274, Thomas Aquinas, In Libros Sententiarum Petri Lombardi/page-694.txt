dicitur, non quidem sicut in subjecto, sed materialiter, inquantum scilicet concupiscibilis actum generativae
imperat.
RA2
Ad secundum dicendum, quod infectio generativae est infectio naturae; unde non oportet quod ex ea relinquatur
infectio peccati per actum ejus in persona generante, sed solum in persona generata.
RA3
Ad tertium dicendum, quod in sensualitate etiam est infectio, inquantum ordinat et disponit actus generativae;
sed in generativa est immediate, secundum quod ipsa est immediatum principium traductionis naturae. Sed
verum est quod infectio fomitis in sensualitate principalius ostenditur, secundum quod infectio naturae redundat
in infectionem personae per actuales concupiscentias.
RA4
Ad quartum dicendum, quod infectio est in essentia animae sicut in primo subjecto, sed in generativa sicut in
cujus actu praecipue manifestatur; essentia enim non est principium actus nisi mediante aliqua potentia; unde sic
ex infectione actus non dicitur essentia esse infecta, sicut hic de infectione loquimur.
RA5
Ad quintum dicendum, quod generativae ascribitur et originalis et actualis peccati infectio. Originalis quidem,
inquantum est principium actus naturalis, quo natura traducitur; sed actualis, secundum quod habet aliquos actus
exteriores ad generationem ordinatos, qui ad virtutem motivam sensitivam pertinent; et quia nutritiva similiter
quosdam tales actus habet, ut apponere cibum ori, masticare, et delectationem sentire, et hujusmodi; ideo sibi
etiam actualis infectio attribuitur quasi materialiter, non autem originalis, quia ipsa non est principium illius
actus quo natura traducitur, nisi remote, inquantum generativae deservit. Augmentativae vero nulla infectio
attribuitur: quia nec ad actum naturalis propagationis ordinatur, nec iterum habet actus exteriores qui per motum
sensitivae partis expleantur.
EX
Ad quod dici potest, quod multiplex defectus carnis, et praecipue pollutio quaedam quam ex fervore coitus
parentum et concupiscentia libidinosa contrahit caro dum concipitur, causa est originalis peccati. Sciendum,
quod Magister hoc solvit negando utramque partem, scilicet quod illa infectio non est culpa nec poena, sed
defectus quidam: et dicitur de fervore coitus parentum causari, non sicut ex per se causa, sed sicut ex signo
causae.
Quae foeditas major esse videtur in carne concupiscentialiter traducta, quam in ea unde traducitur.
Videtur hoc esse falsum: quia sic originale magis abundaret in filio quam in patre. Sed dicendum, quod hoc
intelligitur quantum ad istum actum tantum, qui quidem propter concupiscentiam in generante non est nisi
infectio poenalis, sed in genito est infectio culpae: non autem major quam fuerit in patre, secundum quod ex alio
genitus fuit.
In iniquitatibus conceptus sum. Hoc non referendum est ad iniquitatem concipientis (qui sine omni peccato
actuali concipere potest), sed ad iniquitatem originalem concepti: quae utrum sit una vel plures, et quare
pluraliter dicatur, infra dicetur, 33 distinct..

|+d32.q1 Distinctio 32, Quaestio 1
|a0 Prologus
Postquam ostendit qualiter originale peccatum trahatur a parentibus, hic ostendit qualiter per baptismum
dimittatur; et dividitur in partes duas: in prima ostendit, secundum quid originale in baptismo tollatur et
secundum quid maneat; in secunda inquirit, quae sit causa illius concupiscentiae quae per baptismum non
tollitur, sed post baptismum manet, ibi: praeterea solet quaeri, utrum concupiscentia quae per baptismum
remanet...
Ex Deo auctore sit, vel ex alio. Prima dividitur in duas: in prima ostendit quomodo per baptismum originale
remittatur quantum ad animam; in secunda inquirit, utrum etiam purgetur homo a foeditate carnis, ibi: solet
quaeri, utrum ipsa caro in baptismo ab illa foeditate purgetur quam in conceptione ex concupiscentia libidinosa
contraxit. Prima dividitur in tres: in prima movet dubitationem; in secunda ponit solutionem, ostendens quod
duobus modis originale dicitur, ibi: sed licet remaneat concupiscentia post baptismum, non tamen dominatur et
regnat sicut ante; in tertia modos magis explicat et auctoritatibus confirmat, ibi: duplici ergo ratione peccatum
originale dicitur dimitti in baptismo. Et primo ostendit quod originale peccatum per baptismum solvi dicitur,
inquantum reatus ejus tollitur; secundo quod solvi dicitur, inquantum concupiscentia ipsa mitigatur, ibi: deinde
idem ipse ostendit, eo modo etiam dimitti in baptismo quia baptismi gratia concupiscentia ipsa mitigatur.
Praeterea solet quaeri, utrum concupiscentia quae post baptismum remanet... Ex Deo auctore sit, vel ex alio. Hic
inquirit, utrum concupiscentiae remanentis post baptismum Deus sit causa, et concupiscentia illa simul cum reatu
et infectione maculae trahatur; ideo circa hoc tria facit: primo inquirit, utrum illius concupiscentiae Deus sit
694

