Ad quartum dicendum, quod Magister voluit supra excludere a Christo necessitatem patiendi ratione personae.
RA5
Ad quintum dicendum, quod corpore Christi fuit secundum quid potentior clavus et lancea: inquantum scilicet
clavus fuit durus, quod pertinet ad potentiam naturalem; et caro Christi mollis, quod pertinet ad naturalem
impotentiam, secundum Philosophum in praedicamentis.
|a3 Articulus 3: Utrum necessitas moriendi vel patiendi subsit in Christo voluntati humanae.
AG1
Ad tertium sic proceditur. Videtur quod necessitas patiendi vel moriendi subfuerit in Christo voluntati humanae.
Nihil enim sequitur ad voluntatem praecedentem, nisi quod voluntati subest.
Sed Damascenus dicit in 3 Lib. De fide, quod naturalia in Christo sequebantur ad voluntatem.
Ergo si necessitas moriendi fuit in Christo aliquo modo naturalis, suberat voluntati Christi.
AG2
Praeterea, sicut inferiores vires sunt sub ratione, ita corpus est sub anima. Sed inferiores vires in Christo
obediebant et omnino subjiciebantur voluntati rationis. Ergo et corpus quantum ad omnia quae in ipso accidere
poterant, subdebatur voluntati animae.
AG3
Praeterea, Avicenna dicit, quod animae alicujus spiritualis viri magis obedit materia quam contrariis agentibus in
natura.
Sed anima Christi maxime fuit spiritualis. Ergo cum mors in corpore ejus acciderit ex aliquo agente contrario,
videtur quod voluntas ejus humana poterat repellere mortem in illis passionibus inductam.
AG4
Praeterea, ex voluntate sua humana per gratiam sanitatis, quam abundantissime habuit, aliis sanitatem
conferebat, sicut Matth. 8, 3, dicit leproso: volo; mundare. Sed non minus poterat in corpus proprium quam in
alienum. Ergo et poterat secundum humanam suam voluntatem praeservare corpus a laesione et morte.
AG5
Praeterea, major virtus fuit in anima Christi quam in qualibet alia creatura. Sed aliqua virtus creaturae potest
praeservare corpus a morte, sicut lignum vitae. Ergo multo fortius poterat hoc anima Christi.
AG6
Praeterea, Moyses ex VI contemplationis divinae jejunavit quadraginta diebus, quibus, ut videtur, conservabatur
corpus a consumptione ex virtute animae. Sed in Christo fuit anima multo potentior quam in Moyse: quia
amplioris gloriae prae Moyse habitus est, ut dicitur Heb. 3. Ergo ejus anima poterat conservare corpus immune
ab omni corruptione.
SC1
Sed contra, corpus humanum non praeservatur omnino a morte, nisi per gratiam innocentiae, sicut in primo statu,
vel per gloriam, sicut in ultimo statu. Sed utrumque istorum dare solius Dei est.
Ergo anima Christi corpus suum non poterat a corruptione praeservare; et ita necessitas moriendi sibi non
subdebatur.
SC2
Praeterea, secundum naturam corruptibile non potest fieri incorruptibile. Sed anima Christi non poterat in ea
quae sunt supra naturam. Ergo cum corpus suum esset corruptibile, non poterat eam a corruptione praeservare.
SC3
Praeterea, facere miracula est signum omnipotentiae.
Sed anima Christi non habuit omnipotentiam.
Ergo non potuit propria virtute aliquod miraculum facere. Sed quod corpus corruptibile non corrumpatur, est
maximum miraculum. Ergo hoc non subjacebat voluntati animae Christi.
CO
Respondeo dicendum, quod ejus solius est immutare legem et cursum naturae impositum, qui naturam instituit et
ordinavit; quod solus Deus fecit: et ideo neque aliqua virtus corporalis, nec spiritualis, aut animae aut Angeli,
nec etiam animae Christi, potuit ad immutationem legis naturae impositae divinitus, nisi per modum orationis aut
intercessionis; et ideo hoc fuit signum deitatis Christi, quod imperando signa perficiebat, et non orando, sicut alii
sancti. Et ideo cum secundum legem et cursum naturae mors Christi corpus consequeretur, ut dictum est, et ut
dicit Magister in littera; dicendum, quod necessitas moriendi in Christo non subdebatur voluntati ejus humanae,
sed solum divinae, ut una opinio dicit.
RA1
Ad primum ergo dicendum, quod verbum Damasceni est intelligendum de voluntate divina, quae fuit illius
personae.
RA2
Ad secundum dicendum, quod sensibiles vires natae sunt obedire rationi; et quanto ratio magis fuerit virtute
perfecta, tanto magis sibi obediet.
1015

