Praeterea, secundum Philosophum, in 8 ethicor., amicitia quae est inter virum et uxorem, est naturalis, et claudit
in se honestum, utile et delectabile. Sed illud quod de se est honestum, non indiget aliqua excusatione.
Ergo nec bona excusantia debent matrimonio attribui.
AG3
Praeterea, matrimonium institutum est in remedium et in officium, ut supra, dist. 23, quaest. 2, art. 1 et 2, dictum
est. Sed secundum quod est in officium, non indiget excusatione: quia sic etiam in Paradiso excusatione
indiguisset, quod falsum est: ibi enim fuissent nuptiae honorabiles, et torus immaculatus, ut Augustinus dicit.
Similiter nec secundum quod est in remedium; sicut nec alia sacramenta, quae in remedium peccati instituta sunt.
Ergo matrimonium hujusmodi excusantia habere non debet.
AG4
Praeterea, ad omnia quae honeste fieri possunt, virtutes dirigunt. Si ergo matrimonium aliquibus bonis potest
honestari, non indiget aliis honestantibus quam animi virtutibus; et sic non debent matrimonio aliqua bona
assignari quibus honestetur, sicut nec aliis in quibus virtutes dirigunt.
SC1
Sed contra, ubicumque est indulgentia, ibi est necessaria aliqua excusationis ratio. Sed matrimonium conceditur
in statu infirmitatis secundum indulgentiam, ut patet 1 corinth. 7. Ergo indiget per aliqua bona excusari.
SC2
Praeterea, concubitus matrimonialis et fornicarius sunt ejusdem speciei quantum ad speciem naturae.
Sed concubitus fornicarius est de se turpis.
Ergo ad hoc quod matrimonialis non sit turpis, oportet ei aliquid addi quod ad honestatem ejus pertineat, et in
aliam speciem moris trahat.
CO
Respondeo dicendum, quod nullus sapiens debet jacturam aliquam sustinere nisi pro aliqua recompensatione
alicujus aequalis vel melioris boni; unde electio alicujus quod aliquam jacturam habet annexam, indiget alicujus
boni adjunctione, per cujus recompensationem ordinetur, et honestetur. In conjunctione autem viri et mulieris
rationis jactura accidit: tum quia propter vehementiam delectationis absorbetur ratio, ut non possit aliquid
intelligere in ipsa, ut Philosophus dicit: tum etiam propter tribulationem carnis, quam oportet tales sustinere ex
solicitudine temporalium, ut patet 1 corinth., 7; et ideo electio talis conjunctionis non potest esse ordinata nisi per
recompensationem aliquorum ex quibus dicta conjunctio honestetur; et haec sunt bona quae matrimonium
excusant, et honestum reddunt.
RA1
Ad primum ergo dicendum, quod in actu comestionis non est tam vehemens delectatio rationem absorbens, sicut
in praedicta delectatione: tum quia vis generativa, per quam originale traducitur, est infecta et corrupta; nutritiva
autem per quam non traducitur, est corrupta et non infecta: tum quia defectum individui quilibet magis sentit in
seipso quam defectum speciei. Unde ad excitandum ad comestionem, secundum quam defectui individui
subvenitur, sufficit sensus ipsius defectus; sed ad excitandum ad actum quo defectui speciei subvenitur, divina
providentia delectationem apposuit in actu illo, quae etiam alia bruta movet, in quibus non est infectio originalis
peccati. Et ideo non est simile.
RA2
Ad secundum dicendum, quod ista bona quae matrimonium honestant, sunt de ratione matrimonii; et ideo non
indiget eis quasi exterioribus quibusdam ad honestandum, sed quasi causantibus in ipso honestatem quae ei
secundum se competit.
RA3
Ad tertium dicendum, quod matrimonium ex hoc ipso quod est in officium vel remedium, habet rationem utilis
et honesti; sed utrumque horum ei competit ex hoc quod hujusmodi bona habet, quibus fit et officiosum, et
remedium ad concupiscentiam adhibens.
RA4
Ad quartum dicendum, quod aliquis actus virtutis honestatur et virtute quasi principio elicitivo, et circumstantiis
quasi formalibus principiis ipsius.
Hoc autem modo se habent bona ad matrimonium sicut circumstantiae ad actum virtutis, ex quibus habet quod
virtutis actus esse possit.
|a2 Articulus 2: Utrum sufficienter bona matrimonii assignentur in littera.
AG1
Ad secundum sic proceditur. Videtur quod insufficienter bona matrimonii assignentur in littera; scilicet fides,
proles, et sacramentum. Quia matrimonium non solum fit in hominibus ad prolem procreandam et nutriendam;
sed ad consortium communis vitae propter operum communicationem, ut dicitur in 8 ethic.. Ergo sicut ponitur
proles bonum matrimonii, ita deberet poni communicatio operum.
AG2
Praeterea, conjunctio Christi ad ecclesiam, quam matrimonium significat, perficitur per caritatem.
1934

