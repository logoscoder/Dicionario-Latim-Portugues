Sic ergo in damnatis erit actualis consideratio eorum quae prius sciverunt, ut materia tristitiae, non autem ut
delectationis causa. Considerabunt enim et mala quae gesserunt, ex quibus damnati sunt, et bona dilecta quae
amiserunt; et ex utroque torquebuntur. Similiter etiam torquebuntur de hoc quod considerabunt notitiam quam de
rebus speculabilibus habuerunt, imperfectam esse, et amisisse summam perfectionem ejus quam potuerant
adipisci.
RA1
Ad primum ergo dicendum, quod quamvis consideratio scientiae per se sit delectabilis, tamen ex aliquo
accidente potest esse tristitiae causa, ut dictum est, et sic erit in damnatis.
RA2
Ad secundum dicendum, quod in hoc mundo anima conjungitur corruptibili corpori; unde per hoc quod corpus
affligitur, consideratio animae impeditur: sed in futuro anima non ita trahetur ex corpore; sed quantumcumque
corpus affligatur, tamen anima semper considerabit lucidissime illa quae ei possunt esse causa moeroris.
RA3
Ad tertium dicendum, quod tempus est causa oblivionis per accidens, inquantum motus, cujus est mensura, est
causa transmutationis; sed post diem judicii non erit motus caeli, unde nec oblivio esse poterit ex quantacumque
diuturnitate; sed ante diem judicii anima separata non mutatur a sua dispositione per motum.
Articulus 2B
AG1
Ulterius. Videtur quod cogitabunt aliquando de Deo. Quia non potest haberi odio actu nisi illud de quo cogitatur.
Sed damnati Deum odio habebunt, ut in littera dicitur. Ergo de Deo aliquando cogitabunt.
AG2
Praeterea, damnati habebunt remorsum conscientiae.
Sed conscientia patitur remorsum de actis contra Deum. Ergo de Deo aliquando cogitabunt.
SC1
Sed contra, perfectissima cogitatio hominis est quae cogitat de Deo. Sed damnati erunt in statu imperfectissimo.
Ergo de Deo non cogitabunt.
CO
Ad secundam quaestionem dicendum, quod Deus potest considerari dupliciter. Uno modo secundum se, et
secundum illud quod est ei proprium, scilicet esse totius bonitatis principium; et sic nullo modo a damnatis
cogitabitur. Alio modo secundum aliquid quod est ei quasi accidentale in effectibus suis, utpote punire, vel
aliquid hujusmodi; et secundum hoc consideratio de eo potest tristitiam inducere; et hoc modo damnati de eo
cogitabunt.
RA1
Ad primum ergo dicendum, quod damnati, ut dictum est, non habent odio Deum nisi ratione punitionis et
prohibitionis ejus; quod malae voluntati eorum consonat; unde non considerabunt eum nisi ut punitorem et
prohibitorem.
RA2
Et per hoc patet solutio ad secundum: quia conscientia non remordet de peccato nisi inquantum est divino
praecepto contraria.
Articulus 2C
AG1
Ulterius. Videtur quod damnati gloriam beatorum non videant. Magis enim ab eis distat gloria beatorum quam ea
quae in hoc mundo aguntur.
Sed ipsi non vident quae circa nos aguntur; unde dicit Gregorius 12 moral.
Super illud job 14: sive fuerint nobiles filii ejus etc.: sicut hi qui adhuc vivi sunt, mortuorum animae quo loco
habeantur, ignorant; ita mortui qui carnaliter vixerunt, vitam in carne positorum, qualiter post eos disponatur,
ignorant. Ergo multo minus possunt videre gloriam beatorum.
AG2
Praeterea, illud quod conceditur sanctis in hac vita pro magno munere, nunquam conceditur damnatis. Sed Paulo
pro magno munere fuit concessum ut videret illam vitam qua sancti aeternaliter cum Deo vivunt, ut dicitur
corinth. 12, in Glossa.
Ergo damnati sanctorum gloriam non videbunt.
SC1
Sed contra est quod dicitur Lucae 16, quod dives in tormentis positus vidit Abraham et Lazarum in sinu ejus.
CO
Ad tertiam quaestionem dicendum est, sicut in littera dicitur, quod damnati ante diem judicii videbunt beatos in
gloria, non hoc modo quod gloria eorum qualis sit cognoscant; sed solum cognoscent eos esse in gloria quadam
inaestimabili; et ex hoc turbabuntur, tum propter invidiam, dolentes de felicitate bonorum, tum propter hoc quod
2297

