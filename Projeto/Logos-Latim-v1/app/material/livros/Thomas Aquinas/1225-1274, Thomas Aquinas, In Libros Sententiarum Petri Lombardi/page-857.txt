Praeterea, in nullo qui purus viator fuerit liberum arbitrium confirmatum ad justitiam comprobari potest: potentia
enim peccandi et potentia moriendi ex eodem passu currere videntur, ut non prius tollatur potentia peccandi
quam potentia moriendi.
Sed beata virgo etiam postquam salvatorem concepit, ante mortem suam pura viatrix fuit. Ergo in ea confirmatio
justitiae non fuit.
AG3
Item, videtur quod nec tunc penitus a fomite liberata fuerit. Est enim unus effectus fomitis ut infecti fomite
originalem culpam in prolem generando transfundant. Sed si per impossibile ponatur beatam virginem alium
post Christum ex carnali copula generasse, peccatum originale in illum transfudisset. Ergo in ea aliquo modo
post secundam sanctificationem fomes remansit. Sed confirmatio unius oppositorum non potest contingere
quamdiu aliquid de opposito remanet. Ergo beata virgo confirmata non fuit per secundam sanctificationem.
SC1
Sed contra, Ambrosius dicit in Lib. De virgin.
Beatae virginis: impossibile fuit uterum virginis, quem Dei filius inhabitando consecravit, alienae copulae coitu
incestari. Sed eadem ratione nec aliud peccatum in ea esse potuit. Ergo confirmata fuit.
SC2
Praeterea, ubi est plenitudo lucis, habilitas ad tenebram non remanet. Sed in conceptione Christi beata virgo tota
lumine plena fuit, concipiens illum qui est splendor gloriae patris, Heb. 1; unde dicitur Ezech. 44: ingressa est
gloria Domini templum, et resplenduit. Ergo post illam sanctificationem confirmata fuit.
CO
Ad tertiam quaestionem dicendum, quod in secunda sanctificatione et emundatio et confirmatio in bono
quodammodo consummata est secundum perfectionem viae; sed in assumptione ejus gloriosa consummata est
secundum perfectionem patriae; quod sic patet. In prima enim sanctificatione ablata fuit inclinatio fomitis
remanente essentia ejus. In secunda vero fuit extinctus ipse fomes per essentiam, remanentibus adhuc
poenalitatibus ex peccato causatis, a quibus plene liberata fuit per gloriam assumptionis. Similiter etiam est ex
parte altera. In prima sanctificatione gratia collata fuit ad bonum efficaciter liberum arbitrium inclinans, quamvis
non esset sufficiens ad tollendum flexibilitatem liberi arbitrii in malum, quam etiam homo in primo statu habuit.
In secunda vero sanctificatione gratia superaddita fuit, quae ita potentiam liberi arbitrii impleret ut in contrarium
flecti non posset, non quidem tollendo naturam libero arbitrio, sed defectum; sicut materia caeli ex eo quod
subsistit formae quae omnem privationem ab ea excludit, non est in potentia ad corruptionem. Sed in tertia
exaltatione ejus per gratiam perfectam in gloriam transeuntem fini conjuncta est, ex quo perfecta immobilitas
causatur.
RA1
Ad primum ergo contra hoc objectum dicendum, quod in prima sanctificatione consecuta est immunitatem a
peccato, non per gratiam confirmantem, sed per ligationem fomitis ad malum inclinantis, et per custodiam
divinae providentiae, sine qua, etiam fomite omnino extincto, peccare potuisset, sicut et Adam peccavit, nisi
esset in ea gratia consummata.
RA2
Ad secundum dicendum, quod potentia peccandi aufertur dupliciter. Vel per hoc quod liberum arbitrium ultimo
fini conjungitur, qui ipsum superimplet, ut nullus defectus in eo remaneat; et hoc fit per gloriam; unde in nullo
puro viatore sic peccandi potentia solvitur, ut cum ablatione potentiae peccandi tollatur potentia moriendi, nisi in
Christo, in quo dispensative remansit, ad opus redemptionis complendum. Alio modo aufertur per hoc quod
gratia tanta infunditur, quae omnem defectum tollat; et sic in beata virgine, quando concepit Dei filium, ablata
est peccandi potentia, quamvis in statu viae ipsa virgo remaneret.
RA3
Ad tertium dicendum, quod si per impossibile ponatur, beatam virginem post secundam sanctificationem alium
filium ex carnali copula concepisse, ille filius peccatum originale habuisset, non ex parte matris, sed ex parte
patris. Si vero ponatur illum patrem pari modo sanctificatum fuisse sicut beata virgo in sanctificatione secunda,
ille filius peccatum originale non habuisset. Vel dicendum secundum aliam opinionem, quod neque in secunda
sanctificatione fomes remotus fuit a beata virgine secundum quod est infectio naturae. Neque hoc prohibet
confirmationem ejus in bono: fomes enim confirmationi opponitur secundum quod est vitium personae, ad
concupiscentiam actualem inclinans.

|+d3.q2 Distinctio 3, Quaestio 2
|a0 Prologus
Deinde quaeritur de potentia generativa beatae virginis; et circa hoc quaeruntur duo: 1 utrum aliquid ad Christi
conceptionem active operata sit; 2 utrum generatio filii ex ea sit naturalis, vel miraculosa.
857

