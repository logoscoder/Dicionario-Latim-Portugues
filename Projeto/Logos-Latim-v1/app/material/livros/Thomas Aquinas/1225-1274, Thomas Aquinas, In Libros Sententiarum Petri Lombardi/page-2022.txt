|a1 Articulus 1: Utrum definitio consanguinitatis quam quidam ponunt, sit competens.
AG1
Ad primum sic proceditur. Videtur quod definitio consanguinitatis quam quidam ponunt, sit incompetens,
scilicet: consanguinitas est vinculum ab eodem stipite descendentium carnali propagatione contractum. Omnes
enim homines ab eodem stipite carnali propagatione descendunt, scilicet ab Adam. Si ergo recta esset praedicta
definitio consanguinitatis, omnes homines essent consanguinei ad invicem; quod falsum est.
AG2
Praeterea, vinculum non potest esse nisi aliquorum ad invicem convenientium, quia vinculum unit. Sed eorum
qui descendunt ab uno stipite, non est major convenientia ad invicem quam aliorum hominum, cum conveniant
specie, et differant numero, sicut et alii homines. Ergo consanguinitas non est aliquod vinculum.
AG3
Praeterea, carnalis propagatio, secundum Philosophum, fit de superfluo alimenti. Sed tale superfluum magis
habet convenientiam cum rebus comestis, cum quibus in substantia convenit, quam cum illo qui comedit. Cum
ergo non nascatur aliquod vinculum consanguinitatis ejus qui nascitur ex semine ad res comestas, nec ad
generantem ex carnali propagatione nascetur aliquod propinquitatis vinculum.
AG4
Praeterea, genes. 19, 14, Laban dixit ad Jacob: os meum et caro mea es, ratione cognationis quae erat inter eos.
Ergo talis propinquitas magis debet dici carnalitas quam consanguinitas.
AG5
Praeterea, carnalis propagatio communis est hominibus et animalibus. Sed in animalibus in carnali propagatione
non contrahitur consanguinitatis vinculum. Ergo nec in hominibus.
CO
Respondeo dicendum, quod secundum Philosophum in 8 ethic., omnis amicitia in aliqua communicatione
consistit; et quia amicitia ligatio sive unio quaedam est, ideo communicatio quae est amicitiae causa, vinculum
dicitur; et ideo secundum quamlibet communicationem denominantur aliqui quasi colligati ad invicem, sicut
dicuntur concives qui habent politicam communionem ad invicem, et commilitones qui conveniunt in militari
negotio; et eodem modo illi qui conveniunt naturali communicatione, dicuntur consanguinei; et ideo in praedicta
definitione ponitur quasi consanguinitatis genus vinculum; quasi subjectum, personae descendentes ab uno
stipite, quorum est hujusmodi vinculum, quasi principium carnalis propagatio.
RA1
Ad primum ergo dicendum, quod virtus activa non recipitur secundum eamdem perfectionem in instrumento
secundum quam est in principali agente; et quia omne movens motum est instrumentum, inde est quod virtus
primi motoris in aliquo genere per multa media deducta tandem deficit, et pervenitur ad aliquid quod est motum
tantum, et non movens. Virtus autem generantis movet non solum quantum ad id quod est speciei, sed etiam
quantum ad id quod est individui, ratione cujus filius assimilatur patri etiam in accidentalibus, non solum in
natura speciei; nec tamen individualis virtus patris ita perfecte in filio est sicut in patre erat, et adhuc in nepote
minus, et sic deinceps debilitatur; et inde est quod virtus illa quandoque deficit, ut ultra procedere non possit. Et
quia consanguinitas est inquantum multi communicant in tali virtute ex uno in multos per propagationem
deducta, paulatim se consanguinitas dirimit, ut Isidorus dicit; et ideo non oportet accipere stipitem remotum in
definitione consanguinitatis, sed propinquum, cujus virtus adhuc manet in illis qui ex eo propagantur.
RA2
Ad secundum dicendum, quod jam patet ex dictis quod non solum conveniunt consanguinei in natura speciei, sed
etiam in virtute propria ipsius individui ex uno in multos traducta, ex qua contingit quandoque quod filius non
solum assimilatur patri, sed avo, vel remotis parentibus, ut dicitur in 18 de animalibus.
RA3
Ad tertium dicendum, quod convenientia magis attenditur secundum formam, secundum quam aliquis est actu,
quam secundum materiam, secundum quam est in potentia; quod patet in hoc quod carbo magis convenit cum
igne quam cum arbore unde abscissum est lignum; et similiter alimentum quod jam conversum est in speciem
nutriti per virtutem nutritivam, magis convenit cum ipso nutrito quam cum illa re unde sumptum est
nutrimentum. Ratio autem procederet secundum opinionem illorum qui dicebant, quod tota natura rei est materia,
et quod formae omnes sunt accidentia; quod falsum est.
RA4
Ad quartum dicendum, quod illud quod proxime convertitur in semen, est sanguis, ut probatur in 15 de
animalibus; et propter hoc, vinculum quod ex propagatione carnali contrahitur, convenientius dicitur
consanguinitas quam carnalitas; et quod aliquando unus consanguineus dicitur esse caro alterius, hoc est
inquantum sanguis qui in semen viri aut menstruum convertitur, est potentia caro et Os.
RA5
Ad quintum dicendum, quod quidam dicunt, quod ideo consanguinitatis vinculum contrahitur inter homines ex
carnali propagatione, et non inter alia animalia, quia quidquid est de humanae naturae veritate in omnibus

2022

