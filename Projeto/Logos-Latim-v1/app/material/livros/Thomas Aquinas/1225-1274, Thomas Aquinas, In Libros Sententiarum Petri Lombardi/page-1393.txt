Praeterea, in definitione instrumenti debet poni illud ad quod est. Sed baptismus, sicut et alia sacramenta, ut
prius dictum est, sunt instrumenta sanctificationis. Ergo cum in definitione ejus nulla mentio fiat de
sanctificatione, videtur inconvenienter esse assignata.
CO
Respondeo ad primam quaestionem dicendum, quod secundum doctrinam Philosophi in Lib. 2 posteriorum,
triplex est genus definitionis. Quaedam enim sunt definitiones materiales, quas dicimus demonstrationis
conclusiones: quaedam formales, quae sunt principia demonstrationis: quaedam materiales et formales simul,
quae sunt demonstrationes positione differentes: quia habent medium demonstrationis, inquantum continent
definitionem formalem, et conclusionem, inquantum continent materialem; sed deest solus ordo terminorum.
Quia autem omne completivum quodammodo formale est respectu ejus quod completur, ideo definitio formalis
non dicitur quae solum continet formam, sed illa quae continet hoc quod est completivum respectu alterius. Et
quia in causis est talis ordo quod materia completur per formam, et forma per efficientem, et efficiens per finem;
ideo definitio quandoque materialis dicitur, quae comprehendit tantum materiam rei, formalis autem quae
comprehendit formam; sicut, ira est accensio sanguinis circa cor, dicitur materialis definitio; et, ira est appetitus
in vindictam, dicitur formalis.
Quandoque autem materialis comprehendit formam et materiam; sed formalis causam efficientem, sicut haec
dicitur materialis: tonitruum est continuus sonus in nubibus; haec autem formalis: tonitruum est extinctio ignis in
nube. Quandoque autem definitio materialis comprehendit materiam et formam et efficientem, formalis autem
finem: sicut, domus est coopertorium factum ex lapidibus et lignis per talem modum et talem artem, est definitio
materialis respectu hujus: domus est cooperimentum prohibens nos a frigoribus et caumatibus; et hoc praecipue
accidit in instrumentis, quia in eis quasi tota ratio speciei a fine sumitur. Et quia baptismus, cum sit
sacramentum, quoddam instrumentum est; ideo definitio materialis ejus erit quae comprehendit materiam et
formam ejus et efficientem; et formalis quae comprehendit finem; et sic definitio quam Magister in littera ponit,
est materialis.
Continet enim materiam in hoc quod dicit: ablutio exterior; et innuit efficientem in hoc quod dicit, facta; et ponit
formam in hoc quod dicit, sub forma verborum praescripta. Et sciendum, quod Augustinus, ponit eamdem
definitionem, quamvis sub aliis verbis; dicit enim: baptismus est tinctio in aqua verbo vitae sanctificata.
RA1
Ad primum ergo dicendum, quod in sacramento baptismi sunt tria. Aliquid quod est sacramentum tantum, sicut
aqua quae exterius fluit et transfluit, et non manet; et aliquid quod est sacramentum et res, et hoc semper manet,
scilicet character; et aliquid quod est res tantum, quod quandoque manet quandoque transit, scilicet gratia.
Magister ergo hic definit baptismum quantum ad id quod est sacramentum tantum, quia intendit ipsum
materialiter definire.
RA2
Ad secundum dicendum, quod sacramentum novae legis est signum et causa gratiae; unde secundum hoc est
sacramentum, secundum quod habet significare, et causare. Aqua autem non habet significare et causare
effectum baptismi, nisi secundum quod est abluens. Unde essentialiter baptismus est ipsa ablutio: quia ad
ablutionem interiorem causandam institutus est, quam significando causat ipsa exterior ablutio: sed aqua est
materia ejus remota, et ablutio ipsa est materiale baptismi; sed verbum vitae est forma completiva sacramenti.
Augustinus autem et Magister definiunt baptismum per materiam proximam, quae praedicatur proprie de
baptismo, sicut materia de artificialibus, ut phiala est argentum; sed Hugo definivit per materiam remotam, quae
non ita proprie praedicatur, nisi per causam remotam.
RA3
Ad tertium dicendum, quod baptismus, inquantum est sacramentum, est in genere signi vel causae; et in hoc
genere constituitur per formam verborum, a qua habet significationem et efficaciam sacramentalem.
Sicut autem artificialia non ponuntur in genere ex forma simpliciter, sed ex materia (non enim dicimus quod
domus sit in genere qualitatis nisi inquantum artificiale figuratum, sed dicitur esse in genere substantiae), ita
etiam est de sacramentis. Baptismus enim simpliciter est in genere ablutionis; sed secundum quid, scilicet
inquantum est sacramentum, est in genere relationis.
RA4
Ad quartum dicendum, quod finis ad quem est sacramentum, est ultimum formale ipsius, a quo sumitur formalis
definitio. Magister autem non intendit hic definire baptismum formaliter, sed materialiter; et ideo
sanctificationem praetermisit.
Articulus 1B
AG1
Ulterius. Videtur quod etiam inconvenienter assignetur definitio Hugonis, quae talis est: baptismus est aqua
diluendis criminibus sanctificata per verbum Dei. Nihil enim fit in seipso. Sed baptismus in aqua fit. Ergo
baptismus non est aqua.
AG2
1393

