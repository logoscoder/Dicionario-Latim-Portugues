Praeterea, sacramenta quae habent formam, sub eisdem verbis apud omnes perficiuntur. Sed sacramentum
confirmationis non perficitur eisdem verbis apud omnes. Dicunt enim quidam: consigno te signo crucis, et
confirmo te chrismate salutis in nomine patris et filii et spiritus sancti.
Quidam autem dicunt: chrismate sanctificationis.
Ergo hoc sacramentum non habet aliquam formam.
SC1
Sed contra est quod Magister dixit in 1 dist., quod duo sunt in quibus sacramenta consistunt, verbum, et res.
Verba autem ad formam pertinent.
SC2
Praeterea, Augustinus dicit: accedit verbum ad elementum, et fit sacramentum.
CO
Respondeo dicendum ad primam quaestionem, quod ministri sacramentorum operantur in sacramentis
benedicendo et sanctificando; et ideo secundum quod ad aliquod sacramentum requiritur minister, ita requiritur
forma qua minister sacramentum dispensat.
RA1
Ad primum ergo dicendum, quod, sicut dictum est, illa manus impositio quam Dominus pueris exhibebat, non
erat proprie sacramentum confirmationis, quod non conveniebat exhiberi ante ipsius glorificationem; sed vel erat
signum quoddam futurae confirmationis, vel erat talis manus impositio, qualis fit in catechismo et exorcismo. Si
tamen Dominus confirmasset sine forma vel materia, non esset inconveniens; quia ipse habebat excellentiae
potestatem in sacramentis, qui poterat effectum sacramenti sine sacramentalibus praebere; quod non est de aliis.
RA2
Ad secundum dicendum, quod quidam dicunt quod apostoli propter dignitatem et auctoritatem ipsorum
confirmabant sine materia et forma per solam manus impositionem. Sed hoc non videtur bene dictum: quia
quantumcumque ipsi essent magnae auctoritatis, tamen potestatem excellentiae in sacramentis dispensandis non
habebant. Et ideo dicendum, quod apostoli aliqua forma utebantur, quamvis non sit scripta. Multa enim apostoli
servabant in sacramentorum dispensatione quae nolebant divulgari propter irrisionem gentilium evitandam, sicut
patet per apostolum, qui dicit 1 corinth. 11, 34: cetera, cum venero, disponam; et loquitur de celebratione
sacramenti eucharistiae; et hoc est etiam quod dionysius dicit in fine Eccl. Hier.: consummativas autem
invocationes, idest verba quibus perficiuntur sacramenta, non est justum Scripturas interpretantibus, neque
mysticum earum, aut in ipsis operatas ex Deo virtutes, ex occulto ad commune adducere; sed, ut nostra sacra
traditio habet, sine pompa, idest occulte, eas edocere etc.. Ex quibus verbis tria possumus accipere. Primo, quia
apostoli in sacramentis utebantur forma verborum certa, quia ipse alibi in eodem Lib. Dicit, quod tradit ritum
sacramentorum sicut apostoli docebant. Secundo, quod in occulto tradebantur hujusmodi sacramentalia in
primitiva ecclesia. Tertio, quod in ipsis verbis est aliqua virtus, quod quidam negant.
RA3
Ad tertium dicendum, quod variatio formae in his quae non sunt de essentia formae, potest tolerari secundum
diversas ecclesiarum consuetudines, dummodo substantia formae apud omnes servetur.
Hoc autem quod a quibusdam dicitur, chrismate salutis, vel sanctificationis, quasi in unum redit; et ideo per hoc
non removetur quin hoc sacramentum habeat determinatam formam.
Articulus 3B
AG1
Ulterius. Videtur quod illa forma verborum non sit competens. In quolibet enim sacramento exigitur intentio.
Sed ad designandum intentionem in forma baptismi exprimitur persona baptizans hoc pronomine ego. Ergo et in
forma confirmationis hoc pronomen ego apponi debet.
AG2
Praeterea, consignatio videtur ad characteris impressionem pertinere. Sed characterem non imprimit minister
magis hic quam in baptismo. Cum ergo in baptismo nulla fiat mentio de consignatione in forma, nec hic fieri
deberet de ipsa mentio.
AG3
Praeterea, per baptismum homo maxime configuratur passioni Christi. Sed in forma baptismi non fit mentio
aliqua de Christi passione. Ergo nec in forma ista deberet fieri mentio de cruce.
AG4
Praeterea, sicut confirmatio habet formam determinatam, ita et baptismus. Sed in baptismi forma non fit mentio
de materia ipsius: non enim dicitur: baptizo te aqua. Ergo nec hic deberet fieri mentio de chrismate.
AG5
Praeterea, forma est de essentia sacramenti: quia multi accipiunt sacramentum qui non accipiunt rem sacramenti.
Ergo non debet res sacramenti poni in forma, sicut hic ponitur, chrismate salutis.
CO

1466

