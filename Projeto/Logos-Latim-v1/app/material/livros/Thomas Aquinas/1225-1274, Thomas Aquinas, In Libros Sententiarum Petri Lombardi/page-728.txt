Ad quintum dicendum, quod per actus exteriores manifestantur interiores, sicut causae per effectus; unde sicut
effectus participant similitudinem suarum causarum quantum possunt; ita etiam actus exteriores rationem culpae
consequuntur, quae primo in actibus interioribus invenitur.
|a5 Articulus 5: Utrum potentiae animae aliqualiter corrumpantur per peccatum.
AG1
Ad quintum sic proceditur. Videtur quod per peccatum nulla corruptio in potentiis animae fiat. Primo per illud
quod dicit dionysius, quod data naturalia in Angelis peccantibus integra manent. Sed quod corrumpitur, non est
integrum. Cum ergo peccatum hominis non sit majus peccato Angeli, videtur quod etiam in nobis nulla corruptio
potentiarum naturalium per peccatum fiat.
AG2
Praeterea, illud quod corrumpitur, non manet idem specie. Sed homo post peccatum est idem specie qui et ante
peccatum fuit. Ergo per peccatum in nullo corrumpitur.
AG3
Praeterea, nihil corrumpitur nisi per suum contrarium. Sed, ut in 1 physic. Dicitur, subjectum neutri oppositorum
contrarium est. Cum ergo potentia animae sit subjectum culpae et virtutis, videtur quod per culpam non
corrumpatur.
AG4
Praeterea, nihil agit ad sui corruptionem.
Sed causa peccati est ipsa anima per potentiam naturalem. Ergo peccatum non corrumpit potentiam naturalem
animae.
AG5
Praeterea, nulla potentia corrumpitur per hoc quod in actum reducitur. Sed potentia naturalis peccando reducitur
in aliquem actum in quem erat in potentia. Ergo per peccatum non corrumpitur, sed perficitur.
AG6
Praeterea, si per peccatum anima corrumpitur, aut ergo quantum ad esse primum, aut quantum ad esse
secundum. Non quantum ad esse primum, quia sic statim homo peccando esse desineret.
Si quantum ad esse secundum, hoc totum tollitur per primum peccatum, quod gratiam subtrahit: ergo sequens
peccatum nihil in anima corrumpit; et sic non erit commune omni peccato corrumpere naturales potentias
animae.
SC1
Sed contra, nihil efficitur aliud nisi per hoc quod corruptum est. Sed in 9 ethic. Dicit Philosophus, quod homo
per actum vitii efficitur non solum alter, sed alius. Ergo peccatum naturam animae corrumpit.
SC2
Praeterea, perfectioni opponitur corruptio. Sed Philosophus dicit, quod homo acquirens virtutem non dicitur
alterari, sed perfici. Ergo cum peccatum virtuti opponatur, videtur quod homo peccando non alteretur, sed magis
corrumpatur.
CO
Respondeo dicendum, quod quando aliquid est in potentia ad diversa, hoc contingit dupliciter. Uno modo sic
quod utrumque eorum ad quod est in potentia, aequaliter sit debitum ei et perfectivum naturae ipsius; sicut patet
in corpore caelesti, in quo renovantur diversi situs, quorum unus non est sibi magis debitus quam alius; et ideo
quando acquirit aliquem situm de illis pluribus, non simpliciter dicitur perfici, nec quando amittit, corrumpi: quia
amittendo unum, acquirit alium aequivalentem: et ideo in tali amissione non est malum: quia supra orbem lunae
malum consistens in defectu naturali, esse non potest: et quasi simile est in corpore, quod est potentia album et
nigrum; et ideo in acquisitione et amissione talium, proprie est transmutatio, non autem simpliciter perfectio vel
corruptio. Alio modo sic quod alterum eorum simpliciter est debitum ei quod est in potentia ad utrumque, et
alterum est indebitum ei: et tunc acquisitio illius quod est debitum sibi dicitur perfectio ejus, et amissio dicitur
corruptio. Verbi gratia, potentia animae est in potentia ad habitum virtutis et vitii: sed habitus virtutis est debitus
sibi, quia per eum ordinatur in finem proprium; habitus autem vitiosus est indebitus sibi, quia per eum discedit a
rectitudine finis proprii; et ideo quando aliquis acquirit virtutem, non dicitur simpliciter esse alteratus, sed magis
perfectus, ut in 7 physic.
Dicitur; et e contra quando habitus vitii in eo acquiritur, dicitur corrumpi, quasi mutatus ab eo quod est sibi
conveniens secundum naturam, in id quod est sibi non conveniens, ut quodammodo in aliam naturam transeat:
quia in conditionem et proprietatem alterius naturae mutatur; sicut qui iracundus efficitur, transit in proprietatem
canis; et ideo boetius dicit, quod homines dum peccant, naturam hominis quodammodo amittunt, et sic quaedam
bruta animalia fiunt. Homo enim, est illud quod est, per rationem; ultima vero perfectio in brutis est secundum
partem sensibilem; unde quando homo ab eo quod est conveniens secundum rationem, transit in id quod parti
sensitivae convenit, mutatur a conditione humana in conditionem brutalem; et per hunc modum peccatum vel
culpa, quod in actu consistit, dicitur corrumpere animam vel potentias, secundum scilicet quod pervertit eam ab
ordine rationis per quem in debitum finem dirigebatur.
728

