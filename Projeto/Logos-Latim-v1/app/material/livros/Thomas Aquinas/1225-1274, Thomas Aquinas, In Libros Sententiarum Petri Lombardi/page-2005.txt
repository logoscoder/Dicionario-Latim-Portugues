ejicitur, aut saltem in via retardatur; quod non potest esse sine mortali vel veniali peccato. Activum etiam
scandalum semper est peccatum, quia scandalum activum semper est aliquid, quantum est de se, quod natum est
inducere alterum ad peccandum; et tale semper aliquam inordinationem habet vel ex genere actus, vel saltem ex
circumstantiis personae, loci et temporis; et ideo semper est peccatum. Sed quandoque scandalum activum potest
esse sine peccato alicujus scandalum patientis; quando scilicet aliquis, quantum est de se, dat occasionem ruinae,
sed alius non ruit; quandoque etiam e converso est scandalum passivum sine peccato alicujus facientis
scandalum, ut quando aliquis sibi sumit occasionem ruinae ex eo quod ab altero non inordinate fit.
RA1
Ad primum ergo dicendum, quod duplex est necessitas. Una absoluta; sive aliquid sit necessarium per se ipsum,
sicut necessarium est Deum esse; sive ex coactione alicujus causae exterioris, sicut violentum dicitur
necessarium; et sic non est necessarium scandala evenire. Alia est necessitas conditionata, quae non repugnat
voluntario; et sic necesse est scandala evenire necessitate conditionata ex tribus. Primo ex ipsa praescientia et
praedestinatione divina, sicut dicimus: necesse est hoc esse, si Deus praevidit; et talis necessitas non repugnat
libertatis arbitrio; unde super hunc locum dicit chrysostomus: cum dicitur, necesse, non spontaneum potestatis
destruit, neque libertatem electionis. Non igitur praedictio ejus scandala inducit, neque quia praedixit, hoc fit; sed
quia futurum erat, propter hoc praedixit. Secundo ex inclinatione fomitis, sicut etiam dicimus quod necesse est
peccare venialiter, quamvis sit possibile singula venialia peccata vitare. Tertio ex utilitate consequente, quam
Deus ex scandalis elicit, sicut omnia utilia dicuntur necessaria.
RA2
Ad secundum dicendum, quod secundum illam Glossam videtur quod Petrus non peccaverit volens passionem
Christi impediri: quia passio Christi poterat et placere laudabiliter et displicere secundum diversa; et tunc
scandalum sumitur large pro quolibet impedimento alicui praestito in via aliqua quam prosequi intendit.
RA3
Ad tertium dicendum, quod per se loquendo, scandalum activum est majus peccatum quam passivum, quia in
unoquoque genere causa est potior effectu: tamen aliquando potest esse majus passivum quam activum, quando
aliquis majoris ruinae occasionem sumit quam sibi detur; sicut etiam quandoque est passivum peccatum sine
peccato agentis.
Quod autem Hieronymus dicit, intelligendum est quantum ad genus peccati, et non quantum ad quantitatem
reatus; et tamen alia propositio falsa est, scilicet quod scandalum passivum non sit peccatum: quia ipsa impactio
spiritualis quoddam peccatum est, inquantum est quaedam retardatio a via Dei; et quamvis dicatur passivum
scandalum, non tamen est omnino passio, sed quaedam actio.
Quia enim non potest sufficiens peccandi causa ab exteriori praeberi alicui, quasi cogens ipsum ad peccandum;
ille qui scandalizatur, cooperatur agenti, et ideo peccat.
Articulus 2B
AG1
Ulterius. Videtur quod non sit speciale peccatum.
Quia secundum Philosophum in 5 ethic., omnis specialis injustificatio quandoque invenitur separata ab omnibus
aliis injustificationibus.
Sed scandalum non invenitur separatum ab aliis peccatis, quia semper est dictum vel factum minus rectum. Ergo
non est speciale peccatum.
AG2
Praeterea, secundum quodlibet genus peccati contingit aliquod dictum vel factum minus rectum praebens
occasionem ruinae. Sed haec est definitio scandali. Ergo scandalum non est aliquod speciale peccatum.
AG3
Praeterea, quicumque peccat coram alio, scandalizat. Sed coram alio peccare non addit supra peccatum
simpliciter aliquam differentiam specificam, sed circumstantiam quamdam, sicut nec occulte peccare. Ergo
scandalum non est speciale peccatum.
AG4
Praeterea, agens proportionatur patienti. Sed scandalum passivum non est speciale peccatum: quia quocumque
peccato aliquis ruat exemplo alterius, scandalum pati dicitur. Ergo nec scandalum activum est speciale peccatum.
SC1
Sed contra, contingit peccare in se, in Deum, et in proximum. Sed scandalum est peccatum in proximum. Ergo
est in speciali genere peccati.
SC2
Praeterea, malum dicitur aliquid quia nocet, secundum Augustinum.
Sed scandalum habet specialem rationem nocumenti.
Ergo est speciale peccatum.
CO

2005

