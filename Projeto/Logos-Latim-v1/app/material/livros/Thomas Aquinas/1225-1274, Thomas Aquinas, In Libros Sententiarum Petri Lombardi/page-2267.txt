Ad secundum dicendum, quod fruitio respondet spei, inquantum includit comprehensionem, quae spei succedet:
quod enim speratur, nondum habetur; et ideo spes quodammodo affligit propter distantiam amati; et propter hoc
in patria non remanet, sed succedit ei comprehensio.
RA3
Ad tertium dicendum, quod fruitio, secundum quod comprehensionem includit, distinguitur a visione et
dilectione; alio tamen modo quam dilectio a visione; dilectio enim et visio diversos habitus nominant, quorum
unus pertinet ad intellectum, alter vero ad affectum; sed comprehensio vel fruitio, secundum quod ponitur pro
comprehensione, non importat alium habitum ab illis duobus, sed importat remotionem, ex quibus efficiebatur ut
non posset mens Deo praesentialiter conjungi; et hoc quidem fit per hoc quod ipse habitus gloriae animam ab
omni defectu liberat, sicut quod facit eam sufficientem ad cognoscendum sine phantasmatibus, et ad
praedominandum corpori, et alia hujusmodi, per quae excluduntur impedimenta, quibus fit ut nunc peregrinemur
a Domino.
RA4
Ad quartum patet responsio ex dictis.
RA5
Ad quintum dicendum, quod proprie dotes sunt immediata principia illius operationis in qua perfecta beatitudo
consistit, per quam anima Christo conjungitur: illa autem quae Anselmus enumerat, non sunt hujusmodi, sed sunt
qualitercumque beatitudinem concomitantia vel consequentia, non solum in comparatione ad sponsum, ad quem
sola sapientia inter enumerata ab eo pertinet; sed etiam in comparatione ad alios vel pares, ad quos pertinet
amicitia quantum ad unionem affectuum, et concordia quantum ad consensum in agendis; vel ad inferiores ad
quos pertinet et potestas, secundum quod a superioribus inferiora disponuntur, et honor secundum id quod ab
inferioribus superioribus exhibetur; et etiam per comparationem ad seipsum, ad quod pertinet securitas quantum
ad remotionem mali, et gaudium quantum ad adeptionem boni.
RA6
Ad sextum dicendum, quod laus quae ab Augustino ponitur tertium eorum quae in patria erunt, non est dispositio
ad beatitudinem, sed magis beatitudinem consequens: ex hoc enim ipso quod anima Deo conjungitur in qua
beatitudo consistit, sequitur quod in laudem prorumpat, unde laus non habet rationem dotis.
RA7
Ad septimum dicendum, quod illa quinque quae enumerat boetius, sunt quaedam beatitudinis conditiones, non
autem dispositiones ad beatitudinis actum, eo quod beatitudo ratione perfectionis suae sola et singulariter habet
per seipsam quidquid ab hominibus in diversis rebus quaeritur, ut patet etiam per Philosophum in 1 et 10 ethic.;
et secundum hoc boetius ostendit illa quinque in vera beatitudine esse: quia haec sunt quae ab hominibus in
temporali felicitate quaeruntur, quae vel pertinent ad immunitatem a malo, sicut securitas; vel ad consecutionem
boni vel convenientis, sicut jucunditas; vel perfecti, sicut sufficientia; vel ad manifestationem boni, sicut
celebritas, inquantum bonum unius est in notitia multorum; et reverentia, inquantum illius notitiae vel boni
signum aliquod exhibetur: reverentia enim consistit in exhibitione honoris qui est testimonium virtutis. Unde
patet quod ista quinque non debent dici dotes, sed quaedam beatitudinis conditiones.
Articulus 5B
AG1
Ulterius. Videtur quod non sunt ponendae aliquae dotes in corpore praeter dotes animae. Dotes enim ordinantur
ad conjunctionem spiritualem, in qua beatitudo consistit, ut dictum est. Sed ea quae sunt in corpore, non
inclinant ad hujusmodi conjunctionem: quia operationes mentis, per quam anima Deo conjungitur, non
exercentur organis corporalibus.
Ergo non sunt ponendae aliquae dotes corporis.
AG2
Praeterea, homini debetur dos et beatitudo secundum quod est ad imaginem Dei. Sed homo non est ad imaginem
secundum corpus, sed secundum animam, ut patet per Augustinum in lib.
De Trinit.. Ergo corpori non debentur dotes.
AG3
Praeterea, vires inferiores animae sensitivae et vegetativae sunt perfectiores quam ipsum corpus.
Sed non assignantur aliquae dotes respondentes viribus inferioribus animae. Ergo non debent aliquae dotes
assignari, corpori respondentes.
SC1
Sed contra, dotes debentur beatis secundum quod Christo conformantur. Sed homines non solum conformantur
Christo secundum animam, sed etiam secundum corpus. Ergo etiam dotes corpori debentur.
SC2
Praeterea, hoc idem apparet ex definitione dotis supra posita, quae talis est: dos est ornatus animae, et corporis
etc..
CO
2267

