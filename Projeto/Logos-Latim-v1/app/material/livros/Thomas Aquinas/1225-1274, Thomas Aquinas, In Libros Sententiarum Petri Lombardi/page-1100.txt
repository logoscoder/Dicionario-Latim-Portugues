Ad primum ergo dicendum, quod quia sensus non habet se ad multa, sed determinate unum accipit, quia non
confert; ideo determinatio potentiae, etiam superioris, a sensu denominatur, sed differenter: quia determinatio
cogitationis ad aliquid, dicitur assensus, quia aliquid non praecedit; determinatio autem voluntatis ad unum,
dicitur consensus, quia cogitationem praesupponit, cum qua simul sentit, dum in illud tendit quod ratio bonum
esse judicat. Et ideo consentire dicitur voluntatis, sed assentire intellectus.
RA2
Ad secundum dicendum, quod per hoc quod dicit Damascenus, quod fides est non inquisitivus assensus,
excluditur inquisitio rationis intellectum terminantis, non inquisitio voluntatem inclinans: et ex hoc ipso quod
intellectus terminatus non est, remanet motus intellectui, inquantum naturaliter tendit in sui determinationem.
Unde fides consistit media inter duas cogitationes: quarum una voluntatem inclinat ad credendum, et haec
praecedit fidem; illa vero tendit ad intellectum eorum quae jam credit: et haec est simul cum assensu fidei; unde
dicitur Isaiae 7, 9: si non credideritis, non intelligetis.
RA3
Ad tertium dicendum, quod illa potentia quae a philosophis dicitur cogitativa, est in confinio sensitivae et
intellectivae partis, ubi pars sensitiva intellectivam attingit. Habet enim aliquid a parte sensitiva, scilicet quod
consideret formas particulares; et habet aliquid ab intellectiva, scilicet quod conferat; unde et in solis hominibus
est. Et quia pars sensitiva notior est quam intellectiva, ideo sicut determinatio intellectivae partis a sensu
denominatur, ut dictum est, ita collatio omnis intellectus a cogitatione nominatur.
RA4
Ad quartum dicendum, quod jam patet ex dictis quod illa assignatio soli credenti convenit.
Articulus 2B
AG1
Ulterius. Videtur quod inconvenienter multiplicetur credere, secundum quod est actus fidei.
Unius enim habitus unus est actus, ex quo habitus per actus discernuntur. Sed fides est unus habitus.
Ergo tantum unus actus debet assignari.
AG2
Praeterea, de eo quod demonstratur, non est fides, sed scientia: quia quod demonstratur, non est non apparens.
Sed Deum esse, demonstrative probatur etiam a philosophis. Ergo actus fidei non est credere Deum esse.
AG3
Praeterea, in actu fidei discernitur fidelis ab infideli. Sed nullus est ita infidelis quin credat quod Deus non
loquitur nisi verum. Ergo credere vera esse quae Deus loquitur, non est actus fidei; sed magis credere vera esse
quae nuntius Dei loquitur: et sic credere homini magis est actus fidei quam credere Deo.
AG4
Praeterea, fides et caritas sunt virtutes distinctae.
Sed amare Deum est actus caritatis. Ergo credendo amare non est actus fidei.
AG5
Praeterea, per hoc quod homo Deum amat, in eum tendit et adhaeret ei, et membris ejus incorporatur.
Ergo videtur quod superflue ponatur ista verborum inculcatio.
CO
Ad secundam quaestionem dicendum, quod sicut ex praedictis patet, actus credentis ex tribus dependet, scilicet
ex intellectu, qui terminatur ad unum; ex voluntate, quae determinat intellectum per suum imperium; et ex
ratione, quae inclinat voluntatem: et secundum hoc tres actus assignantur fidei. Ex hoc enim quod intellectus
terminatur ad unum, actus fidei est credere Deum, quia objectum fidei est Deus secundum quod in se
consideratur, vel aliquid circa ipsum, vel ab ipso. Ex hoc vero quod intellectus determinatur a voluntate,
secundum hoc actus fidei est credere in Deum, idest amando in eum tendere: est enim voluntatis amare.
Secundum autem quod ratio voluntatem inclinat ad actus fidei, est credere Deo: ratio enim qua voluntas
inclinatur ad assentiendum his quae non videt, est quia Deus ea dicit: sicut homo in his quae non videt, credit
testimonio alicujus boni viri qui videt ea quae ipse non videt.
RA1
Ad primum ergo dicendum, quod per omnia praedicta non nominatur nisi unus completus actus fidei; sed ex
diversis quae in fide inveniuntur diversimode nominatur: illo enim actu quo credit in Deum, credit Deo, et credit
Deum.
RA2
Ad secundum dicendum, quod quamvis Deum esse, simpliciter possit demonstrari; tamen Deum esse trinum et
unum, et alia hujusmodi, quae fides in Deo credit, non possunt demonstrari; secundum quae est actus fidei
credere Deum.
RA3
Ad tertium dicendum, quod fidelis credit homini non inquantum homo, sed inquantum Deus in eo loquitur, quod
ex certis experimentis colligere potest: infidelis autem non credit Deo in homine loquenti.
1100

