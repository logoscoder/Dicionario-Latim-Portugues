Bonorum, illi subintelligi volunt. Ista responsio nulla est: quia non minus est verum quod omne ens est a primo
ente, quam quod omne bonum est a primo bono; unde in quocumque invenitur natura entis, invenitur natura
boni; et ideo oportet ens absolute a Deo esse.
Iniquitas quippe ipsa non est substantia. Hic accipit Augustinus substantiam non prout significat rem primi
praedicamenti, sed prout significat essentiam rei in quocumque genere existentis.
Iniquitas enim ex parte defectus, unde iniquitatis rationem habet, essentia caret. Si autem acciperet substantiam
secundum quod significat praedicamentum primum, aequaliter verum esset quod justitia non est substantia, sicut
quod iniquitas non est substantia.

|+d38.q1 Distinctio 38, Quaestio 1
|a0 Prologus
Postquam determinavit de actibus in quibus peccatum consistit in generali, inquirens, utrum inquantum sunt
actus, sint boni, et a Deo, hic determinat de ipsis actibus in speciali: et quia peccatum consistit in actu interiori et
etiam exteriori; ideo dividitur haec pars in duas: in prima determinat de actu interiori voluntatis; in secunda de
actu exteriori, 40 distinct.. Post haec de actibus adjiciendum videtur. Prima in duas: in prima determinat de actu
voluntatis, ostendens unde in eo sit rectitudo et peccatum, quia ex fine; in secunda inquirit quomodo in voluntate
possit esse vitium, 39 distinct.: hic oritur quaestio satis necessaria. Prima in duas: in prima ostendit quod
rectitudo voluntatis est ex intentione finis; in secunda determinat de voluntate per comparationem ad intentionem
et finem, ibi: solet quaeri quid distet inter voluntatem, et intentionem ac finem.
Prima in duas: in prima ostendit quod bonarum voluntatum est unus finis, ex quo rectitudinem habent; in
secunda inquirit, utrum ille unus finis sit tantum rectarum voluntatum finis, an etiam possint esse alii fines, ibi:
sed quaeritur, utrum omnes bonae voluntates unum tantum habeant finem. Circa primum duo facit: primo ponit
quod caritas est finis bonarum voluntatum; secundo ostendit quod cum hoc fine Deus est finis, ibi: qui vero
caritatem sibi ponit finem, Deum sibi ponit finem.
Sed quaeritur, utrum omnes bonae voluntates unum tantum habeant finem. Hic inquirit, utrum possint esse plures
fines rectarum voluntatum; et dividitur in tres: in prima determinat veritatem; in secunda ponit objectionem in
contrarium, ibi: verumtamen huic sententiae, qua dictum est, fidelium quasdam rectas voluntates diversos fines
sortiri et tamen ad unum referri, videtur obviare quod alibi Augustinus admonet; in tertia determinat eam, ibi:
haec autem non sibi repugnare animadvertit etc..
Solet etiam quaeri, quid distet inter voluntatem et intentionem et finem. Hic determinat de voluntate per
comparationem ad intentionem et finem.
Circa hoc duo facit: primo ponit dictam comparationem; secundo inquirit etiam utrum intentio possit dici
voluntas, et an intentio sit idem actus cum ea voluntate quae communiter voluntas dicitur, ibi: sed quaeritur
utrum et intentio talis sit voluntas.
Hic quinque quaeruntur: 1 utrum omnium rectarum voluntatum sit tantum unus finis; 2 quis sit ille; 3 quid est
intentio; 4 si sit eadem voluntas quae est de fine (quae dicitur intentio) et quae de his quae sunt ad finem, quae
communiter voluntas dicitur; 5 si ex fine voluntas habet bonitatem.
|a1 Articulus 1: Utrum sit tantum unus finis rectarum voluntatum.
AG1
Ad primum sic proceditur. Videtur quod rectarum voluntatum non sit tantum unus finis.
Caritas enim qua Deum diligimus, Deus non est, ut in 1 libro, dist. 17, qu. 1, art. 1, ostensum est. Sed rectarum
voluntatum finis est Deus, et etiam caritas, ut in littera ostenditur. Duae ergo rectae voluntates non in unum
finem tendunt.
AG2
Praeterea, ubi invenitur gradus in referendo res ad finem, ibi non est unus finis. Sed in tribus personis invenitur
gradus dum consideratur relatio rerum ad finem; unde Hilarius dicit: caput omnium filius est; caput autem filii
Deus est; et ad unum Deum omnia hoc gradu referuntur.
Cum igitur unaquaeque trium personarum rectarum voluntatum sit finis, ut in littera dicitur, videtur quod rectae
voluntates in plures fines tendant.
AG3
Praeterea, sicut res naturales habent speciem a forma, ita morales habent speciem a fine; unde et secundum finem
rectae vel pravae sunt, ut in littera dicitur. Sed rerum naturalium non est una forma. Ergo nec actuum Moralium
erit unus finis, ad quem dirigi debeant.
AG4
Praeterea, illud est finis actionis propter quod actio fit. Sed unusquisque agens cogitat in agendo de eo propter
quod agit. Cum igitur multi rectas actiones agentes actu de Deo non cogitent, videtur quod non omnium rectarum
747

