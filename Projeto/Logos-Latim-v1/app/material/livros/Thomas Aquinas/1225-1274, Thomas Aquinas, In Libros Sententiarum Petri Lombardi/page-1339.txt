Postquam determinavit Magister de praeceptis Decalogi quae respiciunt opus exterius et locutionem, hic ponit
duo ultima praecepta quae respiciunt concupiscentiam cordis; et circa hoc tria facit: primo enumerat ipsa
praecepta; secundo movet quaestiones circa ea, ibi: sed videtur praeceptum de non concupiscendis rebus proximi
unum cum eo esse quo dicitur: non furaberis; tertio recapitulat quod dixerat, et continuat se ad sequentia, ibi:
audistis decem chordas Psalterii. Circa secundam partem movet duas quaestiones: prima est de differentia horum
praeceptorum ad alia praecepta Decalogi; secunda est de differentia totius veteris legis ad novam, quae ex
solutione primae quaestionis ortum habet; et hoc ponit ibi: sed cum hic prohibeatur concupiscentia alienae
uxoris, et alienae rei; quare dicitur lex comprimere manum, et non animum? et circa hoc tria facit: primo movet
quaestionem, et eam solvit; secundo movet quaestionem de effectu litterae veteris legis, ibi: si vero quaeritur
quam vocat apostolus litteram occidentem, ea certe est Decalogus; tertio breviter colligit differentiam inter
litteram evangelii et litteram legis, ibi: distat autem evangelii littera a legis littera, quia diversa sunt promissa.
Hic quaeruntur quatuor: 1 de assignatione istorum praeceptorum; 2 utrum verum sit quod lex Moysi tantum
manum cohibuerit; 3 utrum eadem lex justificaret vel occideret; 4 utrum aeterna promitteret vel terrena.
|a1 Articulus 1: Utrum duo praecepta de concupiscentia convenienter assignentur.
AG1
Ad primum sic proceditur. Videtur quod haec duo praecepta inconvenienter assignentur. Praecepta enim negativa
ordinantur ad prohibitionem peccatorum. Sed unum est peccatum cordis et operis, sicut in 2 Lib., qu. 1, art. 1,
dist. 42, dictum est. Ergo non debuit alio praecepto prohiberi concupiscentia moechandi vel furandi, quam ipsa
moechia, vel furtum.
AG2
Praeterea, sicut in furto et moechia contingit peccare corde et opere; ita et in homicidio, et aliis peccatis. Sed alia
praecepta non variantur per concupiscentiam et opus, neque affirmativa neque negativa. Ergo neque praeceptum
de furto et de moechia debuit hoc modo variari.
AG3
Praeterea, nihil debet lege prohiberi quod licite fieri potest. Sed licite potest fieri quod aliquis domum proximi
sui possideat, ut si emat eam.
Ergo licite potest eam concupiscere. Ergo talis concupiscentia non debuit lege prohiberi.
AG4
Praeterea, sicut contingit peccare in concupiscentia rerum proximi, ita etiam in concupiscentia curiositatis, quam
Augustinus dicit esse concupiscentiam oculorum, et similiter in concupiscentia dignitatum, et hujusmodi, circa
quas etiam concupiscentias sunt diversae virtutes et vitia. Sed praecepta dantur ad inducendum homines ad
virtutem, et a vitiorum prohibitione. Ergo de omnibus istis concupiscentiis debuerunt diversa praecepta dari.
AG5
Praeterea, omne quod est contrarium praecepto, est peccatum mortale. Sed primi motus qui ex corrupta
concupiscentia procedunt, non sunt peccata mortalia. Ergo non debuit dari praeceptum de non concupiscendo.
CO
Respondeo dicendum, quod intentio legis est ut homines ad virtutem inducantur. Ad virtutem autem non sufficit
ut actus virtutis qualitercumque fiat, sed oportet ut homo sciens et volens, et propter debitum finem,
perseveranter et delectabiliter operetur. Similiter etiam non sufficit quod actus contrarius qualitercumque
praetermittatur, nisi etiam voluntas illud faciendi derelinquatur, et passiones inclinantes ad actum illicitum
ordinentur.
Et ideo in praeceptis Decalogi non debuit solum prohiberi actus illicitus, sed etiam concupiscentia illicitarum
rerum.
RA1
Ad primum ergo dicendum, quod peccatum cordis et operis, sicut ibidem dictum est, quando conjunguntur, sunt
unum peccatum. Sed quia quandoque in corde peccatur non perveniendo ad actum, tunc peccatum cordis a
peccato exterioris operis distinguitur; et ideo etiam diverso praecepto prohibetur.
RA2
Ad secundum dicendum, quod praecepta affirmativa praecipiunt aliquem actum bonum: bonum autem consurgit
ex diversis coadunatis ad perfectionem suam, quod est ex una et tota causa, ut dicit dionysius; et ideo hoc ipso
quod aliquis bonus actus praecipitur, omnes conditiones implicantur quae ad bonitatem requiruntur. Et ideo
praecepta affirmativa non fuerunt distincta circa idem genus per praeceptum operis et cordis. Peccatum autem
quod praecepto negativo prohibetur, contingit omnifariam ex singularibus defectibus, ut dionysius dicit; et ideo
ad diversa quae possunt peccatum inducere, possunt diversa praecepta ordinari. Ideo tamen potius peccatum furti
et moechiae hoc modo variatur per diversa praecepta, quam homicidium vel alia peccata, quia bonum,
inquantum in se est, movet concupiscentiam; objectum autem furti et moechiae, est aliquod bonum temporale;
unde etiam per se concupiscentia horum sine progressu ad actum, habet quamdam delectationem; quod non
contingit in homicidio, cujus objectum est nocumentum illatum proximo, quod de se horrorem potius quam
delectationem facit.
1339

