Cum ergo contradicendo suspicionem inducere videatur de peccato, et sic quodammodo confessionem revelare;
videtur quod oporteat quandoque confessionem revelare.
SC1
Sed contra est quod dicit decret. De poenit. Et remis.: caveat sacerdos ne verbo vel signo vel alio quovis modo
prodat aliquatenus peccatorem.
SC2
Praeterea, sacerdos debet Deo, cujus est minister, conformari. Sed Deus peccata quae per confessionem
panduntur, non revelat, sed tegit. Ergo nec sacerdos revelare debet.
CO
Respondeo dicendum ad primam quaestionem, quod in sacramentis ea quae exterius geruntur, sunt figura rerum
quae interius contingunt; et ideo confessio qua quis sacerdoti se subjicit, signum est interioris qua quis Deo
subjicitur. Deus autem peccatum illius qui se sibi subjicit per poenitentiam, tegit; unde et hoc oportet in
sacramento poenitentiae significari; et ideo de necessitate sacramenti est quod quis confessionem celet; et
tamquam violator sacramenti peccat qui revelat; et praeter hoc sunt aliae utilitates hujus celationis; quia per hoc
homines ad confessionem magis attrahuntur, et simplicius peccata confitentur.
RA1
Ad primum ergo dicendum, quod quidam dicunt, quod sacerdos non tenetur servare sub sigillo confessionis nisi
peccata de quibus poenitens emendare promittit; alias potest ea dicere ei qui potest prodesse, non obesse. Sed
haec opinio videtur erronea, cum sit contra veritatem sacramenti. Sicut enim baptismus est sacramentum,
quamvis quis fictus accedit; nec est mutandum propter hoc aliquid de essentialibus sacramenti; ita confessio non
desinit esse sacramentalis, quamvis ille qui confitetur, emendationem non proponat; et ideo nihilominus sub
occulto tenendum est. Nec tamen sigillum confessionis contra caritatem militat; quia caritas non requirit quod
apponatur remedium peccato quod homo nescit. Illud autem quod sub confessione scitur, est quasi nescitum,
cum non sciat ut homo, sed ut Deus. Tamen aliquod remedium adhibere debet in praedictis casibus quantum
potest sine confessionis revelatione, sicut monendo eos qui confitentur, et aliis diligentiam apponendo ne
corrumpantur per haeresim. Potest etiam dicere praelato, quod diligentius invigilet super gregem suum; ita tamen
quod non dicat aliquid per quod verbo vel nutu confitentem prodat.
RA2
Ad secundum dicendum, quod praeceptum de confessione servanda consequitur ipsum sacramentum; et ideo
sicut praeceptum de confessione sacramentali facienda est de jure divino, et non potest aliqua dispensatione vel
jussione humana homo ab eo absolvi; ita nullus ad revelationem confessionis potest ab homine cogi vel
licentiari. Unde si praecipiatur sub poena excommunicationis latae sententiae, quod dicat si aliquid scit de
peccato, non debet dicere; quia debet aestimare quod intentio praecipientis sit, si sciat ut homo. Si etiam
exprimeret de confessione interrogans, non deberet dicere; nec excommunicationem incurreret; quia non est
subjectus superiori suo nisi ut homo; hoc autem non scit ut homo, sed ut Deus.
RA3
Ad tertium dicendum, quod homo non adducitur in testimonium nisi ut homo; et ideo absque laesione
conscientiae potest jurare se nescire quod scit tantum ut Deus. Similiter autem absque laesione conscientiae
potest praelatus impunitum dimittere peccatum quod scit ut Deus, vel sine aliquo remedio; quia non tenetur
adhibere remedium nisi eo modo quo ad ipsum defertur; unde in his quae deferuntur ei in foro poenitentiae, in
eodem foro debet quantum potest adhibere remedium; ut abbas in casu praedicto admoneat eum, ut prioratum
resignet; vel si noluerit, potest ex aliqua alia occasione absolvere a cura prioratus; ita tamen quod omnis suspicio
vitetur de confessionis revelatione.
RA4
Ad quartum dicendum, quod ex multis aliis causis aliquis redditur indignus ad praelationis officium quam ex
peccato; sicut ex defectu scientiae vel aetatis vel alicujus hujusmodi; et ideo qui contradicit, nec suspicionem de
crimine facit, nec confessionem revelat.
Articulus 1B
AG1
Ulterius. Videtur quod sigillum confessionis se extendat ad alia quam illa quae sunt de confessione.
Quia de confessione non sunt nisi peccata.
Sed aliquando aliquis cum peccatis multa alia narrat quae ad confessionem non pertinent. Ergo, cum ea sacerdoti
dicantur ut Deo, videtur quod ad illa etiam sigillum confessionis se extendat.
AG2
Praeterea, aliquando aliquis dicit alicui aliquod secretum, et ille recipit sub sigillo confessionis.
Ergo sigillum confessionis se extendit ad illa quae non sunt de confessione.
SC1

1822

