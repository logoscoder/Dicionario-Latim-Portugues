Ad secundum dicendum, quod neutrum horum homines efficiunt quae in missione importantur; quia nec gratiam
conferunt, nec ab eis spiritus sanctus procedit; et ideo nullo modo potest homo mittere spiritum sanctum.
RA3
Ad tertium dicendum, quod missio non ponit tantum exitum; sed cum hoc aliquid aliud, scilicet esse in creatura
secundum novam habitudinem. Et quamvis secundum alterum, scilicet exitum, non referatur ad se sicut ad
principium; tamen secundum utrumque conjunctum refertur ad se sicut ad principium; ipse enim facit, se
existentem ab alio, secundum novam habitudinem esse in aliquo ratione perfectionis quam illi confert.
RA4
Ad quartum dicendum, quod quamvis processio importet tantum respectum ad personam a qua habet esse, tamen
processio temporalis, ut dictum est, importat respectum ad creaturam in quam procedit; et hujus ratione
temporaliter dicitur procedere a se, sicut et mitti a se.
RA5
Ad quintum dicendum, quod ipse spiritus sanctus quamvis non sit principium sui ipsius simpliciter, tamen ipse
facit, se existentem ab alio, esse in aliquo secundum novam habitudinem; et secundum hoc, totum conjunctum
refertur in se sicut in principium, ratione alterius tantum, ut patet ex praedictis in hoc art..
|a2 Articulus 2: Utrum spiritus sanctus mittat vel det filium.
AG1
Ad secundum sic proceditur. Videtur quod spiritus sanctus non det vel mittat filium. Augustinus enim dicit, quod
exire filium a patre et venire in mundum hoc est filium mitti a patre. Sed filius non exit a spiritu sancto. Ergo non
mittitur ab ipso.
AG2
Item, sicut filius se habet ad patrem, ita spiritus sanctus ad filium. Sed filius nullo modo mittit patrem. Ergo nec
spiritus sanctus filium.
SC1
Contra, isa. 48, 16: et tunc misit me Dominus, et spiritus ejus; et exponit Glossa de filio. Ergo mittitur a patre et
spiritu sancto.
SC2
Item, Ambrosius de spiritu sancto: datus filius est a patre, ut Isaias dicit, 9, 6, filius datus est nobis. Datus est
(audeo dicere) et a spiritu sancto, quia a spiritu sancto missus est.
Ergo etc..
CO
Respondeo dicendum, quod quidam distinguunt triplicem missionem filii: unam qua missus est in carnem; aliam
qua mittitur in mentem; tertiam qua mittitur ad praedicandum; et secundum hanc ultimam missionem dicunt
filium missum a spiritu sancto, non autem secundum duas primas, sed solum a patre. Cujus ratio est, secundum
eos, quia missio ad praedicandum potest convenire Christo ratione humanae naturae, cujus assumptio
praesupponitur; sed duae primae missiones referuntur ad ipsam personam filii, quia missio in carnem convenit
ipsi personae secundum se, et non ratione humanae naturae, cujus assumptio consequitur missionem secundum
intellectum, sicut effectus causam, et sicut terminus motum. Et similiter in mentem non mittitur ratione humanae
naturae. Et quia spiritus sanctus non habet auctoritatem respectu personae filii sed tantum respectu naturae
assumptae, ideo concedunt tertiam missionem filii esse a spiritu sancto et non duas primas.
Sed quia, ut dictum est, in hac distin., quaest. 1, art. 2, non requiritur de necessitate quod in mittente sit auctoritas
respectu missi, sed tantum efficientia respectu ejus secundum quod missus dicitur mitti; ideo concedimus quod
spiritus sanctus et tota trinitas misit filium, secundum quamlibet missionem; et praecipue cum Augustinus
expresse dicat eum missum a spiritu sancto loquens de missione in carne: mitti, inquiens, a patre sine spiritu
sancto non potuit: quia pater intelligitur eum misisse, cum fecit eum ex femina; quod utique non fecit sine spiritu
sancto.
RA1
Ad primum ergo dicendum, quod quando pater dicitur mittere filium, in mittente intelligitur auctoritas respectu
missi, non inquantum est mittens, sed inquantum est pater; et ideo filium mitti a patre est ipsum exire a patre.
Non autem ostenditur auctoritas in mittente cum seipsum filius mittere dicitur, vel cum spiritus sanctus eum
mittit; et ideo filium mitti a se vel a spiritu sancto, non est ipsum exire a se vel a spiritu sancto.
RA2
Ad secundum dicendum, quod filius non potest mittere patrem; quia pater non potest mitti, cum non sit ab alio.
Si ab alio esset, et mitti posset et filius eum mitteret.
EX
Si enim spiritus sanctus seipsum dare non potest, et eum pater dare potest et filius; potest utique pater dare
aliquid et filius quod non potest spiritus sanctus. Hic ponit Magister duas rationes ad ostendendum quod spiritus
sanctus dat se: quarum prima sumitur ex parte potentiae; secunda ex parte operationis, quorum utrumque
commune est tribus personis. Sed videtur quod non valeant; quia nos dicimus, quod pater potest generare filium
125

