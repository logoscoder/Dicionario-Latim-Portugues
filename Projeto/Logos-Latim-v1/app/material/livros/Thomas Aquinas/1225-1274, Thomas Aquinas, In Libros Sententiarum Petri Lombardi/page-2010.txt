emendantur, atque hoc ipsum delictum quod committunt, vindicare quadam superstitiosa auctoritate nituntur, nec
gradum honoris nec gratiam recipiant communionis.
RA2
Ad secundum dicendum, quod homo aliquod peccatum veniale committere, ne alius peccet mortaliter, non
tenetur, nec bene facit committendo; quia ad vitandum peccatum non inclinamur principaliter ex damno proprio,
quia hoc esset desistere a peccato timore poenae; sed inclinamur ne Deum offendamus, cujus offensa est etiam
veniale peccatum, quamvis non ita magna sicut mortale. Nullus autem debet Deum offendere parum, ne alius
offendat multum; quia homo debet in infinitum plus diligere Deum quam proximum; et ideo nullus debet facere
peccatum veniale ad vitandum scandalum, dummodo actus suus ex tali causa factus peccatum veniale remaneat.
Est enim oppositio in adjecto, si dicatur quod aliquis debet peccare, aut bene facit peccando. Contingit tamen
aliquem actum ex tali causa factum non esse peccatum veniale, quod alias veniale esset, sicut dicere verbum
otiosum; jam enim non esset otiosum, cum non careret causa piae utilitatis.
RA3
Ad tertium dicendum, quod in doctrina est considerare duo; scilicet actum docentis, et rem quae docetur. Actus
autem docentis pertinet ad veritatem vitae, sicut et alius actus misericordiae; quia doctrina est eleemosyna
spiritualis, ut supra, dist. 15, qu. 2, art. 3, quaestiunc. 2, in corp., dictum est; unde de ea est idem judicium et de
aliis actibus misericordiae, de quibus post dicetur, quod aliquando propter scandalum differri possunt.
Sed res ipsa quae docetur, est quae pertinet ad veritatem doctrinae; nec veritas doctrinae praetermittitur quando
aliqua res vera tacetur, sed quando veritati illius rei praejudicium generatur sive ex contraria doctrina, sive ex
taciturnitate aliquorum; et sic propter nullum scandalum est veritas doctrinae relinquenda.
Articulus 4B
AG1
Ulterius. Videtur quod consilia sint propter scandalum dimittenda. Quia regula est Hieronymi, quod omne quod
potest fieri vel non fieri salva triplici veritate, dimittendum est propter scandalum. Sed consilia sunt hujusmodi.
Ergo sunt dimittenda propter scandalum.
AG2
Praeterea, votum religionis quoddam consilium est. Sed homo debet dimittere religionis ingressum propter
scandalum parentum, ne honor eis debitus subtrahatur: quia praeceptum est: honora parentes, Exod. 20. Ergo
consilia sunt propter scandalum dimittenda.
AG3
Praeterea, opera misericordiae quandoque dimittenda sunt propter scandalum, ne credantur fieri intentione vanae
laudis. Sed opera misericordiae sunt in consilio vel in praecepto: nec sunt dimittenda secundum quod sunt in
praecepto, quia jam pertinent ad veritatem vitae. Ergo sunt dimittenda propter scandalum, inquantum sunt in
consilio.
AG4
Sed contra, scandalum est dictum vel factum minus rectum. Sed consilium non est de rebus minus rectis, sed de
majoribus bonis. Ergo non est dimittenda propter scandalum observatio consiliorum.
AG5
Praeterea, Hieronymus dicit ad Eliodorum: licet parvulus in collo pendeat nepos, licet sparso crine et scissis
vestibus ubera sua ostendat mater, licet in limine pater jaceat, percalcato perge patre, siccis oculis ad vexillum
crucis evola. Solum genus pietatis est in hac re esse crudelem.
Loquitur autem de assumptione religionis.
Ergo consilia non sunt dimittenda nec etiam propter scandala propinquorum, et ita multo minus propter scandala
aliorum.
CO
Ad secundam quaestionem dicendum, quod omnia opera perfectionis quae non sunt in praecepto, consilia
dicuntur; unde praetermitti possunt salva triplici veritate; sed aliquando cadunt sub praecepto, vel ex voto vel ex
aliqua alia circumstantia; et tunc praetermitti non possunt sine praejudicio veritatis vitae; et sic de eis nunc non
loquimur, sed solum quando manet in potestate nostra facere ea vel non facere. Sic ergo loquendo,
distinguendum est in scandalo passivo; quia quandoque oritur ex malitia odientium veritatem, qui turbantur et
alios turbant propter opera lucis, quasi filii tenebrarum; et hoc est scandalum Pharisaeorum, ut bernardus dicit: et
propter hoc scandalum passivum nullo modo consilia sunt dimittenda; quia sic iniquis daretur locus impediendi
opera perfectionis cum vellent. Unde Dominus dixit de Pharisaeis, qui ex malitia scandalizabantur ex factis et
dictis ejus Matth. 15, 14: sinite illos; caeci sunt et duces caecorum. Quandoque autem oritur ex ignorantia vel
infirmitate; et hoc dicitur, secundum bernardum, scandalum pusillorum, qui non cognoscunt veritatem, et propter
hoc de operibus veritatis turbantur; et hoc scandalum cavit Dominus Matth. 17, 26, ubi dixit Petro: ut autem non
scandalizemus eos, vade ad mare etc. Et cavere docuit Matth. 18; unde propter tale scandalum passivum consilia
sunt ad tempus intermittenda vel occulte agenda, non autem omnino dimittenda; quia homo plus sibi quam
proximis in spiritualibus providere debet; et ignorantia si diu duret, in malitiam per obstinationem commutatur.
2010

