Et ita filio, qui est tantum ab uno, scilicet a patre, attribuitur uterque modus; procedit enim per modum naturae ut
filius, et per modum intellectus ut verbum. Sed voluntas tendit in alium, et potest esse reciprocatio, ut ex duobus
una voluntatis procedat conformitas, quae est unio utriusque.
Et ideo procedere per modum voluntatis convenit spiritui sancto, qui procedit a duobus, uniens eos, inquantum
sunt distinctae personae. Inquantum enim sunt una essentia, uniuntur per essentiam; et secundum hoc est inter
eos amor essentialis.
RA2
Ad secundum dicendum, quod, sicut est in inferioribus, quod non alio actu potentia fertur in objectum et in
actum suum, eodem enim actu intellectus intelligit se et intelligit se intelligere; ita etiam cum spiritus sanctus
procedat ut amor quo pater amat filium, non oportet quod sit alius amor quo amet illum amorem; et praecipue
cum ille amor non differat ab isto nisi secundum numerum, et non secundum rationem. Et talis diversitas in
divinis non potest esse, ut supra, dist. 9, quaest. 1, art. 1, probatum est.
RA3
Ad tertium dicendum, quod liberalitas et bonitas sunt essentialia; essentialia autem non sunt principia actuum
notionalium, nisi secundum quod ipsa essentia est idem re quod proprietas vel notio, ut supra, dist. 2, quaest.
Unica, art. 3, dictum est. Unde bonitas vel liberalitas in patre, non est principium generationis, nisi inquantum
bonitas est sua paternitas; in filio autem bonitas non est paternitas sed filiatio. Unde eadem bonitate et liberalitate
pater generat, et filius generatur, et pater spirat, et spiritus sanctus spiratur. Unde secundum Augustinum, cum
dico, de quo est, est quaestio originis et non aequalitatis; sed cum quaeritur, qualis vel quantus. Et ideo per hoc
quod spiritus sanctus non producit aliam personam, non est minoris liberalitatis vel bonitatis.
RA4
Ad quartum dicendum, quod omnia attributa divina sunt principium productionis per modum efficientis
exemplaris; sicut bonitatem omnia bona imitantur, et essentiam omnia entia, et sic de aliis.
Unde omnis illa processio est per modum naturae; et ideo non oportet esse plures modos processionis in divinis.
RA5
Ad ultimum patet solutio per ea quae dicta sunt, in corp. Art..
EX
Spiritus sanctus amor est, sive caritas, sive dilectio patris et filii. Haec tria se habent ex additione ad invicem.
Amor enim dicit simplicem inclinationem affectus in amatum. Unde etiam quandoque passionem dicit,
secundum quod est in parte sensitiva; et sic amor etiam in irrationabilibus invenitur.
Dilectio autem praesupponit electionem, sicut ipsum nomen ostendit; unde tantum rationabilium est.
Sed caritas ponit quamdam vehementiam dilectionis, inquantum dilectum sub inaestimabili pretio habetur,
secundum quod res multi pretii carae dicuntur.
Sive enim sit unitas amborum, sive sanctitas, sive caritas, manifestum est quod non aliquis duorum est quo
uterque conjungitur. Unitas dicitur, inquantum est nexus patris et filii, ut dictum est in hac dist., art. 3, sed
sanctitas dicitur, inquantum procedit processione voluntatis, in qua consistit tota sanctitas.

|+d11.q1 Distinctio 11, Quaestio 1
|a0 Prologus
Hic determinat de processione spiritus sancti quantum ad suum principium; et dividitur in duas partes: in prima
ostendit, spiritum sanctum procedere a patre et filio; in secunda inquiritur utrum aequaliter ab utroque procedat,
12 dist.: item quaeritur, cum spiritus sanctus a patre procedat et a filio, utrum prius vel magis processerit a patre
quam a filio. Prima in duas: in prima probat veritatem; in secunda excludit errorem, ibi: Graeci tamen dicunt,
spiritum sanctum procedere tantum a patre et non a filio. Quae dividitur in duas: in prima ostendit Graecorum
controversiam; in secunda reducit ad concordiam intellectus, ibi: sciendum tamen est, quod Graeci confitentur
spiritum sanctum esse filii, sicut et patris. Prima in duas: in prima ponit objectionem Graecorum; in secunda
solutionem, ibi: nos autem illa verba ita determinamus.
Sciendum tamen, quod Graeci confitentur spiritum sanctum esse filii, sicut et patris. Hic ostendit Graecorum
concordiam ad Latinos quantum ad sensum, quamvis in verbis sit differentia; et circa hoc duo facit: primo
ostendit quod Graeci concedunt, spiritum sanctum esse a filio in suo aequivalenti, quia scilicet concedunt eum
esse filii; secundo ostendit per multas auctoritates doctorum Graecorum, quod etiam concedunt spiritum sanctum
expresse esse a filio, ibi: unde et quidam eorum catholici doctores... Professi sunt spiritum sanctum etiam
procedere a filio.
Ad intelligentiam hujus partis quatuor quaeruntur: 1 utrum spiritus sanctus procedat a patre et filio; 2 dato quod
sic, utrum procedat ab eis inquantum sunt unum, vel inquantum sunt plures.
Et si inquantum unum; 3 quaeritur utrum inquantum sunt unum in essentia, vel inquantum sunt unum in aliqua
notione; 4 utrum possint dici pater et filius unus spirator.
99

