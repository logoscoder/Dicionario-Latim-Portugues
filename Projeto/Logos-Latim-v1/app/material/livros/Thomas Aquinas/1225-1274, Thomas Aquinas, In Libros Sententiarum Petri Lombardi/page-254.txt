Principaliter, ut cum dicitur Deus; ex consequenti, ut cum dicitur creator: et illa habitudo non est in divina
essentia, nec aliqua res in Deo; sed secundum essentiam, in qua fundatur talis habitudo, hujusmodi conveniunt
Deo ab aeterno, quasi habitualiter.
RA2
Ad secundum dicendum, quod essentia Dei non est patientia vel spes; nec hoc significatur, cum dicitur, Deus est
spes nostra: sed significatur circa divinam essentiam habitudo causae respectu talis effectus in nobis. Unde
simile est de his, et de aliis.
RA3
Ad tertium dicendum, quod missus, incarnatus et hujusmodi important duas habitudines, scilicet termini et
principii: quarum una, scilicet habitudo principii, convenit toti trinitati; unde dicimus, quod tota trinitas mittit vel
facit incarnationem; sed altera convenit alicui personae determinatae, propter quod hujusmodi nomina non de
tota trinitate dicuntur.
RA4
Ad quartum dicendum, quod Deus dicitur esse homo, inquantum suppositum divinae naturae, scilicet filius,
subsistit in humana natura per unionem.
Haec autem unio, relatio quaedam est, realiter in creatura assumpta existens; quae quidem considerata secundum
habitudinem ad terminum, sic terminatur ad personam filii, in qua est facta unio; sed secundum habitudinem ad
principium, sic refertur ad totam trinitatem, quae unionem fecit.
|a3 Articulus 3: Utrum habitudines designatae in nominibus dictis de Deo ex tempore, sint realiter in Deo.
AG1
Ad tertium sic proceditur. Videtur quod habitudines designatae in istis nominibus, realiter in Deo sint. Nomen
enim et ratio cui non subest aliquid in re, est vana vel falsa. Sed non vane et falso dicimus et cogitamus Deum
Dominum et creatorem. Ergo hujusmodi nomina habent relationes quas significant, respondentes sibi realiter in
Deo.
AG2
Praeterea, illud quod est secundum rationem tantum, cessante intellectu ratiocinante non remanebit.
Sed si nullus esset ratiocinans, adhuc Deus esset Dominus et creator. Ergo hujusmodi nomina significant aliquid
realiter in Deo existens, et non secundum rationem tantum.
AG3
Item, omni relationi respondet suum correlativum, quod sibi opponitur. Sed cum dicimus creaturam servire,
importatur aliqua relatio in creatura realiter existens. Ergo oportet oppositam relationem alicubi ponere. Sed non
est in creatura, quia tunc creatura esset domina sui ipsius, et creator sui ipsius; et oppositi respectus essent in
eodem.
Ergo oportet quod in Deo realiter ponantur oppositi respectus relationibus creaturae ad Deum.
AG4
Praeterea, illa relativa in quibus non est relatio secundum rem, invenimus esse ad aliquid secundum dici tantum,
sicut scibile, de quo dicit Philosophus, quod est relatum quia aliud refertur ad ipsum. Sed de Deo dicuntur
quaedam relativa quae sunt ad aliquid et secundum suum esse, ut Dominus, rex, et hujusmodi.
Ergo saltem illa aliquam relationem realem in Deo significant.
SC1
Contra, in Deo nihil est nisi aeternum; quia quidquid est in Deo, Deus est. Sed hujusmodi habitudines non sunt
aeternae; propter quod nec nomina earum ab aeterno de Deo dicuntur. Ergo non sunt realiter in Deo.
CO
Respondeo dicendum, quod secundum theologos et Philosophos verum est communiter, quod relationes quibus
Deus ad creaturam refertur, non sunt in Deo secundum rem, sed secundum rationem tantum; quia intellectus
noster non potest accipere aliquid relative ad alterum dici, nisi ipsum sub opposita habitudine intelligat.
Sciendum tamen est, quod ratio in intellectu rerum tripliciter se habet. Quandoque enim apprehendit aliquid quod
est in re secundum quod apprehenditur, ut quando apprehenditur forma lapidis.
Quandoque vero apprehendit aliquid quod nullo modo in re est, ut quando quis imaginatur chimaeram, vel
aliquid hujusmodi. Aliquando autem apprehendit aliquid cui subest in re natura quaedam, non tamen secundum
rationem qua apprehenditur; sicut patet quando apprehendit intentionem generis substantiae, quae in re est natura
quaedam non determinata secundum se ad hanc vel ad illam speciem; et huic naturae apprehensae, secundum
modum quo est in intellectu apprehendente, qui ex omnibus accipit unum quid commune in quibus invenitur
natura illa, attribuit rationem generis, quae quidem ratio non est in re. Ita etiam est in hujusmodi relationibus,
quas intellectus noster attribuit Deo. Invenit enim in ipso virtutem et essentiam et operationem, qua creatura
producitur in ipsum relationem habens; et ideo essentiae illi vel operationi habitudinem attribuit, et secundum
quod intelligit, nomina relativa imponit.
RA1

254

