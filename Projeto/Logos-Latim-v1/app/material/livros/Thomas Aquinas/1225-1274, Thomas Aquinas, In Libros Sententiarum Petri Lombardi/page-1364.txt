Observantiae caeremoniales. Caeremonialia dicuntur quae secundum se non habent causam manifestam ipsorum
factorum, quamvis possint habere causam manifestam suae institutionis. Dicitur autem caeremonia, quasi munia
cereris; quae erat dea frugum, quia ei prius sacrificia instituta sunt, et exinde translatum est nomen ad omnem
divinum cultum. Vel, sicut dicit valerius maximus, dicuntur a caere oppido, in quo prius Romani suos ritus
instituerunt.
Mundabant etiam interdum a corporali lepra; idest, mundatum ostendebant, quando signa quae apparuerant,
cessabant.
Sine medio Deum videbant; idest, divinorum cognitionem non ex sensibilibus signis accipiebant, sed per
infusionem. Et de hoc in 2 Lib., dist. 24, dictum est.

|+d1.q2 Distinctio1, Quaestio 2
|a0 Prologus
Postquam determinavit Magister differentiam sacramentorum veteris et novae legis, hic determinat de quodam
sacramento veteris legis, scilicet circumcisione, quod cum sacramentis novae legis aliquam convenientiam habet;
et dividitur in partes duas: in prima determinat de circumcisione; in secunda movet quamdam quaestionem circa
praedeterminata, ibi: si vero quaeritur, etc.. Prima in tres: in prima determinat efficaciam circumcisionis; in
secunda institutionem ipsius, ibi: hic dicendum est in quo instituta fuerit circumcisio; in tertia determinat de
mutatione ipsius per baptismum, ibi: ideo autem mutata est etc.. Circa primum duo facit: primo ostendit quam
efficaciam circumcisio habeat; secundo ostendit quod eamdem efficaciam contra originale habebant quaedam
remedia ante praeceptum de circumcisione datum, ibi: quaeritur autem de viris qui fuerunt ante circumcisionem.
Hic quaeruntur sex: 1 de necessitate circumcisionis; 2 quibus competeret; 3 de his quae ad circumcisionem
requirebantur; 4 de efficacia circumcisionis; 5 de mutatione ipsius; 6 de remedio quod circumcisionem
praecessit.
|a1 Articulus 1: Utrum necessarium fuerit circumcisionem dari.
Articulus 1A
AG1
Ad primum sic proceditur. Videtur quod non fuerit necessarium circumcisionem dari. Sapientis est enim facere
aliquid quanto brevius potest.
Sed per fidem et sacramenta legis naturae sufficienter originale purgabatur. Ergo, non oportebat in remedium
originalis circumcisionem dari.
AG2
Praeterea, peccato originali, quia ex alio contractum est, non debetur poena sensibilis, nec expiatio per
satisfactionem. Sed circumcisio poenam sensibilem habebat. Ergo non erat conveniens remedium contra
originale.
SC1
Sed contra, circumcisio est signaculum fidei, quae est in praeputio patris nostri Abrahae, Rom. 4. Sed conveniens
fuit illam fidem significari, cujus oportet nos omnes imitatores existere. Ergo congruum fuit circumcisionem
dari.
CO
Respondeo dicendum ad primam quaestionem, quod circumcisio primo et principaliter necessaria fuit ad
expressiorem significationem, quam sacramenta praecedentia fuissent. Oportuit enim quod secundum processum
temporis, sicut explicatio fidei crescebat, ita cresceret distinctio signorum sacramentalium. Habet autem
circumcisio expressam similitudinem ablationis originalis peccati quantum ad quatuor. Primo quantum ad
membrum generationis, per quam originale transfunditur. Secundo quantum ad figuram circularem, in qua
significatur circulus, qui est in processu originalis infectionis, secundum quod persona corrumpit naturam, et
natura personam.
Tertio quantum ad poenam, quae erat in circumcisione contra delectationem concupiscentiae, in qua praecipue
viget fomitis virtus. Quarto quantum ad sanguinis effusionem, in quo significatur passio Christi, per quam pro
originali satisfaciendum erat.
Et quantum ad hanc utilitatem definitur circumcisio, quod est signaculum curationis ab originali.
Sed ex consequenti fuit alia utilitas circumcisionis scilicet distinctio fidelis populi ab infideli propter fidem ejus
cui data fuit circumcisio; et quantum ad hoc definit Damascenus, circumcisionem sic: circumcisio est signum
determinans Israel a gentibus, cum quibus conversabatur. Habuit etiam mysticam significationem; et moralem,
quia erat signum castitatis servandae; et allegoricam, inquantum significabat purgationem per Christum futuram;
et quasi anagogicam, inquantum significabat depositionem corruptibilitatis carnis et sanguinis in resurrectione.
1364

