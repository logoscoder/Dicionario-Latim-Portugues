Respondeo dicendum ad primam quaestionem, quod hypocrita proprie dicitur qui personam alterius repraesentat,
quasi submissus, vel suppositus loco alterius; unde in theatris illi qui personam aliorum gerebant repraesentantes,
dicebantur hypocritae; et sic accipit hypocritas Philosophus in 3 ethic.: et ideo ille qui cum non sit virtuosus,
personam virtuosi ostentat, hypocrita dicitur: hypocritis enim Graece, Latine dicitur simulator. Et quia ostentare
de se melius quam sit, est vitium jactantiae, sive verbis, sive factis fiat, ut dicitur in 4 ethic.; ideo hypocrisis
semper est peccatum.
RA1
Ad primum ergo dicendum, quod aliud est peccatum occultum non propalare, quod discretionis est, et secunda
tabula dicitur eo modo quo supra, dist. 14, qu. 1, art. 2, qu. 3, dictum est; et aliud virtutem ostentare, cum aliquis
peccato subjacet, quod hypocrisis est.
RA2
Ad secundum dicendum, quod peccatum occultare sufficit ad vitandum scandalum; sed peccatum sub specie
virtutis palliare hypocrisis est, et malum semper; et per hoc quis famam non conservat, sed furatur.
Articulus 1B
AG1
Ulterius. Videtur quod non sit speciale peccatum.
Quia peccatum simulationis dividitur contra peccatum apertae malitiae. Sed aperta malitia non est speciale
peccatum. Ergo nec hypocrisis.
AG2
Praeterea, omne peccatum speciale in aliquibus actibus consistit specialiter. Sed hypocrisis in omnibus actibus
virtutum consistit, et praecipue in oratione, jejunio, et eleemosyna, ut patet in evangelio Matth.. Ergo hypocrisis
non est speciale peccatum.
SC1
Sed contra, peccatum simulationis virtuti opponitur quae dicitur veritas. Sed veritas est specialis virtus, ut patet
in 4 ethic.. Ergo et simulatio, sive hypocrisis, est speciale peccatum.
CO
Ad secundam quaestionem dicendum, quod privationes specificantur per habitus oppositos; et ideo illud
peccatum est generale quod aufert aliquam conditionem quae requiritur in qualibet virtute, sicut inobedientia,
prout est generale peccatum.
Hypocrisis autem aufert conformitatem signi ostendentis conditionem personae ad rem significatam; quae
quidem conformitas ad unam virtutem specialiter pertinet, scilicet veritatem; et ideo est speciale peccatum.
RA1
Ad primum ergo dicendum, quod apertum, non importat aliquam specialem rationem peccati; et ideo aperta
malitia non nominat peccatum speciale, sicut simulatio, quae specialem rationem peccati importat.
RA2
Ad secundum dicendum, quod non est inconveniens quod aliquod speciale peccatum vel specialis virtus utatur
actibus aliarum virtutum vel vitiorum materialiter, sicut magnanimitas utitur omnibus aliis actibus virtutum, ut in
eis magna operetur, ut dicitur in 4 ethic.: et similiter cum hypocrisis sit quaedam species jactantiae, quia non
jactat quodlibet, sed sanctitatem, utitur omnibus actibus quae sanctitatem ostendere possunt, et praecipue illis in
quibus magis sanctitas ostenditur, sicut est oratio jejunium, et eleemosyna.
Articulus 1C
AG1
Ulterius. Videtur quod semper sit mortale peccatum. Quia peccatum veniale non impedit veniam de peccatis
mortalibus. Sed hypocrisis impedit, ut in littera patet. Ergo est mortale peccatum.
AG2
Praeterea, Hieronymus dicit, quod in comparatione duorum malorum levius est aperte peccare quam sanctitatem
simulare. Sed aperte peccare est peccatum mortale. Ergo et sanctitatem simulare semper.
AG3
Praeterea, Philosophus dicit, quod illi qui amicitiam simulant, magis sunt accusandi quam illi qui numisma
violant, quanto contra melius fraudem committunt. Sed qui numisma violant, semper mortaliter peccant. Ergo et
hypocritae.
AG4
Praeterea, omne quod excluditur a visione Dei est peccatum mortale. Sed hypocrisis est hujusmodi, ut patet job
13, 16: in conspectu ejus non veniet omnis hypocrita. Ergo semper est mortale peccatum.
SC1
Sed contra, veritatis virtus corrumpitur tam per mendacium oris, quam per simulationem operis.
Sed mendacium non est semper mortale. Ergo nec simulatio.
CO
1708

