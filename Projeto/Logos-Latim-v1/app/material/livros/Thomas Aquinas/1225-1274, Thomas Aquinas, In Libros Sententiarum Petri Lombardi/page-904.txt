Ad quintum dicendum, quod hoc quod facit conjunctum ex anima et corpore esse hominem, non est praeter
animam et corpus et unionem, aliquid positive; sed ex hoc ipso quod ipsum compositum ex anima et corpore non
adjungitur alteri subsistenti in natura composita, sequitur quod conjunctum sit homo. Unde si Christus humanam
naturam quam assumpsit deponeret, ex hoc ipso esset homo illud conjunctum ex duabus substantiis.
|a3 Articulus 3: Utrum homo dicat ibi compositum ex duabus substantiis tantum.
AG1
Ad tertium sic proceditur. Videtur, quod homo non dicat nisi compositum ex duabus substantiis.
Homo enim praedicatur de Christo et de Petro, et non aequivoce dicitur. Sed cum dicitur de Petro, nihil
praedicatur nisi compositum ex duabus naturis vel substantiis. Ergo et cum dicitur de Christo.
AG2
Praeterea, in symbolo Athanasii dicitur: sicut anima rationalis et caro unus est homo, ita Deus et homo unus est
Christus. Sed anima non includit in sua significatione carnem, nec e converso.
Ergo nec homo dicit divinitatem, nec e converso.
AG3
Praeterea, nihil est in Christo praeter tres substantias. Si ergo homo diceret tres substantias, tunc Christus erit
tantum homo, quod est falsum.
AG4
Praeterea, totum non dicitur uniri parti; sed pars toti, vel parti. Si ergo homo diceret tres substantias, videretur
quod non posset dici homo uniri Dei filio.
SC1
Sed contra, homo est habens humanitatem. Sed habens humanitatem est divina persona. Ergo cum humanitate,
quae continet duas substantias, hoc nomen homo, dictum de Christo, dicit etiam divinam personam; et sic dicit
tres substantias.
SC2
Praeterea, omne praedicatum substantiale continet aliquo modo suum subjectum. Sed hoc nomen homo
praedicatur de filio Dei non accidentaliter.
Ergo continet personam filii Dei; et sic non dicit tantum compositum ex duabus substantiis.
CO
Respondeo dicendum, quod in quolibet nomine est duo considerare: scilicet id a quo imponitur nomen, quod
dicitur qualitas nominis; et id cui imponitur, quod dicitur substantia nominis: et nomen, proprie loquendo, dicitur
significare formam sive qualitatem, a qua imponitur nomen; dicitur vero supponere pro eo cui imponitur. Prima
ergo opinio dicit, quod hoc nomen homo, quantum ad significatum et quantum ad suppositum, non dicit nisi
constitutum ex duabus substantiis: quia hoc constitutum ex duabus substantiis est hypostasis subsistens, pro qua
potest fieri suppositio hujus nominis homo. Secunda vero opinio dicit, quod constitutum ex duabus substantiis
tantum, non est hypostasis subsistens, sed natura, in qua subsistit verbum Dei; unde non potest ponere, quod
constitutum ex duabus substantiis tantum sit suppositum cui nomen imponitur, sed forma a qua imponitur,
scilicet humanitas: illud vero cui nomen imponitur, quod est subsistens in humana natura, est persona verbi; et
ideo hoc nomen homo comprehendit tres substantias; sed duas ex parte significati, tertiam ex parte suppositi.
RA1
Ad primum ergo dicendum, quod diversitas suppositionis non facit aequivocationem; sed diversitas
significationis.
RA2
Ad secundum dicendum, quod Athanasius accipit hominem ex parte naturae significatae.
RA3
Ad tertium dicendum, quod termini in praedicato positi tenentur formaliter, in subjecto vero materialiter; unde
hoc nomen homo supponit suppositum aeternum, quod subsistit in duabus naturis et tribus substantiis; praedicat
vero tantum naturam humanam. Unde si diceretur quod est tantum homo, excluderetur omnis natura alia ab
humana; et propter hoc non conceditur, quod sit homo tantum.
RA4
Ad quartum dicendum, quod homo dicitur proprie et simpliciter unitus filio Dei: quia dicit id quod unitur, seu
conjungitur, scilicet humanam naturam, quae est quasi pars in hac unione; et id in quo fit unio, scilicet
suppositum unum.

|+d6.q2 Distinctio 6, Quaestio 2
|a0 Prologus

904

