Sed Heli mortaliter peccavit non corrigens efficaciter filios suos de malitia sua; unde et retrorsum cadens
mortuus est, ut dicitur 1 Reg..
Ergo multo fortius mortaliter peccat episcopus qui indignum promovet.
SC2
Praeterea, spiritualia temporalibus sunt praeponenda in ecclesia. Sed mortaliter peccaret qui res ecclesiae
temporales scienter sub periculo poneret.
Ergo multo fortius peccaret qui poneret res spirituales sub periculo. Sed sub periculo ponit res spirituales
quicumque indignos promovet: quia cujus vita despicitur, ut dicit Gregorius, necesse est ut praedicatio ejus
contemnatur; et eadem ratione omnia spiritualia ab eis exhibita. Ergo indignos promovens, mortaliter peccat.
CO
Ad quartam quaestionem dicendum, quod a Domino describitur fidelis qui est servus constitutus super familiam,
ut det illis tritici mensuram; et ideo infidelitatis reus est qui aliter supra mensuram ejus divina tradit. Hoc autem
facit quicumque indignum promovet; et ideo mortale crimen committit, quasi summo Domino infidelis; et
praecipue cum hoc in detrimentum ecclesiae vergat, et honoris divini, qui per bonos ministros promovetur.
Esset enim infidelis Domino terreno qui in ejus officio aliquos inutiles poneret.
RA1
Ad primum ergo dicendum, quod Deus nunquam ita deserit ecclesiam suam quin inveniantur idonei ministri
sufficienter ad necessitatem plebis, si digni promoverentur, et indigni repellerentur.
Et si non possent tot ministri inveniri quot modo sunt; melius esset habere paucos ministros bonos quam multos
malos, ut dicit beatus clemens.
RA2
Ad secundum dicendum, quod temporalia non sunt quaerenda nisi propter spiritualia; unde incommodum
temporale debet negligi, et omne lucrum sperni propter spirituale bonum promovendum.
RA3
Ad tertium dicendum, quod ad minus hoc requiritur quod nesciat ordinans aliquid contrarium sanctitati in
ordinando esse; sed etiam exigitur amplius ut secundum mensuram ordinis vel officii injungendi diligentior cura
apponatur, ut habeatur certitudo de qualitate promovendorum, saltem ex testimonio aliorum; et hoc est quod
apostolus dicit 1 timoth. 5, 22: manus cito nemini imposueris.
Articulus 3E
AG1
Ulterius. Videtur quod aliquis in peccato existens possit sine peccato ordine suscepto uti.
Quia peccat si non utatur, cum ex officio teneatur.
Si ergo utendo peccat, non potest peccata vitare; quod est inconveniens.
AG2
Praeterea, dispensatio est juris relaxatio. Ergo quamvis de jure esset ei illicitum uti ordine suscepto, tamen ex
dispensatione ei liceret.
AG3
Praeterea, quicumque communicat alicui in peccato mortali, peccat mortaliter. Si ergo peccator in usu ordinis
peccat mortaliter, tunc etiam peccat mortaliter qui ab eo aliquid divinorum accipit, vel ab eo exigit; quod videtur
absurdum.
AG4
Praeterea, si utendo ordine suo peccat; ergo quilibet actus ordinis quem facit, est peccatum mortale; et ita cum in
una executione ordinis multi actus concurrant, videtur quod multa peccata committat; quod valde durum videtur.
SC1
Sed contra est quod dicit dionysius: talis, scilicet qui non est illuminatus, audax videtur sacerdotalibus manum
apponens; et non timet neque verecundatur divina praeter dignitatem exequens, et putans Deum ignorare quod
ipse in seipso cognovit; et decipere aestimat falso nomine patrem ab ipso appellatum; et audet ipsius muneris
immundas infamias (non enim dicam orationes) super divina signa christiformiter enuntiare. Ergo sacerdos est
quasi blasphemus; et dicitur deceptor qui indigne suum ordinem exequitur; et sic mortaliter peccat; et eadem
ratione quilibet alius ordinatus.
SC2
Praeterea, sanctitas requiritur in susceptione ordinis, ut sit idoneus ad exequendum. Sed peccat mortaliter qui
cum peccato mortali ad ordines accedit.
Ergo multo fortius peccat mortaliter in qualibet executione sui ordinis.
CO
Ad quintam quaestionem dicendum, quod lex praecipit ut homo juste ea quae sunt justa exequatur; et ideo
quicumque homo quod sibi competit ex ordine, facit indigne; quod justum est, injuste exequitur; et contra
praeceptum legis facit, ac per hoc mortaliter peccat. Quicumque autem cum peccato mortali aliquod sacrum
officium pertractat, non est dubium quin indigne illud faciat; unde patet quod mortaliter peccat.
1864

