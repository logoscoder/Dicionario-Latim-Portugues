recipientis, quod ex illa operatione plus minusve recipit, secundum quod ad eam diversimode praeparatur; sicut
eadem irradiatione solis efficitur aer clarus et magis clarus, depulsis nebulosis vaporibus qui receptionem luminis
impediebant; unde non oportet quod sit ibi alia et alia claritas.
Praeterea, etiam si essent duae operationes, non oporteret quod terminarentur ad duo diversa secundum
substantiam; sed prima terminaretur ad esse caritatis imperfectae, secunda ad eamdem caritatem secundum
perfectionem, secundum quod aliquid educitur de imperfecto ad perfectum.
RA3
Ad tertium dicendum, quod non est de ratione intensionis alicujus qualitatis, quod sit per remotionem a
contrario; sed hoc accidit qualitati, secundum quod inest in subjecto participante contrarium.
Sed hoc est de necessitate intensionis quod qualitas educatur de imperfecto ad perfectum, sicut patet de
diaphano, in quo nihil est contrarium luci, quod potest lumen intendi secundum incrementum virtutis
illuminantis. Haec autem imperfectio est ex potentialitate ipsius naturae, quae subjicitur perfectioni et actui. Cum
enim omnis potentia receptiva ad multa se habeat, secundum istam multitudinem ipsius, dissimile est principio
agenti, quod est terminatum ad actum unum; et secundum quod ista confusio potentialitatis magis subjicitur
actui, perfectior perficitur actus, et ipsum perfectum magis efficitur unum, et magis assimilatum principio agenti.
Haec autem confusio potentialitatis est in qualibet natura creata, secundum quod nondum est perfecta per actum.
Unde etiam per istum modum ponit dionysius, purgationem in Angelis, scilicet secundum quod removentur a
confusione dissimilitudinis.
RA4
Ad quartum dicendum, quod eodem modo sumus causa augmenti gratiae, sicut et causa ipsius gratiae, scilicet
per modum dispositionis tantum.
Sed efficientia utrobique est ex parte ipsius Dei, sicut patet ex his quae supra dicta sunt, in corp. Art..
|a3 Articulus 3: Utrum caritas augeatur quolibet actu.
AG1
Ad tertium sic proceditur. Videtur quod caritas quolibet actu augeatur. Ubi enim eadem causa est, et idem
effectus. Sed omnes actus caritatis sunt ejusdem speciei quantum ad esse morale, sicut omnes actus fortitudinis.
Ergo cum aliquis actus caritatis caritatem augeat, videtur etiam quod quilibet actus.
AG2
Item, quod facere potest majus, potest etiam facere minus. Sed quodlibet actu caritatis meretur quis vitam
aeternam. Ergo et potest mereri augmentum caritatis.
AG3
Praeterea, quilibet actus caritatis est longe potentior quantum ad esse gratiae, quam actus qui sunt ex naturalibus
tantum. Sed per actus qui sunt tantum ex naturalibus, homo praeparatur per modum dispositionis ad recipiendum
gratiam. Ergo multo magis per quemlibet actum caritatis disponitur ad caritatis augmentum.
AG4
Contra, ex eisdem principiis ex quibus aliquid nascitur, et augmentatur. Sed unus actus non sufficit ad
dispositionem ut caritas infundatur. Ergo nec ad hoc ut augeatur. Probatio mediae. Majorem causalitatem habet
actus noster ad virtutem acquisitam quam ad caritatem infusam. Sed unus actus non sufficit ad generationem
virtutis acquisitae; quinimmo ex frequenti bene agere fit homo bonus, secundum Philosophum. Ergo multo
minus unus actus sufficit disponere ad caritatem.
AG5
Item, secundum augmentum caritatis augetur etiam praemium substantiale; dicitur enim communiter, quod
pluribus operibus in caritate factis, non plus meretur quis quantum ad augmentum praemii substantialis, quam
uno ex aequali caritate facto. Ergo non quolibet actu caritatis caritas augetur.
CO
Respondeo dicendum, quod non eodem modo se habet actus informatus caritate ad augmentum caritatis, et actus
praecedens caritatem ad habendam caritatem. Actus enim qui est ex caritate, ordinatur ad augmentum caritatis et
per modum dispositionis et per modum meriti; sed actus praecedens caritatem ordinatur ad consequendum
caritatem solum per modum dispositionis, ut supra dictum est, art. Antec., non per modum meriti: quia ante
caritatem nullum potest esse meritum.
Neuter autem actus ordinatur ad habendam vel augmentandam caritatem per modum alicujus efficientiae, sicut
actus nostri ad habendum habitus acquisitos.
Sciendum est igitur, quod actus qui praecedit caritatem, quandoque unus solus disponit ultima dispositione ut
infundatur caritas, secundum immobilitatem divinae bonitatis, per quam unicuique largitur secundum quod
praeparatum est ad recipiendum: quandoque autem unus actus non disponit nisi dispositione remota, et sequens
actus magis disponit, et sic deinceps, secundum quod ex multis bonis actibus pervenitur ad ultimam
dispositionem, inquantum actus sequens semper agit in virtute omnium praecedentium; ut patet in guttis
cavantibus lapidem, quod non quaelibet aufert aliquid de lapide, sed omnes praecedentes disponunt, et una
ultima agens in virtute omnium praecedentium, inquantum scilicet invenit materiam dispositam per
152

