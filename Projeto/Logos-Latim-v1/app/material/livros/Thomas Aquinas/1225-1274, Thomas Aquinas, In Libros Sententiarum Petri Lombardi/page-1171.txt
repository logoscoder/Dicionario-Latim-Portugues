Quamvis autem ipsam essentiam non videat immediate, tamen cognitio intellectus ad ipsum Deum terminatur,
quia ipsum esse ex effectibus apprehendit; unde cum ad intellectum affectus sequatur, ubi terminatur operatio
intellectus, ibi incipit operatio affectus, sive voluntatis. Dictum est autem, quod operatio intellectus, scilicet ejus
cognitio, ad ipsum Deum terminatur, quem esse ex effectibus apprehendit; unde operatio voluntatis circa ipsum
Deum potest esse immediate nullo medio interveniente quod ad voluntatem pertineat; multis tamen mediis
praecedentibus ex parte intellectus, quibus in Deum cognoscendum pervenit.
RA1
Ad primum ergo dicendum, quod intellectus est velocior quantum ad hoc quod praevenit affectum: sed affectus
in amando magis pertingit ad intima, ut supra dictum est.
RA2
Ad secundum dicendum, quod amor oportet quod sit cogniti et visi aliqualiter, sed non cogniti et visi in se; unde
illud quod cognoscitur in alio, potest in seipso amari.
RA3
Ad tertium dicendum, quod quanto bonum plenius cognoscitur, tanto magis est amabile; et praecipue illud
bonum quod est finis, et in quo non invenitur aliquod quo offendatur affectus; et ideo, quia Deus plenius
cognoscetur in patria, quam nunc, etiam plenius amabitur. Sed ista diversitas ex parte cognitionis erit per id quod
est proprium cognitioni, scilicet cognoscere per se, non alio; et ideo non erit unius rationis cognitio. In affectu
autem erit per diversitatem, non ejus quod per se ad ipsam pertineat, sed per diversitatem cognitionis; et tamen
erit eadem ratio amoris, sed differt amor per magis et minus.
RA4
Ad quartum dicendum, quod hoc quod amor ex visibilibus ad invisibilia tendat, non est ex parte sui, sed ex parte
cognitionis praecedentis; unde in utraque auctoritate inducta fit mentio de cognitione.
RA5
Ad quintum dicendum, quod per peccatum non est ablata potentiarum animae natura, nec illud quod eas
secundum naturam suam consequitur.
|a2 Articulus 2: Utrum Deus possit totaliter diligi.
AG1
Ad secundum sic proceditur. Videtur quod Deus non possit totaliter diligi. Dilectio enim cognitionem
praesupponit. Sed Deus non totaliter cognoscitur etiam in patria a sanctis. Ergo nec ab aliqua creatura potest
totaliter diligi.
AG2
Praeterea, sicut divina lux est infinita, ita et divina bonitas. Sed lux divina ratione suae infinitatis comprehendi
non potest intellectu, ut totaliter videatur. Ergo nec divina bonitas potest comprehendi affectu, ut totaliter
diligatur.
AG3
Praeterea, Deus seipsum non diligit plusquam totaliter. Si ergo aliqua creatura totaliter Deum diligere posset,
dilectio alicujus creaturae adaequaretur dilectioni divinae; quod falsum est.
SC1
Sed contra, Deut. 6, 5: diliges Dominum Deum tuum ex toto corde tuo; ubi Glossa: hoc servabitur ad minus in
patria. Ergo Deus potest ab homine totaliter diligi.
CO
Respondeo dicendum, quod ad dilectionem tria concurrunt, scilicet diligens, dilectio, et dilectum; et cuilibet
horum respondet suus modus.
Habet enim res dilecta modum quo est diligibilis; et diligens modum quo est dilectivus, idest natus diligere. Sed
dilectionis modus attenditur in comparatione diligentis ad dilectum, quia dilectio media est inter utrumque: et
similiter etiam est de visione. Si ergo totaliter dicat modum rei dilectae et visae, sic sancti qui sunt in patria,
Deum totaliter diligunt, et totaliter vident: quia sicut nihil est de sua essentia quod non videant et diligant
(propter quod dicuntur totum videre et diligere), ita etiam nihil de modo quo Deus est, remanet ab eis non visum
aut non dilectum; unde totaliter vident et diligunt: quia vident et diligunt totum quod Deus est. Similiter etiam si
totaliter dicat modum diligentis; quia secundum totum modum suum, scilicet secundum totum suum posse
diligent et videbunt, nihil suae potentiae subtrahentes divinae visioni et dilectioni; et sic Deus intelligitur diligi
ex toto corde. Si autem totaliter dicat modum dilectionis, sic neque totaliter diligent, neque totaliter videbunt:
quia modus dilectionis et visionis, ut dictum est, attenditur in comparatione diligibilis et visibilis ad diligentem et
videntem.
Modus autem quo Deus diligibilis est et visibilis, excedit modum quo homo diligere et videre potest: quia lux et
bonitas ejus est infinita: et ideo non totaliter videtur et diligitur ab aliis, quia non diligitur ita intense et ferventer,
nec videtur ita clare, sicut est diligibilis et visibilis, nisi a seipso; et ita ipse solus se comprehendit amando et
videndo.

1171

