natura et humana, utraque est ens actu. Praeterea divina natura non habet aliquid potentialitatis, nec potest esse
actus veniens in compositionem alicujus, cum sit esse primum infinitum per se subsistens. Patet igitur quod
quocumque modo ponatur una natura in Christo, sequitur error: et ideo eutyches, qui hoc posuit, ut haereticus
condemnatus est.
RA1
Ad primum ergo dicendum, quod aliquid constat ex duabus naturis, non tamen ex duabus sicut mixtum ex
elementis: quia et in talibus oportet quod sit media natura constituta ex duabus non manentibus. Christus autem
constat ex duabus naturis ita quod in duabus naturis salvatis subsistit: est enim naturae divinae et humanae: et
ideo ratio non sequitur.
RA2
Ad secundum dicendum, quod, sicut dicit Avicenna, differentia nominat totam naturam speciei; alias non
praedicaretur de specie; sed non nominat ex toto, sed ex parte, scilicet formali principio: dicitur enim rationale
habens rationem. Genus autem e converso nominat totum ex principio materiali.
Unde differentia non additur differentiae per hoc quod natura additur naturae, sed per hoc quod ulterius
principium formale additur, sicut intellectivum supra sensitivum. Talis autem additio non est in Christo: non
enim una natura additur alteri sicut formalis respectu illius, ut dictum est.
RA3
Ad tertium dicendum, quod anima et corpus secundum quod sunt partes hominis, proprie loquendo, non sunt
duae naturae, prout in proposito de natura loquimur; sed utrumque est pars naturae, alterum sicut forma, alterum
autem sicut materia; unde non est instantia.
RA4
Ad quartum dicendum, quod proprietates humanae naturae nunquam dicuntur de divina, nec e converso, nisi
secundum quamdam participationem; sed dicuntur utraeque de habente naturam, vel humanam vel divinam, quae
significatur hoc nomine Deus, et hoc nomine homo: idem enim est qui utrasque naturas habet.
RA5
Ad quintum dicendum, quod ratio ista procedit in illis quae communicant in materia, et agunt et patiuntur ad
invicem: et ideo non est ad propositum.
RA6
Ad sextum dicendum, quod caro dicitur deificata, non quia sit facta ipsa divinitas, sed quia facta est Dei caro, et
etiam quia abundantius dona divinitatis participat ex hoc quod est unita divinitati, et quia est quasi instrumentum
per quod divina virtus salutem nostram operatur: tangendo enim leprosum carne sanavit per divinitatis virtutem,
et moriendo carne mortem vicit per virtutem divinitatis. Virtus autem agentis aliquo modo est in instrumento,
quo mediante aliquid agit.
|a3 Articulus 3: Utrum unio sit facta in persona, et si Christus est una persona.
AG1
Ad tertium sic proceditur. Videtur quod in Christo non sit una tantum persona, et sic non sit unio facta in
persona. Nulla enim natura invenitur sine illis quae per se consequuntur ad naturam illam. Sed personalitas per se
consequitur naturam humanam, et similiter divinam. Ergo utraque natura tenet suam personalitatem.
AG2
Praeterea, natura humana est dignior in Christo quam in Petro. Sed personalitas ad dignitatem pertinet: unde in
substantiis ignobilibus non invenitur persona. Ergo sicut humanitas Petri habet suam personalitatem, ita et
humanitas Christi.
AG3
Praeterea, in persona non videtur aliquid esse nisi natura, et distinguentia suppositum naturae ab aliis suppositis.
Sed naturae in Christo sunt diversae, et distinctiva diversa, quia per relationes aeternas distinguitur a patre et
spiritu sancto; per divisionem autem materiae et accidentium distinguitur ab aliis hominibus. Ergo est ibi duplex
personalitas.
AG4
Praeterea, major est convenientia in persona quam in genere vel specie: quia illa est in aliquo quod secundum
rem unum est, hoc autem est secundum rationem unum. Sed propter maximam distantiam naturae divinae et
humanae non potest esse earum convenientia in genere vel in specie.
Ergo multo minus possunt convenire in una persona.
AG5
Praeterea, Philosophus dicit in 5 metaph., quod ad diversitatem in genere sequitur diversitas in specie, et ad hanc
diversitas secundum numerum. Sed in Christo invenitur diversitas secundum speciem: quia sunt diversae naturae
secundum illam acceptionem qua natura dicitur unumquodque informans specifica differentia. Ergo etiam
secundum numerum differentia invenitur.
Sed ubi est eadem persona, est idem secundum numerum. Ergo in Christo non est una persona.
AG6
890

