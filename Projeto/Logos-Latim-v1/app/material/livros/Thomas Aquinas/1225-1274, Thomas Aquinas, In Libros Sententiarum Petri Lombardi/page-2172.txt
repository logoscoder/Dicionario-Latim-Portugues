Ex hoc enim aliquis sanctorum judicare dicetur, ut ex praedictis patet, quod cor habebit edoctum omni divina
veritate, quam aliis potens erit manifestare.
In progressu autem ad perfectionem, primum quod relinquendum occurrit, sunt exteriores divitiae, quia haec sunt
ultimo acquisita; quod autem est ultimum in generatione, est primum in destructione; unde et inter beatitudines,
quibus est progressus ad perfectionem, prima ponitur paupertas. Et sic paupertati respondet judiciaria potestas,
inquantum est prima dispositio ad potestatem praedictam. Et hinc est quod non quibuscumque pauperibus, etiam
voluntarie, repromittitur potestas praedicta, sed illis qui relinquentes omnia sequuntur Christum secundum
perfectionem vitae.
RA1
Ad primum ergo dicendum, quod, sicut dicit Augustinus, 21 de CIV. Dei, nec quoniam super duodecim sedes
sessuros esse ait, duodecim solos homines cum illo judicaturos putare debemus; alioquin quoniam in locum
Judae traditoris apostolum mathiam legimus ordinatum, Paulus, qui plus aliis laboravit, ubi ad judicandum
sedeat, non habebit. Unde duodenario numero significata est universa judicantium multitudo propter duas partes
septenarii, scilicet tria et quatuor, quae in se ductae duodenarium faciunt.
Septenarius autem est numerus perfectionis, vel propter hoc quod constat ex duplici senario qui est numerus
perfectus, vel quia ad litteram duodecim apostolis loquebatur, in quorum persona hoc omnibus eorum
sectatoribus promittebat.
RA2
Ad secundum dicendum, quod virginitas et martyrium non ita disponunt ad retinendum in corde decreta divinae
justitiae sicut paupertas; sicut e contrario exteriores divitiae ex sua solicitudine suffocant verbum Dei, ut dicitur
Luc. 8. Vel dicendum, quod paupertas non solum sufficit ad meritum judiciariae potestatis; sed quia est prima
pars perfectionis, cui respondet judiciaria potestas; unde inter ea quae sequuntur ad paupertatem, ad
perfectionem spectantia, possunt computari et virginitas et martyrium, et omnia perfectionis opera: non tamen
sunt ita principalia sicut paupertas; quia principium est maxima pars rei.
RA3
Ad tertium dicendum, quod ille qui legem proposuit, aut exhortatus est ad bonum; judicabit causaliter loquendo:
quia per comparationem ad verba ab ipso proposita aliqui judicabuntur; et ideo non respondet proprie potestas
judiciaria praedicationi vel doctrinae. Vel dicendum, secundum quosdam, quod tria requiruntur ad judiciariam
potestatem.
Primo abdicatio temporalium curarum, ne impediatur animus a sapientiae perceptione.
Secundo requiritur habitus continens divinam justitiam scitam et observatam. Tertio, quod illam justitiam alios
docuerit; et sic doctrina erit complens meritum judiciariae potestatis.
RA4
Ad quartum dicendum, quod Christus in hoc quod est injuste judicatus, seipsum humiliavit: oblatus est enim quia
voluit; et meritum humilitatis est judiciaria exaltatio, qua ei omnia subduntur, ut dicitur Philip. 2. Et ideo magis
debetur judiciaria potestas illis qui voluntarie se humiliant bona temporalia abjiciendo, propter quae homines a
mundanis honorantur, quam his qui ab aliis humiliantur.
RA5
Ad quintum dicendum, quod inferior non potest judicare superiorem auctoritate propria; sed tamen auctoritate
superioris potest; sicut patet in judicibus delegatis; et ideo non est inconveniens, si hoc quasi accidentale
praemium pauperibus detur, ut judicent alios, etiam qui sunt excellentioris meriti respectu praemii essentialis.
Articulus 2C
AG1
Ulterius. Videtur quod Angeli debeant judicare.
Matth. 25, 31: cum venerit filius in majestate sua; et omnes Angeli cum eo. Sed loquitur de adventu ad judicium.
Ergo videtur quod etiam Angeli judicabunt.
AG2
Praeterea, Angelorum ordines nomina sortiuntur ex officio quod exercent. Sed quidam Angelorum ordo est ordo
thronorum, quod videtur pertinere ad judiciariam potestatem: thronum enim est sedes judicis, solium regis,
cathedra doctoris.
Ergo aliqui Angeli judicabunt.
AG3
Praeterea, sanctis post hanc vitam promittitur Angelorum aequalitas Matth. 22. Si ergo homines hanc habebunt
potestatem, ut judicent, multo fortius et Angeli.
SC1
Sed contra, joan. 5, 27: potestatem dedit ei judicium facere, quia filius hominis est. Sed Angeli non communicant
in humana natura. Ergo nec in judiciaria potestate.
SC2

2172

