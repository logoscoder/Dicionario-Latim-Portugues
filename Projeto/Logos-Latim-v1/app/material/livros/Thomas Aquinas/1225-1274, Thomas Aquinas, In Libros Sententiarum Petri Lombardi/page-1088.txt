diversimode rectitudinem habere possunt: et ideo ex natura potentiae non potuerunt determinari ad rectum et
bonum ipsarum; sed oportet quod rectificentur, rectitudinem a sua regula recipientes.
Hoc autem contingit dupliciter. Uno modo ut recipiatur per modum passionis, sicut in hoc ipso quod regulata
potentia a regulante movetur.
Sed quia in hoc quod aliquid patiatur et nihil ad actum conferat, violentiae definitio consistit, ut patet in 3 ethic.,
violentia autem et difficultatem et tristitiam habet, ut dicitur in 5 metaph.; ideo praedicta receptio rectitudinis non
sufficit ad perfectam rectificationem potentiae regulatae. Oportet ergo ut alio modo recipiatur, scilicet per
modum qualitatis inhaerentis, ut rectitudo regulae efficiatur forma potentiae regulatae: sic enim faciliter et
delectabiliter quod rectum est, operabitur sicut id quod est conveniens suae formae: et haec quidem qualitas, sive
forma, dum adhuc est imperfecta, dispositio dicitur; cum autem jam consummata est, et quasi in naturam versa,
habitus nominatur, qui, ut ex 2 ethic., et 5 metaphys., accipitur, est secundum quem nos habemus ad aliquid bene
vel male.
Et inde est quod in praedicamentis dicitur dispositio facile mobilis, et habitus difficile mobilis: quia quod
naturale est non cito transmutatur. Inde est etiam quod habitus ad unum inclinant, sicut et natura, ut dicitur 5
ethic..
Et propter hoc, signum generati habitus est delectatio in opere facta, ut dicitur in 2 ethic., quia quod est naturae
conveniens, delectabile est et facile. Et propter hoc habitus a Commentatore in 3 de anima definitur, quod est quo
quis agit cum voluerit, quasi in promptu habens quod operandum est. Et ideo habitus possessioni comparatur in 1
ethic., secundum quam res possessa ad nutum habetur; operatio vero usui. Patet ergo quod potentiae naturales,
quia sunt ex seipsis determinatae ad unum, habitibus non indigent. Similiter etiam nec apprehensivae sensitivae,
quia habent determinatum modum operandi, a quo non deficiunt nisi per potentiae defectum.
Similiter etiam nec voluntas humana, secundum quod est naturaliter determinata ad ultimum finem, et ad bonum,
secundum quod est objectum ejus.
Similiter etiam nec intellectus agens, qui habet determinatam actionem, scilicet facere intelligibilia in actu; sicut
lux facere visibilia in actu. Similiter etiam nec in ipso Deo est aliquis habitus, cum ipse sit prima regula ab alio
non regulata: unde essentialiter bonus est, et non per participationem rectitudinis ab alio; nec malum in ipso
incidere potest. Sed intellectus possibilis qui de se est indeterminatus, sicut materia prima, habitu indiget, quo
participet rectitudinem suae regulae: et naturali quantum ad ea quae ex naturali lumine intellectus agentis, qui est
ejus regula, statim determinantur, sicut sunt principia prima; et acquisito, quantum ad ea quae ex his principiis
educi possunt; et infuso, quo participat rectitudinem primae regulae in his quae intellectum agentem excedunt.
Similiter etiam in voluntate quantum ad illa ad quae ex natura non determinatur, et in irascibili et in
concupiscibili, indigemus habitibus, secundum quod participant rectitudinem rationis, quae est eorum regula, vel
rectitudinem primae mensurae in his quae humanam naturam excedunt, quantum ad habitus infusos. Et similiter
in corpore animato est habitus sanitatis, prout participat ab anima dispositionem, qua potest suum opus recte
perficere: quia oculus sanus dicitur qui opus oculi recte perficere potest, ut dicitur 10 de animalibus.
Unde patet quod hujusmodi qualitates, quas habitus dicimus, in rebus animatis inveniuntur, et praecipue in
habentibus electionem, ut dicitur in 5 metaph..
RA1
Ad primum ergo dicendum, quod potentiae naturales sunt determinatae ex seipsis ad unum, et ideo non indigent
aliquibus habitibus determinantibus: nec facit hoc dignitas, sed indignitas earum, inquantum ad pauciora se
extendunt.
RA2
Ad secundum dicendum, quod ad actum proprium per se rei potest res ipsa ordinari mediante aliquo accidente,
non quidem extraneo, sed quod consequitur ex principiis rei: quia inter accidentia propinquius est substantiae
unum quam aliud, sicut qualitas quam actio; et ideo ignis mediante calore calefacit. Et similiter erit in proposito,
quia virtutes conformantur principiis naturalibus.
RA3
Ad tertium dicendum, quod quamvis producere talem actum sit in potestate voluntatis, tamen non est in
voluntate tantum, sed etiam in inferioribus viribus, ex quibus potest accidere repugnantia et difficultas; et ideo
indigemus habitibus, quibus omnis difficultas tollatur.
RA4
Ad quartum dicendum, quod sicut dicitur in 2 metaph., difficultas potest esse ex nobis, et ex rebus, et similiter
facilitas. Facilitas ergo quae est ex ratione actuum qui non sunt magni ponderis, diminuit, quantum in se est,
rationem meriti; sed facilitas quae est ex promptitudine operantis, meritum non diminuit respectu praemii
essentialis, sed auget: quia quanto majori caritate facit, tanto facilius tolerat, et magis meretur. Et similiter quanto
delectabilius operatur propter habitum virtutis, tanto actus ejus est delectabilior, et magis meritorius.
RA5
Ad quintum dicendum, quod perfectiones proportionantur suis perfectibilibus; quia proprius actus est in propria
potentia, ut dicitur 2 de anima; et ideo non oportet quod habitus cognitivae et affectivae partis sint unius modi,
sicut nec ipsae potentiae quae eis perficiuntur.
1088

