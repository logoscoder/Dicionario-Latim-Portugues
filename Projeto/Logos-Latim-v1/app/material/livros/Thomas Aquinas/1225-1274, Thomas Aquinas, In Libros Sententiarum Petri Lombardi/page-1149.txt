Praeterea, sicut fides innititur primae veritati, ita spes summae largitati: quia ex gratia provenit, ut in littera
dicitur. Sed summa largitas non potest alicui deficere, sicut neque prima veritas aliquem decipere. Ergo sicut
fides habet certitudinem, ita et spes.
CO
Respondeo dicendum, quod quidam dixerunt, quod spes non habet aliam certitudinem nisi a fide; sed in hoc
differunt quod certitudo fidei est in universali, sicut quod quilibet bonus habebit vitam aeternam; certitudo autem
spei est in particulari, sicut quod iste, si bene facit, habebit vitam aeternam; et ideo certitudo fidei est absoluta et
universalis, certitudo autem spei particularis est, et conditionata. Sed hoc non potest stare: quia universale et
particulare non diversificant potentiam neque habitum; unde secundum hoc spes a fide non differret secundum
habitum, neque in alia potentia esset; quod omnino falsum est. Et ideo aliter est dicendum, quod certitudo
proprie dicitur firmitas adhaesionis virtutis cognitivae in suum cognoscibile.
Sed omnis operatio et motus cujuscumque tendentis in finem est ex cognitione dirigente, vel conjuncta, sicut in
agentibus per voluntatem, vel remota, sicut in agentibus per naturam. Quia vero non tenderet determinate in
finem suum nisi ab aliqua cognitione praecedente in ipsum ordinaretur, inde est quod opus naturae est simile
operi artis, inquantum per determinata media tendit in suum finem. Et hoc habet ex determinatione divinae
sapientiae instituentis naturam; et ideo nomina quae ad cognitionem pertinent, ad naturales operationes
transferuntur; sicut dicitur quod natura sagaciter operatur et infallibiliter; et sic etiam dicitur certitudo in natura
tendente in finem. Et quia virtus in modum naturae operatur inclinando in determinatum finem, ideo virtus
dicitur esse certior arte; sicut et natura inquantum inclinat infallibiliter, quantum ex ea est, in finem: et talis est
certitudo spei; aliter tamen quam in aliis virtutibus. Quia enim spes supponit facultatem in finem perveniendi,
quae quidem est ex liberalitate divina ordinante nos in finem, et ex meritis, secundum quae omnes virtutes in
finem ultimum perveniunt; ideo certitudo spei causatur ex liberalitate divina ordinante nos in finem, et etiam ex
inclinatione omnium aliarum virtutum, et etiam ex inclinatione ipsius habitus: et ideo praeter certitudinem quam
habet ut quaedam virtus, includit certitudinem quae est in omnibus aliis virtutibus, et ulterius certitudinem
divinae ordinationis.
RA1
Ad primum ergo dicendum, quod certitudo primo et principaliter est in cognitione: sed per similitudinem et
participative est in omnibus operibus naturae et virtutis.
RA2
Ad secundum dicendum, quod certitudo cognitionis est ex seipsa; certitudo autem naturae est ex alio ordinante in
finem; et ideo certitudo cognitionis nunquam deficit, sed certitudo naturae deficit quidem non per se, sed per
accidens, quia talis defectus non est ex ipso directivo in finem, ex quo habet certitudinem, sed ex aliquo
accidente; sicut ignis habet certitudinem absolutam calefaciendi, et tamen deficit quandoque ex aliquo
impedimento.
Et similiter est de spe; unde etiam ipsa inclinationis naturae certitudo dicitur spes, ut patet Rom. 4, 18: qui contra
spem in spem credidit.
RA3
Et similiter dicendum ad tertium.
RA4
Ad quartum dicendum, quod quamdiu in hac vita sumus, potest esse accidentale impedimentum ne spes, quae de
se certitudinem habet, suum finem consequatur; et ideo nunc cum spe adjungitur timor separationis; sed in
futuro, quando non poterit esse accidentale impedimentum, tunc non erit timor separationis, neque etiam spes;
quia quod sperabatur, tunc habebitur.
RA5
Ad quintum dicendum, quod licet nesciam utrum finaliter habiturus sim caritatem, tamen scio quod caritas et
merita quae in proposito habeo, ad vitam aeternam certitudinaliter perducunt.
Ex praedictis patet quod certitudo spei et fidei in quatuor differunt. Primo in hoc quod certitudo fidei est
intellectus, certitudo autem spei est affectus.
Secundo, quia certitudo fidei non potest deficere; sed certitudo spei per accidens deficit. Tertio, quia certitudo
fidei est de complexo; certitudo autem spei est de incomplexo, quod est appetitus objectum.
Quarto, quia certitudini fidei opponitur dubitatio; certitudini autem spei opponitur diffidentia vel haesitatio.
Ideo sciendum est, quod certitudo spei, quantum ad inclinationem habitus, est major in habente spem formatam,
etiam praescito ad mortem, quam in praedestinato habente spem informem; sed inquantum includit certitudinem
quae est ex Dei ordinatione, et ex meritis quae sunt in proposito, est aequalis in utroque.
|a5 Articulus 5: Utrum in Christo fuerit spes.
Articulus 5A
AG1

1149

