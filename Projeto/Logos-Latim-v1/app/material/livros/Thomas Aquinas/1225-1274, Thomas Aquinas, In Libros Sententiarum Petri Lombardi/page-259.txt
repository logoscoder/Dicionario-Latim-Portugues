Respondeo dicendum, quod in appropriatione Hilarii, ponuntur tria propria nomina personarum, scilicet pater,
imago, munus, vel donum, et hoc patet ex praedictis, dist. 8 qu. 1 art. 1; et ponuntur tria appropriata, scilicet
aeternitas, quam dicit esse in patre sicut appropriatam sibi; et species, idest pulchritudo, quam dicit esse in
imagine, idest in filio, qui proprie imago est, ut supra habitum est, dist. 28, quaest. 2, art. 3; et usum, quem dicit
esse in munere, scilicet in spiritu sancto, qui donum est.
Ratio autem hujusmodi appropriationis haec est.
Aeternitas enim in ratione sua habet duo, scilicet quod sit principium omnis durationis, inquantum est prima
mensura: unde ab ipsa fluit et aevum et tempus; et sic habet similitudinem ad propria patris, quae conveniunt sibi
inquantum ipse est principium vel per generationem vel per spirationem, scilicet ad paternitatem et communem
spirationem.
Habet etiam in ratione sua privationem principii, et in hoc convenit cum proprietate patris, quae competit sibi
secundum quod est auctor, vel non de principio, scilicet innascibilitate.
Ad rationem autem pulchritudinis duo concurrunt, secundum dionysium, scilicet consonantia et claritas. Dicit
enim, quod Deus est causa omnis pulchritudinis inquantum est causa consonantiae et claritatis, sicut dicimus
homines pulchros qui habent membra proportionata et splendentem colorem. His duobus addit tertium
Philosophus ubi dicit, quod pulchritudo non est nisi in magno corpore; unde parvi homines possunt dici
commensurati et formosi, sed non pulchri. Et secundum haec tria, pulchritudo convenit cum propriis filii:
inquantum enim filius est imago perfecta patris, sic est ibi consonantia perfecta; est enim aequalis et similis sine
inaequalitate et dissimilitudine; et hoc tangit Augustinus, ubi dicit: ubi est tanta convenientia, id est maxima et
prima aequalitas, et prima similitudo. Inquantum vero est filius verus, habet perfectam naturam patris: et ita
etiam habet magnitudinem quae consistit in perfectione divinae naturae, ut supra dictum est, dist. 19, quaest. 1
art. 2: unde dicit Augustinus quod ibi est perfecta et summa vita. Sed inquantum est verbum perfectum patris,
habet claritatem quae irradiat super omnia et in quo omnia resplendent. Unde dicit Augustinus, quod est
tamquam verbum perfectum. Potest etiam totum accipi ex verbis Augustini secundum rationem consonantiae,
quae triplex in eo considerari potest: idest consonantia ipsius ad patrem cui potentia est aequalis et similis, et hoc
tangit Augustinus ubi dicit: prima aequalitas. Item consonantia sui ad seipsum, inquantum omnia attributa in eo
non differunt, sed unum sunt; et hoc tangit ubi dicit: cui non est aliud vivere et aliud esse, sed idem est esse et
vivere. Item consonantia ad res creatas, quarum rationes in eo sunt, et unum sunt in eo sicut ipse est unum cum
patre: et hoc tangit ibi: et omnes unum in ea, sicut ipsa unum de uno cum quo unum.
Usus etiam de ratione sua duo habet. Primo quod est assumptum in facultatem voluntatis; et sic convenit spiritui
sancto inquantum est amor: et hoc tangit Augustinus cum dicit: illa ergo dilectio, delectatio, felicitas vel
beatitudo...
Est in trinitate spiritus sanctus. Habet etiam aliud quod est ordinatum ad alterum: et iste etiam ordo competit
spiritui sancto, inquantum ipse amor, qui est spiritus sanctus, non tantum est in filio, sed redundat in omnes
creaturas, secundum quod competit sibi nomen doni: et hoc tangit Augustinus cum dicit: ingenti largitate atque
ubertate perfundens omnes creaturas pro captu earum.
RA1
Ad primum igitur dicendum, quod una et principalis ratio est appropriationis, scilicet similitudo ad proprium, ut
dictum est in corp. Art.; sed possunt esse multae consequentes utilitates; quarum unam Augustinus tangit; unde
ex hoc non potest concludi quod aliquid debeat appropriari patri vel filio, nisi adsit ratio principalis.
RA2
Ad secundum dicendum, quod in aequivocis quae per fortunam sunt et casum, ut canis, non attenditur similitudo
aliqua; sed in aequivocis quae dicuntur per respectum ad unum principium attenditur aliqua similitudo analogiae
vel proportionis; et talis est multiplicitas hujus nominis principium: unde etiam Philosophus docet reducere
omnia hujusmodi ad unum primum principium.
RA3
Ad tertium dicendum, quod ratio illa non valet.
RA4
Ad quartum dicendum, quod pulchritudo non habet rationem appetibilis nisi inquantum induit rationem boni: sic
enim et verum appetibile est: sed secundum rationem propriam habet claritatem et ea quae dicta sunt, quae cum
propriis filii similitudinem habent.
RA5
Ad quintum dicendum, quod usus, ut supra dictum est, dist. 1, quaest. 1, art. 2, sumitur dupliciter.
Communiter, prout uti dicitur assumere aliquid in facultatem voluntatis, et stricte, prout dicit relationem in
finem. Et primo modo sumitur hic, quo continet in se etiam fruitionem, ut hic dicitur quod felicitas vel beatitudo
ad usum pertinet.
Nihilominus tamen competit proposito, et secundum quod habet rationem ordinis non quidem in finem, sed in
effectum, in quo bonitas divina per spiritum sanctum uberrime effunditur.

259

