Primo, quia effectus habet aliquid et ab agente et a recipiente; unde sicut in collatione divinorum donorum,
donum ex parte dantis elevat recipientem supra statum suum, ex parte autem recipientis est infra modum quo
Deus influit; ita in remissione peccatorum oportet quod sit aliquid ex parte misericordiae remittentis, ut aliquid
de poena debita dimittatur, et aliquid ex parte recipientis, ut scilicet in aliquo puniatur. Secundo, quia remissio
poenae quae fit aliis hominibus, praecipue poenae satisfactoriae, fundatur supra virtutem satisfactoriam Christi,
quae superabundavit ad amovendas omnes poenas quantum in se fuit; unde oportet quod particulata satisfactio
fundetur supra satisfactionem Christi condignam, sicut imperfectum in quolibet genere oritur ex perfecto.
RA4
Ad quartum dicendum, quod in eo cui Deus dat sua dona gratis, non est aliquid quod donis illis repugnet, faciens
collationem donorum indecentem; sed in eo qui peccavit, est aliquod quod repugnat impunitati; et ideo ex parte
creaturae non est simile.
|a2 Articulus 2: Utrum aliqua pura creatura potuerit satisfacere pro humana natura.
AG1
Ad secundum sic proceditur. Videtur, quod aliqua pura creatura satisfacere poterat pro humana natura. Sicut
enim pro peccato debetur satisfactio, ita pro beneficio debetur gratiarum actio.
Sed sufficit Deo gratiarum actio quantum homo potest sibi reddere, etiam si non sit suis beneficiis aequalis: quia,
ut dicit Philosophus, secundum potentiam famulans homo diis et patribus, videtur justus esse, quamvis ad
aequalia non possit. Ergo videtur quod similiter sit sufficiens satisfactio quam homo potest reddere ad
expiandum peccatum.
AG2
Praeterea, bonum est potentius ad agendum quam malum: quia malum agit virtute boni, ut dicit dionysius. Sed
una pura creatura potuit per actum malum totam humanam naturam inficere. Ergo multo fortius potest per unum
bonum actum pro tota humana natura satisfacere pura creatura.
AG3
Praeterea, magnae crudelitatis videtur esse in Domino vel judice, exigere ab aliquo plus quam possit. Sed a Deo
longe est omnis crudelitas. Ergo non exigit ab aliquo plus quam possit. Ergo satisfactionem quam Deus ab
homine requirebat, purus homo facere poterat.
AG4
Praeterea, natura non reparatur nisi in individuis, ut supra dictum est. Sed unus homo est ita bonus sicut humana
natura quae est in ipso.
Ergo unus homo satisfacere poterat pro natura humana quae est in ipso, et omnes pro humana natura in omnibus
individuis existente.
AG5
Praeterea, natura angelica est supra humanam.
Sed quod melius est, potest accipi pro recompensatione minus boni. Ergo Angelus poterat pro humana natura
satisfacere.
SC1
Sed contra, ille solus reparare potuit qui potuit condere. Sed solus Deus humanam naturam condere potuit: ergo
ipse solus potuit reparare.
Ergo ad hoc quod naturam aliquis satisfaciendo repararet, oportuit quod esset Deus.
SC2
Praeterea, homo in instanti suae conditionis tantae erat dignitatis quod nulli creaturae debitor erat ratione suae
beatitudinis. Sed est debitor et obnoxius ratione suae beatitudinis ei qui ipsum ad beatitudinem reparavit. Ergo si
per aliquam puram creaturam facta esset reparatio, non esset homo redditus pristinae dignitati.
SC3
Praeterea, nullus pro alio reddere potest quod pro se ipso debet. Sed quaelibet creatura totum quod est, Deo
debet. Ergo nulla pura creatura potest pro alia sufficienter satisfacere.
CO
Respondeo dicendum, quod sicut dictum est, oportebat quod pro peccato humanae naturae fieret condigna
satisfactio: tum quia aliter homo non restitueretur pristinae dignitati: tum quia est conveniens esse unum primum
in genere satisfactionis perfectum, supra quod omnes aliae imperfectae satisfactiones fundentur. Ad hoc autem
quod satisfactio esset condigna, oportebat quod haberet virtutem infinitam: quia peccatum pro quo fiebat
satisfactio, infinitatem quamdam habebat ex tribus. Primo ex infinitate divinae majestatis, inquantum offensa
fuerat per contemptum inobedientiae: quanto enim major est in quem peccatur, tanto est gravior culpa. Secundo
ex bono quod per peccatum auferebatur, quod est infinitum, idest ipse Deus, cujus participatione fiunt homines
beati. Tertio ex ipsa natura quae corrupta erat, quae quidem infinitatem quamdam habet, inquantum in ea possunt
supposita in infinitum multiplicari. Actio autem purae creaturae non potest habere infinitam efficaciam: et ideo
nulla pura creatura poterat sufficienter satisfactionem facere.
RA1
1055

