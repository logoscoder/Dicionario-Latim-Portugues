vero bruta et plantae et mineralia et omnia corpora mixta corrumpuntur et secundum totum et secundum partem,
et ex parte materiae quae formam amittit, et ex parte formae quae actu non manet; et sic nullo modo habent
ordinem ad incorruptionem. Unde in illa innovatione non manebunt, sed sola ea quae dicta sunt.
RA1
Ad primum ergo dicendum, quod hujusmodi corpora dicuntur esse ad ornatum elementorum, inquantum virtutes
activae et passivae generales quae sunt in elementis, ad speciales actiones contrahuntur; et ideo sunt ad ornatum
elementorum in statu actionis et passionis. Sed hic status in elementis non remanebit; unde nec animalia nec
plantas remanere oportet.
RA2
Ad secundum dicendum, quod nec animalia nec plantae, nec aliqua alia corpora in ministrando homini aliquid
meruerunt, cum libertate arbitrii careant; sed pro tanto dicuntur quaedam corpora remunerari, quia homo meruit
ut illa innoventur quae ad innovationem ordinem habent. Plantae autem et animalia non habent ordinem ad
innovationem, ut praedictum est, unde ex hoc homo non meruit ut illa innoventur; quia nullus potest alteri mereri
nisi id cujus est capax, nec etiam sibi ipsi. Unde etiam dato quod animalia bruta mererentur in ministerio
hominis, non tamen essent innovanda.
RA3
Ad tertium dicendum, quod sicut perfectio hominis multipliciter assignatur; est enim perfectio naturae conditae,
et naturae glorificatae; ita etiam perfectio universi est duplex; una secundum statum hujus mutabilitatis, altera
secundum statum futurae novitatis. Plantae autem et animalia sunt de perfectione ejus secundum statum istum,
non autem secundum statum novitatis illius, cum ordinem ad eam non habeant.
RA4
Ad quartum dicendum, quod quamvis animalia et plantae quantum ad quaedam alia, sint nobiliora quam ipsa
elementa; tamen quantum ad ordinem incorruptionis, elementa sunt nobiliora, ut ex dictis patet.
RA5
Ad quintum dicendum, quod naturalis appetitus ad perpetuitatem, qui inest animalibus et plantis, est accipiendus
secundum ordinem ad motum caeli, ut scilicet tantum in esse permaneant, quantum motus caeli durabit; non
enim potest appetitus esse in effectu ut permaneat ultra causam suam. Et ideo si, cessante motu primi mobilis,
plantae et animalia non remaneant secundum speciem, non sequitur appetitum naturalem frustrari.
EX
Cum tamen virtute divinitatis sit suscitaturus, non humanitatis. Sed contra est quod dicitur in Glossa 1 corinth.
15, quod resurrectio Christi fuit causa nostrae resurrectionis. Sed Christus secundum humanitatem resurrexit.
Ergo virtute humanitatis corpora resuscitabit.
Et dicendum, quod sicut Damascenus in 3 Lib., dicit, humanitas Christi est quasi divinitatis organum, sicut
corpus animae; unde effectus aliquis potest attribui humanitati Christi dupliciter.
Uno modo secundum se, sicut attribuitur ei tangere leprosum, et hujusmodi; alio modo inquantum est
instrumentum divinitatis; sicut attribuitur ei tactu suo leprosum mundare. Hoc autem modo attribuitur humanitati
Christi sua resurrectione nostram causare, sicut tactu suo leprosum mundare.
Et quia instrumentum non agit nisi in virtute principalis agentis; inde est quod dicitur Christus resuscitaturus
corpora non virtute humanitatis, sed divinitatis; quamvis sua resurrectio sit nostrae resurrectionis causa per
modum quo tactus leprosi est causa mundationis.
Per verbum filium Dei fit animarum resurrectio, per verbum factum in carne filium hominis fit corporum
resurrectio. Sed contra, quia sicut resurrectio Christi dicitur esse causa resurrectionis nostrae corporalis, ita et
spiritualis, ut patet per illud Rom. 4, 25: resurrexit propter justificationem nostram.
Et dicendum, quod utrumque fit principaliter virtute divina, et quasi instrumentaliter per operationem
humanitatis Christi; sed tamen spiritualis resurrectio appropriatur divinitati; corporalis vero humanitati per
appropriationem quamdam; ut servetur similitudo inter effectum et causam.
Filius cum patre et spiritu sancto eadem vita est, quae pertinet ad animam non ad corpus. Sed contra, quia omnis
vita tam spiritualis quam corporalis oritur a vita divina, et imitatur eam, ut patet per dionysium, 6 cap. De divin.
Nomin..
Et dicendum, quod dicitur non pertinere ad corpus, quia corpus non potest ejus esse particeps per cognitionem et
amorem.
Angeli deferent ante signum crucis. Sed contra est quod signum illud crucis non habet aliquem ordinem ad
incorruptionem; et ita non remanebit post illam innovationem.
Et dicendum, quod signum crucis non accipitur hic pro ipso ligno crucis dominicae, sed pro aliqua
repraesentatione ipsius.
Columnae caeli pavent adventum ejus. Columnae caeli hic dicuntur Angeli qui caelos movent, quia in eorum
virtute sustentatur tota efficacia caelestis actionis, cum omnia corpora regantur per spiritum vitae rationalem, ut
Augustinus dicit 3, de Trinit..
Quantum luxit sol in prima conditione septem dierum ante peccatum primi hominis, tantum lucebit post
judicium. Intelligenda est haec comparatio secundum commodum quod homo percipit ex lumine caelestium
2201

