Ad secundum dicendum, quod non connotat effectum in actu, sed in habitu; et hoc est, quia operationes animae
non terminantur ad aliquid extra operantem; unde possunt extendi etiam ad id quod non est in actu.
RA3
Ad tertium dicendum, quod amor non unit secundum rem semper, sed est unio affectus: quae quidem unio potest
haberi etiam ad illud quod est absens, aut penitus non existens.
RA4
Ad quartum dicendum, quod quamvis non differrent secundum id quod non erant in propria natura, differentiam
tamen habebant in Dei praescientia, secundum quod eorum diversitates futuras praesciebat.
RA5
Ad quintum dicendum, quod Deus volebat ab aeterno creaturas esse, sed non eas esse ab aeterno, sed secundum
ordinem suae sapientiae.
|a4 Articulus 4: Utrum Deus omnia aequaliter diligat.
AG1
Ad quartum sic proceditur. Videtur quod Deus omnia aequaliter diligat. Quia providentia, ut dicit dionysius, est
effectus amoris. Sed aequaliter est illi cura de omnibus.
Sap. 6. Ergo omnia aequaliter diligit.
AG2
Praeterea, dilectio Dei ad creaturas significat habitudinem ipsius ad creaturas. Sed Deus aequaliter se habet ad
omnia, ut dicit Philosophus, quamvis omnia inaequaliter se habeant ad ipsum. Ergo ipse aequaliter omnia diligit.
AG3
Praeterea, sicut diligit omnia, ita cognoscit omnia. Sed aequaliter cognoscit omnia. Ergo aequaliter omnia diligit.
AG4
Praeterea, idem actus non potest esse intensior et remissior, nisi secundum diversas sui partes.
Sed eodem actu simplici diligit omnia. Ergo non diligit unum plus altero.
AG5
Praeterea, qua ratione diligit unum plus altero, eadem ratione diligit aliquem quandoque plus quandoque minus:
quia sicut una res est melior altera, ita idem secundum diversa tempora est melius seipso. Sed Deus non diligit
aliquem quandoque plus quandoque minus: quia sic amor suus esset mutabilis, quod est impossibile. Ergo non
diligit unum plus altero.
SC1
Sed contra, Prov. 16, 4: universa propter seipsum operatus est Dominus; et similiter etiam dicitur quod omnia
fecit propter hominem. Sed illud propter quod aliquid fit, plus diligitur. Ergo Deus magis diligit se quam alia, et
inter alia magis amat unum quam aliud.
SC2
Praeterea, caritas est boni inquantum bonum.
Ergo magis bonum magis amat.
SC3
Praeterea, ordo caritatis est de perfectione ipsius.
Sed caritas Dei perfectissima est. Ergo secundum ordinem diligit unum plus alio.
CO
Respondeo dicendum, quod amor dupliciter mensuratur. Uno modo ex suo principio; et sic dicitur magis amari
illud ad quod amandum efficacius voluntas inclinatur; et sic Deus aequaliter omnia diligit: quia in dilectione sua
respectu cujuslibet rei habet infinitam efficaciam in diligendo.
Alio modo ex parte objecti, secundum quod dicitur aliquis magis diligere illud cui vult majus bonum; et sic Deus
dicitur magis diligere unum quam aliud inquantum vult ei majus bonum: et ex hoc etiam habet majorem
effectum in illo, quia voluntas ejus est causa rerum.
RA1
Ad primum ergo dicendum, quod aequaliter est ei cura de omnibus ex parte solicitudinis ipsius, sed non ex parte
eorum quae eis providentur.
RA2
Ad secundum dicendum, quod dilectio non tantum importat id quod est ex parte Dei, sed etiam id quod est ex
parte creaturae; cujusmodi bonum, prout est a Deo volitum, in dilectione Dei includitur.
Et quia creaturae non se habent aequaliter ad Deum, nec possunt aequaliter bonitatem ejus participare, ideo non
aequaliter omnia diligit.
RA3
Ad tertium dicendum, quod cognitio est secundum motum rei ad animam, amor autem secundum motum animae
ad res; et ideo cognitio mensuratur tantum ex parte cognoscentis, sed amor est ex parte utriusque. Non enim
dicitur magis cognoscere, quia majorem rem inesse alicui cognoscit, sicut dicitur magis diligere cui majus
bonum inesse vult. Unde non est simile de dilectione et cognitione.
1218

