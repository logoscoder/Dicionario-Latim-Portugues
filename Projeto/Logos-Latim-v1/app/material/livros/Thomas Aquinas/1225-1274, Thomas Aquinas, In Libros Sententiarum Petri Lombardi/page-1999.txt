Articulus 4A
AG1
Ad quartum sic proceditur. Videtur quod in voto non possit fieri dispensatio. Votum enim commune minimum
habet de ratione voti. Sed in voto communi nullus potest dispensare. Ergo nec in voto singulari.
AG2
Praeterea, reddere vota est de lege naturali; quia qui non reddit, mentitur; quod est contra legem naturalem. Sed
nullus potest dispensare contra mendacium, aut contra illud quod est de lege naturali. Ergo nullus potest
dispensare in voto.
AG3
Praeterea, per dispensationem non debet praetermitti majus bonum pro minori bono. Sed non est digna
ponderatio continentis animae, ut dicitur in Lib. Eccli. Cap. 26, 20; quia pars contemplativorum, qui
significantur per mariam, est optima, quia ipsa optimam partem elegit, ut dicitur Luc. 10. Ergo, ad minus in voto
continentiae, quod ad statum contemplationis pertinet, dispensari non potest.
AG4
Sed contra, nullum votum est licitum quod vergit in personae periculum. Sed potest esse quod continentia
servata vergat in periculum personae.
Ergo ad minus in casu illo votum continentiae potest dispensari.
AG5
Praeterea, sicut monachi tenentur ad continentiam, ita ad paupertatem et obedientiam. Sed potest dispensari cum
eis quantum ad votum obedientiae et paupertatis, ut patet in illis qui ad praelationes assumuntur. Ergo et in voto
continentiae.
CO
Respondeo dicendum ad primam quaestionem, quod circa hoc sunt diversae opiniones.
Quidam enim dicunt, quod quodlibet votum potest per praelatos ecclesiae dispensationem habere pro libito
praelati: quia, ut dicunt, in quolibet voto intelligitur conditionaliter voluntas praelati superioris, scilicet Papae, ad
cujus dispensationem pertinent actus subditorum omnium; et ideo cum voluerit, ille summus praelatus poterit
relaxare obligationem voti, ut non teneatur votum implere, quia conditio non extat. Sed hoc non videtur bene
dictum: quia quaedam sunt in quibus est homo ita liber sui, quod etiam contra praeceptum Papae potest illa
facere; sicut continere, et alia consilia divina; unde absolute et sine conditione voluntatis alicujus praelati potest
alia vovere.
Et ideo alii dicunt, quod nullum votum recipit dispensationem secundum quod dispensatio est juris relaxatio, sed
secundum quod est juris declaratio: quia Papa potest declarare hoc jus, quod quando fit recompensatio majoris
boni, potest dimitti minus bonum ad quod se quis obligavit. Sed hoc etiam non videtur verum: quia declarare jus
non est novum jus facere, sed illud quod in jure erat, manifestare. Unde secundum hoc nunquam per
dispensationem voti fieret non contra jus quod erat prius contra jus, sed solum quod videbatur contra jus, et non
erat.
Et ideo aliter dicendum, quod in voto potest dispensari, etiam secundum quod dispensatio est juris relaxatio, ex
aliqua legitima causa. Quia enim votum de illicito esse non potest, non autem licet subtrahere alicui quod ei
debetur; ideo per votum alicujus non potest fieri praejudicium suo praelato, quin debeat ejus mandatis parere,
cum fuerit opportunum; unde si praelatus videat expedire aliqua rationabili causa, vel propter ipsum qui vovit,
vel propter alios, quod votum non servet, potest eum ab observatione voti deobligare, qui alias de jure obligatus
erat.
RA1
Ad primum ergo dicendum, quod ad ea quae cadunt sub voto communi, non solum obligatur aliquis ex voto, sed
ex lege naturali, et praecepto divino; et ideo ex parte ista est quod non possit habere dispensationem, sicut alia
vota.
RA2
Ad secundum dicendum, quod observare votum durante voti obligatione, est de lege naturali; sed cessante
obligatione voti, non est observatio ejus de lege naturali. Cessat autem ejus obligatio vel ex se, ut quando
servatum vergeret ad deteriorem exitum; et tunc per declarationem superioris, si facultas petendi adsit, debet
observatio voti praetermitti; vel ex auctoritate superioris, qui aliud magis necessarium judicat, et in voto
dispensat. Nec tamen ex hoc homo mendacium incurrit, quod votum non servat in tali casu: quia homo de futuris
debet habere pias conditiones adjunctas, vel explicite vel implicite, ut patet Jacobi 5.
RA3
Ad tertium dicendum, quod de voto continentiae est duplex opinio.
Quidam enim dicunt, quod nullus potest dispensare; sed hujusmodi ratio diversa redditur a diversis.
Quidam enim dicunt, quod hoc ideo accidit, quia votum continentiae non potest praetermitti sine hoc quod ad
contrarium voti aliquis delabatur, quod nunquam licet. Sed votum paupertatis potest praetermitti aliquo modo qui
non directe erit contra votum, sicut cum aliquis habet pecuniam non suo, sed ecclesiae nomine. Sed hoc nihil est:
1999

