Sicut autem appetitus naturae est ad conservationem individui, ita est ad conservationem speciei per
generationem. Unde sicut servus non subditur Domino quin libere possit comedere et dormire, et alia hujusmodi
facere quae ad necessitatem corporis pertinent, sine quibus natura conservari non potest; ita non subditur ei
quantum ad hoc quod non possit libere matrimonium contrahere, etiam Domino nesciente aut contradicente.
RA1
Ad primum ergo dicendum, quod servus est res Domini quantum ad ea quae naturalibus superadduntur; sed
quantum ad naturalia omnes sunt pares; unde in his quae ad actus naturales pertinent, servus potest alteri, invito
Domino, sui corporis potestatem per matrimonium praebere.
RA2
Ad secundum dicendum, quod servus Domino suo tenetur obedire in his quae Dominus potest licite praecipere.
Sicut autem licite non potest praecipere Dominus servo quod non comedat aut dormiat; ita etiam nec quod a
matrimonio contrahendo abstineat. Interest enim ad legislatorem qualiter quilibet re sua utatur; et ideo si
Dominus praecipiat servo quod non contrahat matrimonium, servus non tenetur ei obedire.
RA3
Ad tertium dicendum, quod si servus volente Domino matrimonium contraxit, tunc debet praetermittere
servitium Domini imperantis, et reddere debitum uxori: quia per hoc quod Dominus concessit ut matrimonium
servus contraheret, intelligitur ei concessisse omnia quae matrimonium requirit: si autem matrimonium ignorante
vel contradicente Domino est contractum, non tenetur reddere debitum, sed potius Domino obedire, si utrumque
simul esse non possit. Sed tamen in his multa particularia considerari debent, sicut etiam in omnibus humanis
actibus; scilicet periculum castitatis imminens uxori, et impedimentum quod ex redditione debiti servitio
imperato generat, et aliis hujusmodi: quibus omnibus rite pensatis judicari poterit cui magis servus obedire
teneatur, Domino, vel uxori.
RA4
Ad quartum dicendum, quod in tali casu dicitur, quod Dominus cogendus est ne servum vendat taliter quod
faciat onera matrimonii graviora, praecipue cum non desit facultas ubique servum suum vendendi justo pretio.
RA5
Ad quintum dicendum, quod per religionem et ordinis susceptionem aliquis obligatur divinis obsequiis quantum
ad totum tempus; sed vir tenetur uxori debitum reddere non semper, sed congruis temporibus; et ideo non est
simile. Et praeterea, ille qui intrat religionem, et suscipit ordinem, obligat se ad opera quae sunt naturalibus
superaddita, in quibus Dominus potestatem ejus habet; et non in naturalibus, ad quae obligat se per
matrimonium; unde posset continentiam vovere sine consensu Domini.
|a3 Articulus 3: Utrum servitus matrimonio possit supervenire.
AG1
Ad tertium sic proceditur. Videtur quod servitus matrimonio non possit supervenire, ut vir se alteri vendat in
servum. Quia quod in fraudem et praejudicium alterius factum est, ratum esse non debet. Sed qui se in servum
vendit, facit hoc quandoque in fraudem matrimonii, et ad detrimentum uxoris. Ergo non debet valere talis
venditio ad servitutem inducendam.
AG2
Praeterea, duo favorabilia praejudicant uni non favorabili. Sed matrimonium et libertas sunt favorabilia, et
repugnant servituti, quae non est favorabilis in jure. Ergo servitus talis debet penitus annullari.
AG3
Praeterea, in matrimonio vir et uxor ad paria judicantur, ut supra, dist. 31, dictum est.
Sed uxor non potest se in ancillam dare nolente marito. Ergo nec vir nolente uxore.
AG4
Praeterea, illud quod impedit rei generationem in naturalibus, destruit etiam rem generatam.
Sed servitus viri nesciente uxore impedit matrimonii contractum antequam fiat. Ergo si posset matrimonio
supervenire, destrueret matrimonium; quod est inconveniens.
SC1
Sed contra, quilibet potest dare alteri quod suum est. Sed vir est sui juris, cum sit liber. Ergo potest jus suum dare
alteri.
SC2
Praeterea, servus potest nolente Domino uxorem ducere, ut dictum est. Ergo eadem ratione vir potest Domino se
subdere, nolente uxore.
CO
Respondeo dicendum, quod vir subditur uxori solum in his quae ad actum naturae pertinent, in quibus sunt
aequales, ad quae servitutis subjectio se non extendit; et ideo vir nolente uxore potest se alteri in servum dare:
non tamen ex hoc matrimonium dissolvetur, quia nullum impedimentum matrimonio superveniens potest
dissolvere ipsum, ut praedictum est, dist. 34, qu. 1, art. 1, ad 6.
RA1
1982

