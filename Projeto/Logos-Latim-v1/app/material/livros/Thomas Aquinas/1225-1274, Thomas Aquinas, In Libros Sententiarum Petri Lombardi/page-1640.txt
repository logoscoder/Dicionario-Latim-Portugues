RA2
Ad secundum dicendum, quod restitutio non est contrarium ad acceptionem vel detentionem injustam; sed magis
est negatio vel privatio ipsius; et ideo non oportet quod hoc sufficiat ad satisfactionem, sicut nec est
satisfactorium pro gula ut quis non immoderate comedat, sed ut etiam a moderatis abstineat.
RA3
Ad tertium dicendum, quod cessare a peccato dicitur esse pars poenitentiae, non quidem desistendo a peccato
praeterito sicut praeambulum ad poenitentiam, sed praecidendo causas futurorum peccatorum, ut dictum est
prius.
Articulus 5B
AG1
Ulterius. Videtur quod ablatum non semper debet restitui. Fama enim restitui non potest. Sed fama aufertur. Ergo
non de omni ablato potest fieri restitutio.
AG2
Praeterea, damna in personam illata, sunt maxima. Sed hujusmodi damna non possunt restitui, ut ablatio
virginitatis, abscissio membri alicujus.
Ergo non omne ablatum potest restitui.
AG3
Praeterea, qui impedit aliquem a consecutione alicujus, videtur hoc sibi auferre. Sed hoc non debet ei restituere
vel recompensare, sicut si quis impedit aliquem ne praebendam consequatur.
Ergo videtur quod non omne ablatum debeat restitui.
AG4
Praeterea, qui occasionem damni dat, damnum dedisse videtur. Sed ille qui subvertit semina in campo projecta,
dat occasionem damni de toto fructu qui inde sequi posset; et similiter de illo qui detinet pecuniam creditoris
ultra terminum praefixum, ex qua ille poterat lucrari, de toto lucro quod accidere potuisset: nec tamen videtur
quod teneatur ad restitutionem totius lucri quod accidere potuisset, vel fructus qui percipiendus esset.
Ergo non oportet quod semper fiat ablatorum restitutio.
AG5
Sed contra, videtur quod homo debet plus restituere quam abstulerit. Quia praeceptum legis veteris est, ut patet
Exod. 22, quod ovis reddatur in quadruplum, et bos in quintuplum; et hoc praeceptum, cum sit de moribus,
videtur esse morale.
Ergo adhuc manet: ergo tenetur homo in quintuplum vel quadruplum restituere.
AG6
Praeterea, ea quae in Scriptura ponuntur, nobis in exemplum dantur. Sed Luc. 10 dicitur, quod zachaeus se
obtulit ad restitutionem in quadruplum eorum quae acceperat per fraudem. Ergo et talis debet esse apud nos
restitutionis modus.
CO
Ad secundam quaestionem dicendum, quod per satisfactionem oportet quod homo sicut Deo, ita proximo
reconcilietur. Reconciliatio autem nihil aliud est quam amicitiae reparatio. Manente autem causa dissolutionis
amicitiae, amicitia reparari non potest; quae quidem causa fuit inaequalitas ex injusta acceptione vel detentione
causata; et ideo ille satisfacere non potest, nec Deo reconciliari, qui rem male ablatam, vel detentam male, non
restituit. Sed sciendum, quod amicitia, ut Philosophus dicit in 8 ethic., non requirit semper aequale, sed quod
possibile; et ideo si aliqua sunt ablata quae omnino restitui non possunt, sufficit voluntas restituendi cum tanta
restitutione quanta possibilis est secundum conditionem utriusque ad arbitrium bonorum.
RA1
Ad primum ergo dicendum, quod ille qui malitiam alicujus manifestat et qui habet corrigere, vel etiam, si sit
incorrigibilis, in conspectu ecclesiae, ut confusus a peccato desistat, vel saltem ut alii ab ejus consortio
corruptivo discedant, servato ordine caritatis fraternae, non injuste famam aufert; unde non tenetur ad famae
restitutionem. Si autem intentione diffamandi hoc fecerit, injuste aufert, etiam si verum sit quod dicit; et tunc
tenetur ad famae restitutionem vel dicendo se falsum dixisse, si falsum dixit; vel quocumque alio modo, non
mentiendo, si verum dixit, sine hoc tamen quod se verum dixisse dicat; quia non debet alterius famam cum
mendacio restituere.
RA2
Ad secundum dicendum, quod restitutio principaliter inventa est in damnis quae inferuntur in rebus fortunae,
quae restitui possunt: in his autem quae objectio tangit, quae non possunt ad simile bonum restitui, debet fieri
restitutio qualis possibilis est, scilicet ad arbitrium bonorum.
RA3
Ad tertium dicendum, quod ille qui impedit aliquem ne praebendam consequatur, si hoc faciat quia indignus est,
vel ut de alio melius provideatur, non injuste facit; unde non tenetur ad restitutionem; si autem animo laedendi

1640

