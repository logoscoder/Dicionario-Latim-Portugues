Alius error fuit Marcionitarum, qui dicebant Christum corpus de virgine non assumpsisse, sed de caelo
apportasse: quod forte ortum habuit ex opinione Platonicorum, qui dicebant, animae corpus terrestre omnino
fugiendum esse, ut beatitudinem consequatur. Non enim credebant posse fieri ut anima corpori terrestri unita
beata fieret. Ponebant tamen animas corporibus caelestibus unitas, ut soli, et stellis, et lunae, beatas fore, ut
Augustinus recitat in libro 10 de CIV. Dei; et ideo animam Christi, quae summe beata fuit, non terrestri, sed
caelesti corpori unitam putaverunt. Sed haec etiam positio veritatem humanitatis tollit: quia quaelibet forma
naturalis determinatam materiam requirit: et ideo anima humana non ex qualibet materia quam perficit, hominem
facit, sed inquantum est forma talis corporis, elementati scilicet, et debita proportione complexionati. Unde si
Christus corpus terrestre non habuit, verus homo non fuit. His autem idem defectus contingit qui et antiquis
philosophis, ut 1 de anima dicitur, qui de anima dicentes nihil de corpore dixerunt, opinantes quamlibet animam
cuilibet corpori adaptari; quod esse non potest, cum propriae formae respondeat propria materia, et unicuique
agenti determinata instrumenta: et ideo fides catholica, quae Christum verum hominem confitetur, eum habuisse
corpus ex quatuor elementis compositum, sicut nos habemus, firmiter tenet.
RA1
Ad primum ergo dicendum, quod concupiscentia carnis contra spiritum non causatur ex ipsa carnis natura, sed ex
vitiosa corruptione ejus, quae ex peccato primi parentis provenit, sine qua filius Dei veram carnis naturam
assumpsit.
RA2
Ad secundum dicendum, quod similitudo attenditur secundum formam. Corporis autem humani forma est anima
rationalis, in qua imago Dei consistit; et ideo in corpore humano non tantum est similitudo vestigii, sed etiam
similitudo imaginis, inquantum animam habet. Non enim corpus humanum habet esse quoddam distinctum ab
esse quod dat sibi anima, quasi ab alia forma, per quam sit in eo similitudo vestigii tantum, sicut est in
corporibus inanimatis: quia sic anima esset ens in subjecto, secundum quod subjectum nominat ens subsistens in
actu; quod ad rationem accidentis pertinet, ut in 2 de anima dicit Commentator.
RA3
Ad tertium dicendum, quod conjunctio animae ad Deum per fruitionem consistit in operatione intellectus et
voluntatis, in qua corpus nullo modo communicat, quia exercetur talis operatio sine organo corporali, ut probatur
in 3 de anima et ideo per fruitionem nullo modo corpus Deo uniri potest. Sed conjunctio unionis est ad esse in
persona una: corpus autem et anima in uno esse communicant, quia anima est quod quid erat esse hujusmodi
corpori, ut in 2 de anima dicitur: et ideo per modum unionis in persona una corpus Deo conjungi potest.
RA4
Quartum et quintum concedimus.
Articulus 3B
AG1
Ulterius. Videtur quod carnem assumpserit, et non animam. Joan. 1, 14: verbum caro factum est.
Non autem per conversionem in carnem, sed per assumptionem carnis. Ergo solam carnem assumpsisse videtur.
AG2
Praeterea, corpus non indiget ut uniatur sibi anima, nisi ad hoc ut per ipsam vivificetur. Sed ad hoc quod corpus
vivificetur, sufficit quod corpori vivificabili principium vitae uniatur. Cum ergo Deus, qui est principium vitae,
corpus sibi univerit, videtur quod unio corporis ad animam superflua fuisset.
AG3
Praeterea, habito aliquo quod est sufficiens operationis principium, non requiritur ad eamdem operationem aliud
principium; sicut ad illuminationem aeris, qui illuminatur lumine solis, non requiritur lumen candelae. Sed
Christus per intellectum divinum sibi unitum sufficienter omnia cognoscere poterat. Ergo non requirebatur anima
cognoscitiva et intellectiva ad unionem illam.
SC1
Sed contra, Christus curavit naturam nostram per hoc quod eam assumpsit. Sed principaliter venit ad curandum
animas. Ergo animam assumpsit.
SC2
Praeterea, mors corporalis non est nisi per separationem corporis a principio vitae. Si ergo in Christo non fuisset
aliud principium vitae quam ipsa deitas, cum caro a divinitate nunquam fuerit separata, nunquam Christus fuisset
mortuus: quod expresse contradicit Scripturae.
SC3
Praeterea, sequeretur quod Deus esset immediatus motor corporis Christi, si anima caruisset; et sic nunquam
Christus fuisset fatigatus ex itinere, ut dicitur joan. 4, cum fatigatio non accidat nisi ex debilitate virtutis
moventis.
CO
Ad secundam quaestionem est sciendum, quod circa hoc etiam fuerunt duo errores.

841

