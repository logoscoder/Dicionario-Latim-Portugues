Ad quartam quaestionem dicendum, quod sicut dictum est, intentio legislatoris est conservare homines et
inducere ad bonum statum virtutis; qui quidem consistit in conservatione vitae, et valetudine sufficienti ad opera
quae quis facere debet; nec tamen suo praecepto exigit ab homine totum quod potest, cum non intendat ordinare
statum hominis quantum ad unum diem vel ad parvum tempus, sed ad totam vitam; a quo deficeret, si semel
homo totum quod posset, faceret; et ideo sive aegritudine imminente, sive labore viae, sive quocumque alio, cum
quo simul et jejunio praedictus status conservari non potest, non tenetur ex praecepto jejunare; sed secundum
dispensationem superioris, ut supra dictum est, jejunium solvere potest.
RA1
Ad primum ergo dicendum, quod si sit talis peregrinatio quae possit sine incommodo differri, debet
peregrinationem differre, si simul cum ea jejunare non potest. Si autem peregrinatio commode differri non
potest, vel quia tempus jejunii hominem in via praeoccupat, vel quia dies festus alicui imminet, ad quem ex
devotione homo pergere cupit, vel quia mora in poenitentia periculum habet vel spirituale vel corporale, potest
cum dispensatione sui superioris omnia praedicta pensantis peregrinari, et jejunium solvere. Hoc tamen
intelligitur de his qui labore itineris adeo affliguntur, quod simul cum jejunio itinerari non possunt. Nec obstat
quod praeceptum debet praeponi consilio; quia intentio praeceptum hujusmodi dantis non est alias pias et magis
necessarias causas excludere. Secus autem est de praeceptis legis naturae, quae hoc prohibent quod secundum se
et semper malum est.
RA2
Ad secundum dicendum, quod paupertas non semper excusat a jejunio, sed in illo casu quando simul habere non
potest tantum hora comestionis quod ad victum totius diei sufficiat, sicut frequenter egenis contingit, qui
frustatim eleemosynas quaerunt; vel etiam quando ex praecedenti inedia tantum debilitati sunt quod jejunium
sufferre non possunt.
RA3
Ad tertium dicendum, quod de operariis distinguendum videtur: quia si jejunando possunt competenter victum
pro persona sua habere, et pro familia cujus cura eis incumbit (sive quia alias divites sunt, sive quia de eo quod
minori labore fit, qui secum jejunium compatiatur, lucrari sufficientia possunt), a jejunio non excusantur. Si
autem alias non possunt tantum laborare quod victum sufficientem acquirant, nisi jejunium frangendo; possunt
secundum dispensationem sacerdotis sui jejunium solvere, et laborare. Ex quo patet quod intentio majoris lucri
non necessarii eos a peccato non excusat, si jejunium frangant: nec iterum illi a peccato immunes sunt qui
operarios conducere nolunt nisi tali pacto ut jejunium solvant, nisi forte sit causa necessaria, quae festinationem
operis pro quo laboratur, exposcat.
|a3 Articulus 3: Utrum hujusmodi tempora debeant esse ad jejunium determinata, sicut ecclesia instituit.
Articulus 3A
AG1
Ad tertium sic proceditur. Videtur quod hujusmodi tempora non debeant esse ad jejunium determinata, sicut
ecclesia instituit. Quia sicut jejunium est satisfactionis pars, ita eleemosyna. Sed eleemosynarum tempus non est
determinatum. Ergo nec jejunii.
AG2
Praeterea, sicut legislator novi testamenti, scilicet Christus, Quadragesimam jejunavit; ita et legis veteris lator,
scilicet Moyses. Sed populo veteris testamenti non indicebatur quadragesimale jejunium.
Ergo nec populo novi testamenti indici debet.
AG3
Praeterea, Christus statim post baptismum legitur, Matth. 4, jejunium in deserto inchoasse.
Si ergo nos in actibus nostris Christo conformari debemus, statim post epiphaniam, quando baptismus Christi
celebratur, debemus quadragesimale jejunium inchoare.
AG4
Praeterea, in veteri testamento habebant jejunium quarti mensis, et quinti, et septimi et decimi, quae non erant
distincta per quatuor anni tempora. Ergo videtur quod nec nos per quatuor anni tempora nostra jejunia
distinguere debeamus.
AG5
Praeterea, temporibus laetitiae jejunium non competit; unde et tempore paschali intermittitur jejunium vigiliae
apostolorum Philippi et Jacobi, et tempore nativitatis, jejunium vigiliae beati joannis evangelistae. Sed infra
octavas Pentecostes adhuc durat gaudium paschalis festivitatis. Ergo tunc jejunium non erit observandum.
AG6
Praeterea, in sanctorum solemniis eorum gloriam recolimus, ad quam translati sunt. Sed jejunium statui gloriae
non competit: quia non esurient neque sitient amplius. Ergo in vigiliis solemnitatum jejunium non competit.
CO

1664

