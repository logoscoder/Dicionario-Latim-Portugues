RA2
Ad secundum dicendum, quod dionysius accipit non existens illud quod nullo modo est; et ab hoc quidem magis
distat malum quam etiam ab existente: quia in existente malum est tamquam in subjecto, quamvis ipsum malum
in se non sit existens; sed a non existente magis absistit, quia simpliciter non existens non potest privationis
subjectum esse; nec etiam ipsa privatio est absolute non existens, sed est non existens in hoc, quia privatio est
negatio in subjecto, ut in 4 metaphys.
Dicitur: caecitas enim nihil aliud est quam negatio visionis in eo quod natum est videre.
RA3
Ad tertium dicendum, quod quamvis negationes omnium creatorum in Deo verissime sint propter ejus excessum,
tamen nulla privatio in eo est: quia nihil est natum habere quod non habeat. Malum autem dicitur esse secundo
modo dicendi ens, sicut negatio, non quidem absoluta, sed quae est privatio: aliter omnia mala essent, quia nihil
est a quo aliquid negari non possit.
RA4
Ad quartum dicendum, quod Philosophus non dicit simpliciter quod malum seipsum destruat; sed quod malum,
si integrum et perfectum sit, se ipsum destruit: quia non potest esse malum integrum, nisi corrumpatur omne
bonum: quo corrupto corrumpitur illud ens quod mali subjectum esse potest. Subjecto autem corrupto, etiam
privatio quae in subjecto erat, esse desinit. Unde ex hoc efficaciter concluditur, quod summum malum esse non
possit, non autem absolute quod non sit malum.
RA5
Ad quintum dicendum, quod providus artifex non expellit ab opere suo malum, nisi salvata conditione sui operis.
Cum autem quaedam sint res a Deo creatae de quarum conditione est ut defectum malitiae incurrere possint, vel
in alia inducere; si simpliciter malum ab eis prohiberetur, destrueretur operis ejus conditio: et ideo decet ut mala
facere permittat, quorum tamen actor non est. De hoc autem in 1 libro dictum est.
|a2 Articulus 2: Utrum malum sit quoddam ens positivum.
AG1
Ad secundum sic proceditur. Videtur quod malum sit ens, sicut natura quaedam, primo modo accipiendi ens, ut
ea quae positive aliquid praedicant.
Omne enim genus est natura quaedam: quoniam non entis non sunt neque species neque differentiae, ut
Philosophus dicit, cum tamen omne genus in species per differentias dividatur. Sed bonum et malum sunt genera
aliorum, ut in praedicamentis dicitur. Ergo malum est aliquid positive praedicans.
AG2
Praeterea, omne contrarium est natura quaedam; quia contraria in eodem genere sunt, et nihil est in genere ut
species, nisi sit natura quaedam.
Sed bonum et malum sunt contraria, ut in littera dicitur. Ergo malum est natura quaedam.
AG3
Praeterea, omnis differentia quae constituit speciem, est aliquid positive praedicans. Sed bonum et malum sunt
differentiae in prima specie qualitatis constituentes diversas species habitus. Ergo malum aliquid positive
praedicat.
AG4
Praeterea, nihil pugnat aut corrumpit nisi agendo. Nihil autem agit nisi habeat naturam aliquam.
Cum ergo malum corrumpat bonum, et pugnet contra illud, videtur quod malum sit naturam quamdam habens.
AG5
Praeterea, omne quod corrumpit, generat aliquid: quia corruptio unius est generatio alterius, ut in 1 de gener.,
dicitur. Sed mali est corrumpere, ut dionysius dicit.
Ergo ejus est etiam generare. Sed nihil generat nisi habens naturam aliquam, quam generato tradat. Ergo malum
est naturam aliquam habens.
SC1
Sed contra, omne quod est a primo bono, bonum est, cum ex hoc omnia bona sint quod ab eo sunt, ut in Lib. De
hebdomadibus boetius dicit.
Sed omnis natura a Deo est, qui est summum bonum.
Ergo malum non est natura aliqua vel ens aliquod positive dictum.
SC2
Praeterea, nihil appetit suum contrarium. Sed omnis natura appetit bonum, quia unumquodque appetit sui ipsius
perfectionem. Ergo cum malo sit bonum oppositum, malum non erit ens naturam aliquam habens.
CO
Respondeo dicendum, quod Avicenna in sua metaphysica ponit perutilem divisionem quamdam mali, quae ex
verbis ejus colligi potest: dicit enim, quod malum dicitur aliquid dupliciter: vel per se, vel per accidens. Per se
malum dicitur ipsa privatio perfectionis, qua aliquid malum est; quod etiam a quibusdam malum abstracte
sumptum dicitur. Hoc autem est duplex: quia illa privatio vel est privatio perfectionis quae est necessaria inesse
714

