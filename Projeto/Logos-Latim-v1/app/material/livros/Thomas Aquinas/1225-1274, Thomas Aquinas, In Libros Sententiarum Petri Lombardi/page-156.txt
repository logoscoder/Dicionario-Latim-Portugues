circa ea quae sunt ad finem; talis inordinatio, quae est peccati venialis, non attingit caritatem, quae est secundum
adhaesionem finis, et ideo nihil diminuit de ipsa. Sed verum est quod sicut ea quae sunt ad finem disponunt ad
finem, ita inordinatio in eis est dispositio ad inordinationem quae est circa finem, secundum quod dicimus, quod
veniale peccatum est dispositio ad mortale. Unde per hujusmodi venialia disponitur quis ad amissionem caritatis.
Et inde est quod caritas dicitur diminui quantum ad radicationem et fervorem, et non quantum ad essentiam.
Quantum ad radicationem quidem, secundum quod fit dispositio ad contrarium, unde minuitur firma inhaesio
caritatis; secundum fervorem vero, prout impeditur obedientia inferiorum virium ad superiores, ex quo dictus
fervor causabatur.
RA1
Ad primum igitur dicendum, quod contraria nata sunt fieri circa idem, nisi alterum naturaliter insit. Et dicitur
naturaliter inesse, quando consequitur causas ejus. Unde dico, quod augmentabilitas, quia ex parte suscipientis et
influentis potest esse aliqua causa augmenti, et non diminutionis, ut dictum est, in corp. Art..
RA2
Ad secundum dicendum, quod commensuratio cupiditatis et caritatis per oppositum, potest intelligi dupliciter:
vel quantum ad ipsum fieri caritatis, vel quantum ad esse. Si quantum ad fieri, tunc verum est quod quanto per
actus inordinatos magis dominatur in eo cupiditas, minus disponitur ad caritatem vel augmentum ejus: quia ad
habendum caritatem vel ad proficiendum in ea disponunt actus nostri. Si quantum ad esse, tunc, cum actus nostri
non sint causa esse ipsius caritatis, ex inordinatione actuum per cupiditatem nihil derogatur caritati quantum ad
suum esse, sed solum quantum ad fervorem, secundum quod dehabilitantur inferiores partes a caritatis
obedientia.
RA3
Ad tertium dicendum, quod veniale non potest adimere aliquid de caritate, quia non attingit ad illam partem
animae ubi est caritas. Sicut enim superior pars intellectus est in consideratione principiorum per se notorum, per
quae alia cognoscuntur; unde quantumcumque dubitatio oriatur circa conclusiones, de certitudine principiorum
nihil minuitur; ita etiam superior pars affectus est in adhaesione finis, propter quem omnia diliguntur. Unde
quaecumque inordinatio contingat circa illa quae sunt ad finem, ipsa non minuitur inhaesio finis, quae est per
caritatem, nisi ponatur finis contrarius.
Unde veniale, quia non ponit finem indebitum, non attingit ad illud supremum affectus ubi est caritas.
Sed sicut veniale non est peccatum simpliciter, sed solum inquantum est dispositio ad mortale; ita etiam privat
bonum, quod se habet ut dispositio ad caritatem, idest fervorem, qui contingit in habilitate actus ex diligenti
obedientia vel subjectione inferiorum virium ad superiorem partem affectus, in qua est caritas.
RA4
Ad quartum dicendum, quod dispositio ad caritatem est secundum actus inferiorum virium, prout operantur circa
ea quae sunt ad finem, sicut per ea quae sunt ad finem, devenitur in finem. Habito autem fine, non indigetur his
quae sunt ad finem.
Unde quaecumque inordinatio fit circa ea, non redundat in deordinationem finis, nisi per modum dispositionis;
sicut etiam cognitio principiorum primorum determinatur in nobis per sensus, qui si etiam destruantur, non
minuitur certitudo principiorum, quae non est acquisita, sed naturaliter insita; et similiter est de caritate infusa.
EX
Sicut Deus dicitur magnus et excelsus in nobis, inquantum scilicet magnos nos et altos in se facit: quod non
potest esse, nisi secundum ampliorem perceptionem bonitatis ipsius; et ideo oportet redire in hoc quod aliquod
creatum a Deo in nobis ponatur.
Sunt tamen multi qui eum non habent. Illi enim eum tantum habere dicuntur quorum est ut hereditas, qui ipso
fruuntur vel in spe vel in re.
Sine spiritu sancto constat nos Christum non diligere, et ejus mandata servare non posse. Hoc potest dupliciter
intelligi: vel ita quod sine spiritu sancto a nobis habito per caritatem, per caritatis donum non possumus
praecepta Dei implere, vel Christum diligere; et hoc verum est meritorie. Vel sine spiritu sancto, quocumque
modo operante in rebus; et sic verum est quod nec homo nec aliqua creatura sine spiritu sancto operationem
aliquam habere potest. Sed hoc non est de intentione Augustini.
Spiritus sanctus, qui est in te, duplo sit in me.
Videtur hoc non esse ad propositum: quia, ut notula exponit, hoc intelligitur, quia petiit duplex donum, scilicet
prophetiae et miraculorum, quae in elia erant, et quod non petierit magis spiritum sanctum habere.
Sed dicendum, quod, etiam ista expositione stante, probatur intentio Augustini: quia si omnes acciperent eum
aequaliter, si ipse spiritum sanctum habebat, non eum in se fieri petivisset; et si non habebat vel se habere
nesciebat, simpliciter spiritum sanctum petivisset. Unde per hoc quod spiritum sanctum habere, sicut in elia erat,
petiit, ostendit eliam multis excellentiis spiritum sanctum habere.
Propria mensura compleatur. Dicitur esse propria mensura uniuscujusque et ex parte ipsius Dei, quantum ipse
unicuique praedestinavit, et ex parte ipsius qui recipit, considerata simul capacitate naturalium, et conatu ejus.
Supra dictum est, quod spiritus sanctus caritas est patris et filii. Nota, quod auctoritates quae contra Magistrum
inducuntur, tria dicunt. Quaedam enim primo inductae dicunt aliam esse caritatem qua Deus diligit et qua nos
156

