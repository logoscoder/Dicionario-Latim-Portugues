Ad secundum dicendum, quod Glossa illa loquitur de merito congrui, et non de merito condigni, quod proprie
dicitur meritum. Vel dicendum quod completio incarnationis consistit in ultimo effectu ejus, scilicet in ultima
reparatione humani generis, quae aliquo modo cadebat sub merito, maxime secundum quod reparationis terminus
consistit in perventione ad vitam aeternam.
RA3
Ad tertium dicendum, quod aliqua sunt sine quibus vita aeterna haberi non potest, quae sunt concomitantia
ipsam, sicut visio Dei, et impassibilitas; et de his verum est quod meretur ea qui meretur vitam aeternam.
Quaedam vero sunt quae sunt ducentia ad vitam aeternam sicut principia merendi; et talia non cadunt sub merito,
sicut gratia, et hujusmodi; et inter illa potest computari incarnatio filii.
Vel dicendum, quod sine incarnatione poterat perveniri ad vitam aeternam: quia fuit alius modus possibilis
nostrae salutis, ut dicunt sancti.
RA4
Ad quartum dicendum, quod ipsi non petebant incarnationem, quam indubitanter credebant futuram; sed
petebant ejus accelerationem. Vel dicendum, quod non petebant pro se, quia non petebant aliquid fiendum in
ipsis petentibus.
RA5
Ad quintum dicendum, quod quamvis mereamur vitam aeternam per fidem operantem per dilectionem, non
tamen oportet hoc dicere de incarnatione: quia vita aeterna est beneficium praestitum tantum personae merentis,
incarnatio autem beneficium praestitum toti humanae naturae.
RA6
Ad sextum dicendum, quod beata virgo non meruit incarnationem; sed praesupposita incarnatione meruit quod
per eam fieret, non quidem merito condigni, sed merito congrui, inquantum decebat quod mater Dei esset
purissima et perfectissima virgo.
RA7
Et per hoc patet etiam solutio ad alia.
|a2 Articulus 2: Utrum gratia sit naturalis illi homini.
Articulus 2A
AG1
Ad secundum sic proceditur. Videtur quod gratia non sit illi homini naturalis. Gratia enim et natura dividuntur ex
opposito. Sed unum oppositorum non denominat aliud. Ergo gratia non debet dici naturalis.
AG2
Praeterea, naturale est quod ex principiis naturae causatur, sicut igni ferri sursum. Sed ex humana natura non
causatur gratia. Ergo non debet dici naturalis.
AG3
Praeterea, Christus est ejusdem naturae cum aliis hominibus. Sed aliis hominibus gratia non est naturalis. Ergo
nec sibi.
AG4
Praeterea, per naturalia non meremur. Sed Christus meruit per gratiam quam habuit, ut infra dicetur, dist. 18, art.
2, 3, 4, 6. Ergo non fuit ei naturalis.
SC1
Sed contra, causae proximae rerum naturalium sunt naturales. Sed Christus per gratiam est naturalis filius. Ergo
gratia est ei naturalis.
CO
Respondeo dicendum ad primam quaestionem, quod de gratia Christi possumus loqui dupliciter: aut de gratia
unionis, aut de gratia habituali, qua anima ejus perfecta est. Gratia autem unionis dicitur Christo naturalis, quia
ordinatur ad unionem in personam divinam, secundum quod ille homo dicitur naturalis filius patris. Gratia vero
habitualis potest etiam dici Christo naturalis dupliciter.
Uno modo quia ad modum proprietatum naturalium se habet, quae suum subjectum inseparabiliter consequuntur.
Alio modo quia ex altera suarum naturarum causatur, scilicet ex divina natura, non autem ex humana.
RA1
Ad primum ergo dicendum, quod gratia unionis dicitur quidem gratia quantum ad causam, quia eam nulla merita
praecesserunt; sed dicitur naturalis quantum ad effectum, quod est esse filium naturalem, ut dictum est. Gratia
autem habitualis dicitur gratia ratione humanae naturae; naturalis ratione divinae, vel ratione humanae naturae
inquantum inseparabiliter inest.
RA2
Et per hoc patet solutio ad alia.
Articulus 2B
884

