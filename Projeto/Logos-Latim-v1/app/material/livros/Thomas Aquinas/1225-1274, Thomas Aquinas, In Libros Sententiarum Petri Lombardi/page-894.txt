passus: dicitur tamen natura incarnata: quia per hoc non importatur aliqua proprietas humanae naturae, sed sola
unio ad ipsam.
RA5
Ad quintum dicendum, quod natura divina sumit humanam ad se, idest ut sibi uniatur; non tamen ut in se unio
fiat.
|a3 Articulus 3: Utrum conveniat naturae, remotis personis.
AG1
Ad tertium sic proceditur. Videtur, quod natura, circumscriptis personis, assumere non possit.
Natura enim sine suppositis est in nuda contemplatione tantum. Sed quod est tantum in contemplatione, non
habet esse; et quod non est, non agit. Ergo natura sine personis assumere non posset.
AG2
Praeterea, secundum Philosophum, actiones sunt individuorum sive suppositorum. Sed assumere est actio
quaedam.
Cum igitur supposita divinae naturae sint ipsae personae, videtur quod natura sine personis assumere non possit.
AG3
Praeterea, filius ex hoc quod assumit dicitur mitti. Sed si non essent personae distinctae, non remaneret ratio
missionis: quia mittitur qui ab alio est, secundum Augustinum.
Ergo sine personis distinctis non posset esse assumptio.
AG4
Praeterea, assumptio oportet quod terminetur ad aliquam unionem. Sed circumscriptis personis non remaneret in
quo fieret unio: quia in natura non potest fieri. Ergo natura non potest sine personis assumere.
SC1
Sed contra, Angelus, Luc. 1, probavit incarnationem per Dei omnipotentiam: quia non est impossibile apud
Deum omne verbum. Sed circumscriptis personis, adhuc in essentia remaneret omnipotentia.
Ergo adhuc in essentia poterat fieri assumptio.
SC2
Praeterea, Damascenus dicit, quod propter philanthropiam, idest amorem hominum, filius Dei naturam accepit.
Sed circumscriptis personis adhuc conveniret Deo suam creaturam diligere. Ergo adhuc poterit esse assumptio.
CO
Respondeo dicendum, quod circumscriptio personae a natura divina potest dupliciter intelligi. Uno modo quod
circumscribatur omnis ratio personalitatis; et sic ipsa natura neque erit subsistens in se, neque erit in aliquo
subsistente; et sic non habebit esse in re, sed in intellectu; et sic non conveniet ei neque assumere, neque aliquid
agere. Alio modo potest intelligi quod circumscribantur personae distinctae quas fides ponit.
Eis autem circumscriptis adhuc remaneret divina natura subsistens, sicut Deum intelligunt qui non habent fidem
trinitatis, sine hoc quod intelligant ibi patrem vel filium vel spiritum sanctum; unde adhuc remanebit ibi
personalitas aliqua; et secundum hoc quaestio procedit de circumscriptione personarum distinctarum, quas fides
supponit; et hoc modo dicendum, quod circumscriptis personis, adhuc divinae naturae conveniet assumere.
RA1
Ad primum ergo, secundum et quartum patet solutio: quia procedunt secundum primum intellectum.
RA3
Ad tertium dicendum, quod missio non est de necessitate incarnationis simpliciter, sed de necessitate
incarnationis filii; unde supra, distinct. 1, Magister dicit, quod pater potuit incarnari, qui tamen non potest mitti.

|+d5.q3 Distinctio 5, Quaestio 3
|a0 Prologus
Deinde quaeritur de assumpto; et circa hoc quaeruntur tria: 1 utrum natura humana sit assumpta; 2 utrum anima
sit persona; 3 utrum persona hominis sit assumpta.
|a1 Articulus 1: Utrum humana natura sit assumpta.
AG1
Ad primum sic proceditur. Videtur, quod humana natura non sit assumpta. Quia, secundum boetium, natura,
prout hic loquimur de ea, est unumquodque informans specifica differentia. Sed differentia specifica est naturam
nudam significans: non enim significat eam ut in aliquo. Cum ergo secundum Damascenum, non assumpserit
Deus naturam quae in nuda est contemplatione, videtur quod non assumpsit naturam.
AG2
Praeterea, quod assumitur, oportet praeexistere.
894

