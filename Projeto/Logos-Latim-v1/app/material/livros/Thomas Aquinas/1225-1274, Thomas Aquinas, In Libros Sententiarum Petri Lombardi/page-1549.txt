Praeterea, in hoc sacramento continetur Christus ut cibus parvulorum. Sed parvulis datur in cibum lac. Ergo lac
deberet esse materia hujus sacramenti.
CO
Ad secundam quaestionem dicendum, quod causa quare panis et vinum sunt materia hujus sacramenti inter alios
cibos et potus, est institutio divina. Causa autem institutionis multipliciter potest assignari. Prima ex parte usus
sacramenti: quia haec duo communius in cibum et potum veniunt; unde convenientius per haec in cibum et
potum spiritualem manuducimur. Secunda ex effectu sacramenti: quia, ut dicitur in Glossa 1 corinth. 11, panis
prae ceteris cibis sustentat corpus, et vinum laetificat cor: et similiter hoc sacramentum sustentat magis et
laetificat caritate inebriatos quam alia sacramenta. Tertia ex ritu celebrationis: quia mundius tractantur quam alia
quae in cibum et potum veniunt. Quarta ex significatione duplicis rei hujus sacramenti: quia panis ex multis
granis conficitur, et vinum ex multis acinis confluit; quod competit ad significandum corpus Christi verum et
mysticum, ut supra, dist. 8, dictum est. Quinta ex repraesentatione ejus quod praecessit: nam grana in area
conculcantur, et panis in fornace decoquitur, et vinum in torculari exprimitur; quae omnia competunt ad
repraesentandum passionem Christi.
RA1
Ad primum ergo dicendum, quod hoc sacramentum non debuit in specie alicujus sacramenti legis mosaicae
institui, ut ostenderetur cessatio legalium, quorum sacerdotium est imperfectius sacerdotio Christi; et ideo
convenienter ad illas species in novo testamento reducitur, quibus ostenditur sacerdotium novi testamenti sic
praeeminere sacerdotio levitico scilicet ad oblationem melchisedech, ut apostolus probat Hebr. 7.
RA2
Ad secundum dicendum, quod caro de ratione sui non dicit aliquid ordinatum in cibum, sed quamdam rem
naturae; et ideo non ita competenter significaret caro animalis carnem Christi, ut est cibus fidelium, secundum
quod in hoc sacramento continetur sicut panis; quia ad hoc confectus est ut cibus sit.
RA3
Ad tertium dicendum, quod vinum quamvis non detur infirmis qui morbo febrili subjacent, datur tamen debilibus
ut confortentur; et similiter hoc sacramentum non est dandum his qui sunt in febre peccati, sed ad confortationem
debilium qui a peccato liberati sunt.
RA4
Ad quartum dicendum, quod mel quamvis habeat suavitatem, est tamen inflativum; et ideo magis congrue
significat suavitatem temporalem quae inflat, quam caritatem quae aedificat; unde et in sacrificiis veteris legis
apponi prohibebatur; et ideo etiam non competit huic sacramento.
RA5
Ad quintum dicendum, quod quamvis cibus iste sit parvulorum per humilitatem, est tamen grandium in fide.
Unde Augustinus: cibus sum grandium; et ideo non convenit ut sub specie lactis sumatur.
Articulus 1C
AG1
Ulterius. Videtur quod panis et vinum non possint esse materia hujus sacramenti nisi sub determinata quantitate.
In sacramentis enim intentio requiritur conformis intentioni ecclesiae. Sed si aliquis vellet consecrare totum
panem qui est in foro, et totum vinum quod est in cellario, intentio ejus non esset concors intentioni ecclesiae,
quae intendit consecrare ad usum fidelium: quod etiam verba instituentis ostendunt: accipite, inquit, et
manducate. Ergo requiritur determinata quantitas panis.
AG2
Praeterea, virtus data verbis et ministro, datur ad venerationem sacramenti, non ad irrisionem.
Sed si immoderata quantitas panis et vini consecraretur, verteretur in irrisionem. Ergo non potest consecrari nisi
sub determinata quantitate.
AG3
Praeterea, si aliquis in mari hominem baptizet, illa tantum aqua verbo vitae sanctificatur quae ad usum ablutionis
cedit, et non totum mare.
Ergo a simili et hic, tantum de pane et vino consecrari potest, quantum potest venire in usum fidelium.
SC1
Sed contra, secundum Philosophum, omne determinatum est medium duorum extremorum determinatorum. Sed
quantitas panis qui consecrari potest, non est medium duorum extremorum determinatorum: quia nunquam est
ita parva quantitas quin possit consecrari.
Ergo non est determinata quantitas etiam secundum magnitudinem.
SC2
Praeterea, constat quod sacerdos habens paucos parochianos potest tantum de pane consecrare, quantum habens
multos, quamvis non debeat.

1549

