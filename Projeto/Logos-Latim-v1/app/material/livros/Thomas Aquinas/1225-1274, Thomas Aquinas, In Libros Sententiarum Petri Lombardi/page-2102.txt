AG1
Ad quartum sic proceditur. Videtur quod corporibus gloriosis claritas non conveniet. Quia, sicut dicit Avicenna
in 6 de naturalibus, omne corpus luminosum constat ex partibus perviis. Sed partes corporis gloriosi non erunt
perviae; cum in aliquibus dominetur terra, sicut in carnibus et ossibus. Ergo corpora gloriosa non erunt lucida.
AG2
Praeterea, omne corpus lucidum occultat illud quod est post se; unde unum luminare per aliud eclipsatur: flamma
etiam ignis prohibet videri quod est post se. Sed corpora gloriosa non occultabunt illud quod intra ea continetur:
quia, ut dicit Gregorius, super illud job: non adaequabitur ei aurum et vitrum: ibi (scilicet in caelesti patria),
uniuscujusque mentem ab alterius oculis membrorum corpulentia non abscondet, patebitque corporalibus oculis
ipsa etiam corporis harmonia.
Ergo corpora illa non erunt lucida.
AG3
Praeterea, lux et color contrariam dispositionem requirunt in subjecto: quia lux est extremitas perspicui in
corpore non terminato, sed color in corpore terminato, ut patet in libro de sensu et sensato.
Sed corpora gloriosa erunt colorata: quia, ut Augustinus dicit, 19 de Civit. Dei, pulchritudo corporis est partium
convenientia cum quadam coloris suavitate. Pulchritudo autem corporibus glorificatis deesse non poterit. Ergo
corpora gloriosa non erunt lucida.
AG4
Praeterea, si claritas erit in corporibus gloriosis, oportet quod sit aequalis in omnibus partibus corporis, sicut
omnes partes erunt ejusdem impassibilitatis, subtilitatis, et agilitatis. Sed hoc non est conveniens: quia una pars
habet majorem dispositionem ad claritatem quam alia, sicut oculi quam manus, et spiritus quam ossa, et humores
quam caro vel nervus. Ergo videtur quod non debeant corpora illa esse lucida.
SC1
Sed contra est quod dicitur Matth. 13, 43: fulgebunt justi sicut sol in regno patris eorum; et Sap. 3, 7: fulgebunt
justi, et tamquam scintillae in arundineto discurrent.
SC2
Praeterea, 1 corinth. 15, 43, dicitur: seminatur in ignobilitate, surget in gloria; quod ad claritatem pertinet, ut
patet per sequentia, ubi corporum resurgentium gloriam comparat claritati stellarum.
Ergo corpora sanctorum resurgent lucida.
CO
Respondeo dicendum ad primam quaestionem, quod corpora sanctorum fore lucida post resurrectionem ponere
oportet propter auctoritatem Scripturae quae hoc promittit. Sed causam hujusmodi claritatis quidam attribuunt
quintae essentiae, quae tunc dominabitur in corpore humano.
Sed quia hoc est absurdum, ut saepe dictum est; ideo melius est ut dicatur quod claritas illa causabitur ex
redundantia gloriae animae in corpus.
Quod enim recipitur in aliquo, non recipitur per modum influentis, sed per modum recipientis; et ita claritas quae
est in anima ut spiritualis, recipitur in corpore ut corporalis; et ideo secundum quod anima erit majoris claritatis
secundum majus meritum, ita etiam erit differentia claritatis in corpore, ut patet per apostolum 1 corinth. 15; et
ita in corpore glorioso cognoscetur gloria animae, sicut in vitro cognoscitur color corporis quod continetur in
vase vitreo, ut Gregorius dicit super illud job 28: non adaequabitur ei aurum vel vitrum.
RA1
Ad primum ergo dicendum, quod Avicenna loquitur de illo corpore quod habet ex natura componentium
claritatem. Sic autem non habebit corpus gloriosum, sed magis ex merito virtutis.
RA2
Ad secundum dicendum, quod Gregorius comparat corpora gloriosa auro et vitro; auro propter claritatem, vitro
propter hoc quod translucebunt; unde videtur quod erunt simul clara et pervia.
Quod enim aliquod clarum non sit pervium, contingit ex hoc quod claritas corporis causatur ex densitate partium
lucidarum; densitas enim repugnat pervietati. Sed tunc causabitur claritas ex alia causa, ut dictum est. Densitas
autem corporis gloriosi pervietatem non tollet ab eis, sicut nec densitas vitri a vitro. Quidam tamen dicunt, quod
comparantur vitro, non quia sint pervia, sed propter hanc similitudinem, quod sicut illud quod in vitro clauditur,
apparet; ita animae gloria, quae in corpore glorioso claudetur non latebit. Sed primum melius est; quia magis
salvatur dignitas corporis gloriosi, et magis consonat dictis Gregorii.
RA3
Ad tertium dicendum, quod corporis gloria naturam non tollit, sed perficit; unde color qui debetur corpori ex
natura suarum partium, remanebit in eo; sed superaddetur claritas ex gloria animae; sicut etiam videmus corpora
colorata ex sui natura splendore solis resplendere, vel ex aliqua alia causa extrinseca vel intrinseca.
RA4
Ad quartum dicendum, quod sicut claritas gloriae redundat ab anima in corpus secundum suum modum, et est ibi
alio modo quam sit in anima; ita in quamlibet partem corporis redundabit secundum suum modum; unde non est
inconveniens quod diversae partes habeant diversimode claritatem, secundum quod sunt diversimode dispositae
2102

