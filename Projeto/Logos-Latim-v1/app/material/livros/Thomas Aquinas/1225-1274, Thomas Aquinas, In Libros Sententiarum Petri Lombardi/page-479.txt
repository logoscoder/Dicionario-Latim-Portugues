RA3
Ad tertium dicendum, quod nomen virtutum, secundum quod nominat specialem ordinem, sumitur a speciali
dono vel actu, quod est exequi et perficere quidquid est arduum et difficillimum in ministeriis divinis; sed
secundum quod convenit omnibus caelestibus spiritibus, sumitur a virtute sequente naturam.
RA4
Ad quartum dicendum, quod Angelorum nomina quaedam sunt communia omnibus ordinibus, quaedam autem
propria determinatorum ordinum. Communium autem quaedam sumuntur ab essentia vel aliqua conditione
naturali, ut quod dicuntur caelestes essentiae, et Angeli et spiritus et divinae mentes et divini intellectus et
caelestes animi; quaedam vero a virtute, ut quod dicuntur caelestes virtutes; quaedam vero ab operatione, ut quod
dicuntur Angeli; sed nomina specialium ordinum sumuntur a donis superadditis et officiis consequentibus dona;
et ideo nomina specialium ordinum magis possunt aequivocari cum nominibus generalibus quae sumuntur a
virtute et ab operatione, quae essentiae superadduntur, quam cum illis quae sumuntur a natura, quae non
superadditur sed substernitur.
RA5
Ad quintum dicendum, quod seraphim non dicuntur incendentes quasi habitum caritatis influant; sed quia
illuminant de his quae ad amorem caritatis pertinent.
RA6
Ad sextum dicendum, quod nomina superiorum ordinum non sumuntur simpliciter ab actibus fruitionis, sed ab
excellentia eorum quae tantum in superioribus inveniuntur; quamvis fruitio communis sit omnibus: non enim
dicuntur amantes sed ardentes, in quo consummatio caritatis exprimitur: similiter cherubim non dicuntur
simpliciter videntes vel scientes, sed pleni scientia. Unde per istum modum scientiam habere non est commune
omnibus, quamvis scientia vel visio omnibus sit communis: et propter hoc non possunt omnes dici cherubim, ut
dicit dionysius.
RA7
Ad septimum dicendum, quod nomina ista desinentia in in, ut cherubin, seraphin, sunt neutri generis, pluralis
numeri, et ponuntur pro toto collegio unius ordinis. Desinentia autem in im, sunt masculini generis, et pluralis
numeri, et ponuntur pro pluribus personis unius ordinis. Sed cherub et seraph sunt masculini generis et singularis
numeri, et significant unam personam illius ordinis.
|a5 Articulus 5: Utrum omnes Angeli unius ordinis sint aequales.
AG1
Ad quintum sic proceditur. Videtur quod omnes Angeli unius ordinis sint aequales. Major enim est convenientia
eorum qui sunt unius ordinis, quam eorum qui sunt unius hierarchiae. Sed dionysius frequenter vocat
aequipotentes eos qui sunt unius hierarchiae. Ergo videtur multo fortius quod illi qui sunt unius ordinis, sint
aequales.
AG2
Praeterea, quaecumque se habent sicut superius et inferius, sunt in diverso gradu vel ordine ordinati. Sed
quicumque in Angelis sunt aequales, se habent sicut superius et inferius. Ergo videtur quod sint diversorum
ordinum. Ergo si aliqui sint unius ordinis, videtur quod sint aequales.
AG3
Praeterea, dignitas Angelorum est secundum dona percepta. Sed illi qui sunt unius ordinis, perficiuntur uno
dono, ut habetur ex definitione ordinis in littera posita. Ergo videtur quod sint aequales.
AG4
Praeterea, quanto aliquid immediatius conjungitur alteri, tanto minus distat ab illo; sicut tria minus distant a
duobus quam decem. Sed si Angeli qui sunt unius ordinis, essent inaequales, inferior Angelus unius ordinis
magis immediate se haberet ad primum Angelum inferioris ordinis quam ad superiorem sui ordinis. Ergo Angeli
diversorum ordinum magis convenirent quam Angeli ejusdem ordinis: quod videtur absurdum. Ergo omnes
Angeli unius ordinis sunt sibi immediati, ita quod se mutuo non excedunt.
SC1
Sed contra, ubicumque est primum, medium et ultimum, ibi est inaequalitas. Sed in Angelis unius ordinis est
invenire primos, medios et ultimos, secundum dionysium.
Ergo Angeli unius ordinis non sunt aequales.
SC2
Praeterea, in Angelis est summa pulchritudo post Deum. Sed in diversorum graduum consonantia ordinata
consistit ratio pulchritudinis. Ergo videtur quod in Angelis etiam unius ordinis est hujusmodi gradum invenire.
CO
Respondeo dicendum, quod, sicut supra dictum est, Angeli secundum diversitatem naturalium diversimode etiam
in gratuitis perfecti sunt, secundum quae dona in ordinibus distinguuntur.

479

