Praeterea, sicut intentio orationem dirigit, ita etiam alios exteriores actus. Sed in aliis exterioribus actibus
plurimum noceret, si actualis intentio semper adesset; quia optimus citharaedus pessimus redderetur, ut Avicenna
dicit. Ergo nocet attentio, si continue adsit orationi.
AG3
Praeterea, non potest mens humana ad plura simul intenta esse. Sed aliquando oportet orantem esse attentum ad
finem quem intendit, vel ad cogitandum de Deo, cui orationem fundit: quod omittere orationi nocet. Ergo
nocivum est oranti, si semper ad orationem quam facit, attentionem habeat.
SC1
Sed contra, Augustinus dicit in regula: Psalmis et hymnis cum oratis Deum, hoc versetur in corde quod profertur
in ore.
SC2
Praeterea, joan. 4, 24: spiritus est Deus: et eos qui adorant eum, oportet in spiritu et veritate adorare. Ergo
attentio quae facit spiritu orare, orationi non nocet.
CO
Ad quintam quaestionem dicendum, quod attentio in oratione potest esse duplex: primo enim est attentio ad
verba quibus petimus; deinde ad petitionem ipsam; et ad ea quae petitionem ipsam circumstant, sicut est
necessitas pro qua petitur, Deus qui rogatur, et alia hujusmodi; et quaecumque harum attentionum adsit, non est
reputanda inattenta oratio. Unde etiam illi qui non intelligunt petitionis verba, ad orationem attenti esse possunt.
Sed tamen ultima attentio est laudabilior quam secunda, et secunda quam prima. Et quia anima non potest
vehementer attenta esse ad diversa, ideo prima attentio potest nocere, ut minor sit orationis fructus, si secundam
evacuat; vel secunda, si tertiam omnino tollat; sed non e contrario.
Tamen attentio, communiter accipiendo, non nocet, sed multum prodest, ut ex verbis Augustini inductis apparet.
RA1
Ad primum ergo dicendum, quod quando mens per dilectionem in Deum ita rapitur, ut petitionis suae immemor
sit, attentio orationi adest, ut dictum est, quamvis non secunda vel prima, sed tertia.
RA2
Ad secundum dicendum, quod ratio illa procedit de prima attentione, quae, si sit nimia, ineptam interruptionem
faciet, scilicet si in singulis verbis homo cogitare velit qualiter formanda sunt; quandoque etiam faciet errorem,
quia sic cogitanti minus verba occurrent. Talis autem attentio sufficit ut sit tanta quanta sufficit ad integram
verborum pronuntiationem.
RA3
Ad tertium dicendum, quod ea quae habent ordinationem ad invicem, possunt simul intelligi inquantum
hujusmodi; quia inquantum ad invicem ordinata accipiuntur, sic intellectus eorum ordinem comprehendendo, ea
unum facit; et ideo simul potest intellectus ferri et ad orationem et ad orationis finem. Tamen in quodcumque
feratur, orationi debita attentio non deest.
|a3 Articulus 3: Utrum convenienter species orationis distinguantur.
Articulus 3A
AG1
Ad tertium sic proceditur. Videtur quod inconvenienter species orationis distinguantur, 1 Tim. 2, 1: obsecro
igitur primo omnium obsecrationes fieri, orationes, postulationes, gratiarum actiones.
Obsecrationes enim sunt adjurationes pro rebus difficilibus, ut dicit Glossa, ibidem; adjuratio autem quasi
quamdam coactionem importat; et sic reverentiam minuit, quae orationi debetur. Ergo obsecratio non est
orationis species.
AG2
Praeterea, non potest esse idem totum et pars. Sed oratio est cui hae partes assignantur.
Ergo non debet oratio etiam inter has partes assignari.
AG3
Praeterea, postulatio est idem quod petitio.
Petitio autem est orationis genus, ut dictum est.
Ergo postulatio non debet poni orationis pars.
AG4
Praeterea, omnis oratio est petitio decentium a Deo, secundum Damascenum.
Sed gratiarum actio non est petitio, quia est de jam acceptis. Ergo non est orationis species.
CO
Respondeo dicendum ad primam quaestionem, quod partes orationis dupliciter accipi possunt; scilicet per
modum partium integralium, et per modum partium subjectivarum. Partes autem integrales orationis
distinguuntur per ea quae ad completam orationem requiruntur; partes autem subjectivae distinguuntur vel

1676

