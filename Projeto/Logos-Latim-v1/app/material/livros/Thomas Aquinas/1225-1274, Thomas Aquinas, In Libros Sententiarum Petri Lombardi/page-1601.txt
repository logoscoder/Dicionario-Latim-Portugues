Ad primum sic proceditur. Videtur quod poenitentia non sit sacramentum. In omni enim sacramento novae legis
est aliquod materiale, quod est causa gratiae, ut patet ex definitione Hugonis de sacramento, supra, dist. 1, art. 5,
quaestiunc. 5, posita. Sed nihil tale est in poenitentia. Ergo non est sacramentum novae legis.
AG2
Praeterea, sicut Magister dixit, in 1 dist., omnia sacramenta novae legis consistunt in rebus et verbis. Sed in
poenitentia non sunt aliqua verba determinata, quae sint de essentia sacramenti. Ergo non est sacramentum.
AG3
Praeterea, omne sacramentum a ministris ecclesiae exhibetur. Poenitentia autem non: immo ab intrinseco oritur,
quia timore concipitur, ut in littera habetur. Ergo non est sacramentum.
AG4
Praeterea, omnia sacramenta nostra sunt actiones quaedam hierarchicae. Sed dionysius, non determinat de
poenitentia inter alias hierarchicas actiones. Ergo
SC1
Sed contra est, quia septem sunt sacramenta novae legis, ut praedictum est, quod non esset, poenitentia amota.
Ergo poenitentia est sacramentum.
SC2
Praeterea, sacramenta, secundum Hugonem, sunt quaedam medicinae, quae peccatorum vulneribus adhibentur.
Sed peccatum praecipue poenitentia sanatur. Ergo poenitentia est sacramentum.
CO
Respondeo dicendum ad primam quaestionem, quod, sicut supra, dist. 1, dictum est, sacramentum importat
sanctitatem active per modum qui nobis sanctificandis competit, ut scilicet adjungatur significatio
sanctificationis invisibilis per visibilia signa, prout nunc de sacramentis loquimur.
Unde ubicumque fit aliqua sanctificatio significata aliquibus sensibilibus signis, ibi est sacramentum; et ideo,
cum hoc sit in poenitentia, constat quod poenitentia est sacramentum.
RA1
Ad primum ergo dicendum, quod sicut in corporalibus medicinis quaedam sunt quae consistunt in sola passione
vel receptione curati, ut sectio vulneris, vel appositio emplastri; quaedam vero quae consistunt in actu laborantis,
sicut exercitationes et hujusmodi; ita etiam in sacramentis quaedam non requirunt actum ejus qui sanctificatur
quantum ad substantiam sacramenti, nisi per accidens, sicut removens prohibens, sicut patet in baptismo et
confirmatione et hujusmodi; quaedam autem requirunt essentialiter et per se actum ejus qui sacramentum recipit,
ad essentiam sacramenti, sicut patet in poenitentia et matrimonio. In illis ergo sacramentis quae sine actu nostro
complentur, est materia quae causat et significat, quasi medicina exterius apposita. In illis autem sacramentis
quae actum nostrum requirunt, non est talis materia; sed ipsi actus exterius apparentes hoc idem faciunt quod
materia in aliis sacramentis. Quomodo autem ea quae exterius geruntur, sint causa sanctificationis in poenitentia,
ex sequentibus apparebit.
Verum in definitione hac oportet quod materiale elementum accipiatur communiter pro causa sensibili, sive sit
materia aliqua corporalis, sive sit actus aliquis sensibilis.
RA2
Ad secundum dicendum, quod in hoc sacramento sunt aliquae res, scilicet ipsi exteriores actus, et aliqua verba,
scilicet sacerdotis absolventis, quae sunt forma hujus sacramenti, quibus exprimitur absolutionis actus. Sed non
requiritur tanta verborum determinatio sicut in baptismo et eucharistia; quia non est hic aliqua materia
sanctificanda verbo vitae, sicut in illis sacramentis.
RA3
Ad tertium dicendum, quod etiam poenitentiae sacramentum a ministris ecclesiae exhibetur; quia sacerdotes
absolvunt confitentes, et satisfactionem injungunt. Sed quod habeant aliquod principium in nobis, hoc est ex
parte illa qua in hoc sacramento exigitur actus noster, ut dictum est.
RA4
Ad quartum dicendum, quod intentio dionysii non fuit in ecclesiastica hierarchia tradere notitiam
sacramentorum; unde quaedam determinat quae non sunt sacramenta, sicut consummationes monasticas, et
exequias mortuorum; sed monstrare quod exteriores ritus signant spirituales actus. Et quia in poenitentia et
matrimonio non est aliquis determinatus ritus, eo quod non habeant materiam, sicut alia sacramenta, ut dictum
est; ideo de his duobus non determinavit; nec sequitur quod non sint sacramenta.
Articulus 1B
AG1
Ulterius. Videtur quod poenitentia non sit virtus. Quia gratiae sacramentales differunt a virtutibus, ut supra, dist.
1, dictum est; unde nec baptismus nec aliquod aliorum sacramentorum ponitur virtus. Sed poenitentia est
sacramentum. Ergo non est virtus.
AG2

1601

