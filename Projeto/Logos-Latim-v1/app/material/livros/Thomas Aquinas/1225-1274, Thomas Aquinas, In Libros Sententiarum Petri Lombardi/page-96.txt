RA2
Ad secundum dicendum, quod cum dicitur filius amari a patre, non praedicatur secundum rem quod filius aliquid
a patre accipiat, sed quod terminetur in ipsum actus amoris; et ideo hoc quod dicitur esse spiritus sanctus amor
patris in filium, non pertinet ad generationem, sed ad spiritus sancti processionem.
RA3
Et per hoc patet solutio ad tertium. Quia sicut cum dicitur, quod pater habet amorem in seipsum, non significatur
ibi aliqua terminatio vel acceptio secundum rem, sed tantum secundum modum significandi; ita etiam cum
dicitur spiritus sanctus amor filii in patrem, non ponitur quod pater aliquid accipiat, nisi quod secundum modum
significandi in ipsum terminatur amor filii, sicut in amatum.
|a3 Articulus 3: Utrum spiritus sanctus sit unio patris et filii.
AG1
Ad tertium sic proceditur. Videtur quod spiritus sanctus non sit nexus vel unio patris et filii.
Quod enim est discretum et distinctum ab aliquibus, non est unitivum ipsorum. Sed spiritus sanctus est distinctus
a patre et filio. Ergo non est unio utriusque.
AG2
Praeterea, nexus vel unio habet quasi rationem medii inter ea quae uniuntur vel connectuntur.
Sed spiritus sanctus non est media in trinitate persona, sed tertia. Ergo non est unio vel nexus.
AG3
Praeterea, nexus dicitur quo aliqua nectuntur.
Sed sive hoc intelligatur effective, sive formaliter, illud quo aliqua nectuntur habet aliquam rationem principii
annexam. Ergo cum spiritus nullo modo sit principium patris et filii, immo e contrario, non poterit dici nexus vel
unio utriusque.
SC1
Contra, dionysius: amorem sive divinum sive angelicum sive intellectualem sive animalem sive naturalem
dicamus, unitivam quamdam et concretivam accipimus virtutem.
Sed spiritus sanctus est amor patris et filii. Ergo est unio ipsorum.
SC2
Hoc etiam videtur ex auctoritate apostoli, Eph. 4, 3: soliciti servare unitatem spiritus in vinculo pacis; et ita amor
habet rationem vinculi et nexus.
CO
Respondeo dicendum, quod amor semper ponit complacentiam amantis in amato. Quando autem aliquis placet
sibi in aliquo, trahit se in illud et conjungit se illi quantum potest, ita ut illud efficiatur suum; et inde est quod
amor habet rationem uniendi amantem et amatum. Et quia spiritus sanctus procedit ut amor, ex modo
processionis habet ut sit unio patris et filii. Possunt enim pater et filius considerari vel inquantum conveniunt in
essentia, et sic uniuntur in essentia; vel inquantum distinguuntur in personis, et sic uniuntur per consonantiam
amoris: quia et si per impossibile poneretur quod non essent unum per essentiam, ad perfectam jucunditatem
oporteret in eis intelligi unionem amoris.
RA1
Ad primum ergo dicendum, quod ex ipsa processione spiritus sanctus habet quod procedat ut persona; sed ex
modo processionis habet quod sit vinculum vel unio amantis et amati. Utrum autem pater et filius diligant se
spiritu sancto, infra quaeretur, dist. 32, quaest. 1, art. 1 et 2.
RA2
Ad secundum dicendum, quod inquantum procedit a duobus, habet quod sit tertia in trinitate persona; sed ex
modo procedendi, quod sit unio utriusque personae.
RA3
Ad tertium dicendum, quod pater et filius dicuntur uniri spiritu sancto, non effective, sed quasi formaliter. Sed
forma est duplex: quaedam enim manens et quiescens in his quorum est forma; et sic per modum formae se habet
ad personas divina essentia, et sic uniuntur formaliter amore essentiali. Est etiam aliquid formaliter uniens, non
quasi inhaerens, sed sicut procedens ab utroque unitorum; ac si diceremus, aliqua duo corpora uniri per aliquem
aliquorum ab eis procedentem; et ita pater et filius uniuntur spiritu sancto. Unde non sequitur quod sit principium
patris et filii, sed e converso. Hoc tamen magis discutietur, dist. 32, ut Sup., quando quaeretur, utrum pater et
filius diligant se spiritu sancto.
|a4 Articulus 4: Utrum persona procedens per modum amoris, proprie dicatur spiritus sanctus.
AG1
Ad quartum sic proceditur. Videtur quod persona quae procedit ut amor, non proprie dicatur spiritus sanctus.
Illud enim quod est commune tribus personis, non efficitur proprium, nisi aliquo proprio adjuncto. Sed spiritus
convenit tribus personis, joan. 4, 24: spiritus est Deus. Sanctus autem quod additur, est etiam commune, et non
proprium.
96

