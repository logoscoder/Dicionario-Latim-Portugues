RA1
Ad primum ergo dicendum, quod quamvis significatio non sit de ratione curationis simpliciter, est tamen de
ratione curationis talis quae fit per sacramenta, ut ex dictis patet.
RA2
Ad secundum dicendum, quod res sensibiles non sunt signa divinorum ut sunt sacrantia, sed ut sunt in seipsis
sacra. Sacramentum autem debet intelligi signum rei sacrae ut est sacrans; et ideo non oportet quod omnes res
sensibiles sint sacramenta.
RA3
Ad tertium dicendum, quod quamvis serpens aeneus esset signum rei sacrae sacrantis, non tamen inquantum
sacrans est actu: quia non ad hoc adhibebatur ut aliquis sanctificationis effectus perciperetur; sed solum effectus
exterioris curationis; et similis est ratio de imagine crucis, quae ponitur tantum ad repraesentandum.
RA4
Ad quartum dicendum, quod sacramenta novae legis tria significant; scilicet causam primam sanctificantem,
sicut baptismus mortem Christi; et quantum ad hoc sunt signa rememorativa.
Item significant effectum sanctificationis quam faciunt; et haec significatio est eis principalis; et sic sunt signa
demonstrativa. Nec obstat, si aliquis sanctitatem non recipit: quia non est ex defectu sacramenti, quod, quantum
in se est, natum est gratiam conferre. Item significant finem sanctificationis, scilicet aeternam gloriam; et
quantum ad hoc sunt signa prognostica. Sacramenta vero veteris legis erant totaliter signa prognostica.
RA5
Ad quintum dicendum, quod signum, quantum est in se, importat aliquid manifestum quo ad nos, quo
manuducimur in cognitionem alicujus occulti.
Et quia ut frequentius effectus sunt nobis manifestiores causis; ideo signum quandoque contra causam dividitur,
sicut demonstratio quia est quae dicitur esse per signum a communi, ut in 1 physicor.
Dicitur; demonstratio autem propter quid est per causam. Quandoque autem causa est manifesta quo ad nos,
utpote cadens sub sensu; effectus autem occultus, ut si expectatur in futurum; et tunc nihil prohibet causam
signum sui effectus dici.
Articulus 1B
AG1
Ulterius. Videtur quod male definiatur signum, cum dicitur: signum est res praeter speciem quam ingerit
sensibus, aliquid aliud ex se faciens in cognitionem venire. Unum enim oppositorum non debet poni in
definitione alterius. Sed res et signa ex opposito dividuntur, ut patuit in 1 dist. Primi libri. Ergo res non debet
poni in definitione signi.
AG2
Praeterea, secundum Philosophum in libro priorum, omnis effectus suae causae signum esse potest. Sed quidam
effectus sunt spirituales, qui nullam speciem ingerunt sensibus.
Ergo non omne signum aliquam speciem sensibus ingerit.
AG3
Praeterea, omnis locutio fit per aliqua signa.
Sed Angeli loquuntur non prolato aliquo sensibili sermone, ut in 2 Lib., dist. 2, dictum est. Ergo non omne
signum est sensibile.
CO
Ad secundam quaestionem dicendum, quod, sicut dictum est, signum importat aliquod notum quo ad nos, quo
manuducimur in alterius cognitionem.
Res autem primo notae nobis, sunt res cadentes sub sensu, a quo omnis nostra cognitio ortum habet; et ideo
signum quantum ad primam sui institutionem significat aliquam rem sensibilem, prout per eam manuducimur in
cognitionem alicujus occulti; et sic Magister accipit hic signum. Contingit autem aliquando quod aliquod magis
notum quo ad nos, etiam si non sit res cadens sub sensu, quasi secundaria significatione dicatur signum; sicut
dicit Philosophus in 2 ethic., quod signum generati habitus in nobis oportet accipere fientem in opere
delectationem, quae non est delectatio sensibilis, cum sit rationis.
RA1
Ad primum ergo dicendum, quod definitio illa non est per oppositas res, sed per oppositas rationes; unde etiam
ibidem dictum est, quod omne signum est res.
RA2
Ad secundum dicendum, quod in rebus intelligibilibus fit processus ab his quae sunt notiora simpliciter, sicut
patet in mathematicis; unde ibi effectus non sunt signa causarum; sed in rebus sensibilibus.
RA3
Ad tertium dicendum similiter de locutione Angelorum, quod fit per ea quae sunt notiora simpliciter: unde non
possunt proprie dici signa, sed quasi transumptive.

1347

