Ulterius. Videtur quod Christus non habuerit claves. Clavis enim characterem ordinis consequitur, ut prius
dictum est, dist. Praec., qu. 1, art. 1, quaestiunc. 2 ad 1. Sed Christus non habuit characterem, ut supra, dist. 4,
qu. 1, art. 3, quaestiunc. 5, dictum est. Ergo non habuit clavem.
AG2
Praeterea, Christus habuit in sacramentis potestatem excellentiae, ut effectum sacramenti sine sacramentalibus
posset conferre. Sed clavis est quoddam sacramentale. Ergo non indigebat clavi; et sic frustra eam habuisset.
SC1
Sed contra est quod Apoc. 3, 7, dicitur: qui habet clavem David etc..
CO
Ad secundam quaestionem dicendum, quod virtus aliquid agendi est in instrumento et in per se agente, non
eodem modo; sed in per se agente perfectius. Potestas autem clavium quam nos habemus, et aliorum
sacramentorum virtus, est instrumentalis; sed in Christo est sicut in per se agente ad salutem nostram; per
auctoritatem quidem, inquantum est Deus, sed per meritum, inquantum est homo. Clavis autem de ratione sua
exprimit potestatem aperiendi et claudendi, sive aliquis aperiat quasi principale agens, sive quasi minister; et
ideo in Christo oportet ponere clavem, sed altero modo quam sit in ejus ministris; et ideo dicitur, quod habet
clavem excellentiae.
RA1
Ad primum ergo dicendum, quod character de sua ratione dicit aliquid ab aliquo derivatum; et ideo potestas
clavium, quae est in nobis a Christo derivata, sequitur characterem quo Christo conformamur; sed in Christo non
sequitur characterem, sed principalem formam.
RA2
Ad secundum dicendum, quod clavis illa quam Christus habuit, non erat sacramentalis, sed sacramentalis clavis
principium.
Articulus 1C
AG1
Ulterius. Videtur quod non soli sacerdotes claves habeant. Dicit enim Isidorus, quod ostiarii inter bonos et malos
habent judicium; dignos recipiunt, et indignos rejiciunt. Sed haec est definitio clavium, ut ex dictis patet. Ergo
non solum sacerdotes, sed etiam ostiarii, claves habent.
AG2
Praeterea, claves sacerdotibus dantur, dum per unctionem potestatem divinitus accipiunt. Sed reges etiam
potestatem in populum fidelem divinitus habent, et unctione sanctificantur. Ergo non soli sacerdotes habent
claves.
AG3
Praeterea, sacerdotium est ordo uni singulari personae conveniens. Sed clavem aliquando videtur habere tota una
congregatio; quia quaedam capitula excommunicationem ferre possunt, quod ad potestatem clavium pertinet.
Ergo non soli sacerdotes clavem habent.
AG4
Praeterea, mulier non est sacerdotalis ordinis susceptiva; quia ei docere non competit, secundum apostolum 1
corinth. 14. Sed aliquae mulieres videntur habere clavem, sicut abbatissae, quae habent spiritualem potestatem in
subditas. Ergo non solum sacerdotes clavem habent.
SC1
Sed contra est quod Ambrosius dicit: hoc jus, scilicet ligandi et solvendi, solis sacerdotibus concessum est.
SC2
Praeterea, per potestatem clavium efficitur aliquis medius inter populum et Deum. Sed hoc tantum competit
sacerdotibus, qui constituuntur in his quae sunt ad Deum, ut offerant dona et sacrificia pro peccatis, ut dicitur
Hebr. 5. Ergo soli sacerdotes clavem habent.
CO
Ad tertiam quaestionem dicendum, quod clavis est duplex. Una quae se extendit ad ipsum caelum immediate,
removendo impedimenta introitus in caelum per dimissionem peccati; et haec vocatur clavis ordinis; et hanc soli
sacerdotes habent, quia ipsi soli ordinantur populo in his quae directe sunt ad Deum. Alia clavis est quae non
directe se extendit ad ipsum caelum, sed mediante militante ecclesia, per quam aliquis ad caelum vadit, dum per
eam aliquis excluditur vel admittitur ad consortium ecclesiae militantis per excommunicationem et
absolutionem; et haec vocatur clavis jurisdictionis in foro causarum; et ideo hanc etiam non sacerdotes habere
possunt, sicut archidiaconi vel clerici, et alii qui excommunicare possunt, ut supra dictum est, dist. Praec.,
quaest. 2, art. 2, quaestiunc. 2; sed non proprie dicitur clavis caeli, sed quaedam dispositio ad ipsam.
RA1
Ad primum ergo dicendum, quod ostiarii habent clavem custodiendi ea quae in templo materiali continentur, et
habent judicium a tali templo excludendi et admittendi, non quidem sua auctoritate judicantes qui sint digni vel
indigni, sed judicium sacerdotis exequentes; ut sic quodammodo executores potestatis sacerdotalis videantur.
1780

