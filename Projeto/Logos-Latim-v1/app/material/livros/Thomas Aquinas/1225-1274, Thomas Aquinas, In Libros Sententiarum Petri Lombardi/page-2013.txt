se erat, cupiebat dissolvi, et esse cum Christo; Philip. 1. Tertius, quando est contentio de eo quod vergit in
temporale damnum alterius, et maxime pauperum. Eccli. 34, 24: qui offert sacrificium ex substantia pauperum,
quasi qui victimat filium in conspectu patris sui. Quartus, quando est contentio de eo quod vergit in spirituale
damnum illius qui rem spiritualem detinet injuste, de quo supra posita est auctoritas Gregorii super illud job 39,
16: frustra laboravit nullo timore cogente. Quintus, quando vergit in corruptionem multorum per exemplum
rapiendi, Eccle. 8, 11: quia non cito profertur sententia contra malos, absque timore ullo filii hominum perpetrant
mala.
RA1
Ad primum ergo dicendum, quod apostolus potuisset licite sumptus accipere ab illis quibus evangelium
praedicabat; sed intermisit ex perfectione caritatis, ut vitaret eorum scandalum qui avari erant, et ut liberius eos
arguere posset, et ut pseudoapostolis occasionem rapiendi subtraheret.
RA2
Ad secundum dicendum, quod ille qui est in extrema necessitate, non habet in potestate sua incurrere mortem
corporalem aut non incurrere; sed de necessitate incurrit propter penuriam rei temporalis; et ideo ille qui illam
rem sibi denegat, directe mortis ejus est causa. Sed ille qui scandalizatur, potest scandalum suum vitare; et ideo
non est simile.
RA3
Ad tertium dicendum, quod comestio alicujus cibi habet ex se aliquam mali similitudinem, sicut comestio
idolatitii; et ideo qui comedit coram infirmis, scandalizat active, quod est majus malum quam mors corporalis;
quia satius est fame mori quam idolatitio vesci, scilicet cum scandalo; quia primum est malum poenae;
secundum malum culpae.
Non tamen aliquis debet se dimittere fame mori antequam cum scandalo idolatitium comedat: quia injiceret sibi
manus, et sic cum malo poenae adjungeretur malum culpae. Sed quando comestio alicujus cibi non habet
speciem mali, tunc idem est judicium de abstinendo a tali comestione et de dimissione rei temporalis alterius;
unde quod apostolus dicit, ad perfectionem pertinet consilii, non ad necessitatem praecepti.
RA4
Ad quartum dicendum, quod apostolus loquitur de repetitione cum scandalo activo. Quod autem Dominus dicit:
quae tua sunt, non repetas, Luc. 6, 30, consilium est magis quam praeceptum.
RA5
Ad quintum dicendum, quod propter generale scandalum debet homo a repetitione rei suae abstinere, quando
licite potest, nisi ex hoc majus praejudicium veritati generaretur quam sit scandalum publicum, quod quandoque
ex malitia aliquorum instigantium alios oritur; et sic beatus thomas cantuariensis sustinuit scandalum publicum,
ut occurreret majori periculo, quod erat de libertatis ecclesiasticae amissione.
RA6
Ad sextum dicendum, quod si homo plus diligeret rem suam temporalem quam salutem proximi, peccaret; sed
aliquando dum nostra repetimus, magis saluti proximorum consulimus quam nostrae; unde Gregorius dicit, ubi
Sup.: plus de ipsis raptoribus debemus metuere, quam rebus temporalibus repetendis inhiare.
RA7
Ad septimum dicendum, quod quamvis salva triplici veritate, in hoc particulari posset quis sua quandoque non
repetere propter vitandum scandalum, tamen non posset esse sine praejudicio veritatis publicae, si non liceret
repetere; quia pax et justitia periret.
EX
Quia probari non potest quod occulte factum est.
Haec non est sufficiens ratio quare non impediatur matrimonium simpliciter; quia defectus probationis non
excusaret conscientiam a peccato; sed quare non impeditur in facie ecclesiae.
Viduas a proposito recedentes viduitatis, super quibus nos consuluisti, credo te nosse a sancto Paulo, nisi
convertantur, olim esse damnatas. Loquitur de proposito per votum firmato.
Quid in omnibus peccatis est adulterio gravius? hoc intelligitur quantum ad gravitatem poenae quae secundum
legem pro adulterio infligitur, scilicet lapidatio utriusque; qua nulla poena est gravior. Dicitur autem secundum
locum in poenis tenere: quia secundum legem lapidatio solis blasphemis et adulteris debebatur, et filiis
inobedientibus. Blasphemos autem nominat hic aberrantes a Deo; et in eodem genere inobedientes computantur,
quia quasi scelus ariolandi est nolle obedire, ut patet 1 Reg., 15.
Execrabiliter fit in meretrice, sed execrabilius in uxore. Haec comparatio intelligenda est de usu contra naturam;
sed de usu secundum naturam est e converso.
Legitimarum foedera nuptiarum reintegranda credamus. Hoc intelligendum est utroque in hac vita perseverante.
Sed videtur quod etiam si unus moriatur, et postea miraculose suscitetur, sit reintegrandum matrimonium, per
hoc quod dicitur Hebr. 11, 35: acceperunt mulieres de resurrectione mortuos suos.
Praeterea, resuscitatus posset repetere possessiones suas. Ergo et uxorem.
Praeterea, si oporteret iterato contrahere cum eadem uxore, bigamus reputaretur propter duplex matrimonium
quod contraxit.
2013

