medii inter nos et Deum quantum ad statum. Sed hoc nihil est; quia non puniuntur pro eo quod supra nos sunt,
sed pro eo quod est infimum in eis, scilicet peccatum.
RA1
Ad primum ergo dicendum, quod ignis Purgatorius est aeternus quantum ad substantiam, sed temporalis
quantum ad effectum purgationis.
RA2
Ad secundum dicendum, quod poena inferni est ad affligendum; et ideo nominatur omnibus illis quae hic nos
affligere consueverunt; sed poena Purgatorii est principaliter ad purgandum reliquias peccati; et ideo sola poena
ignis Purgatorio attribuitur, quia ignis habet purgare et consumere.
RA3
Ad tertium dicendum, quod ratio illa procedit secundum dispensationem, et non secundum legem communem.
Articulus 1C
AG1
Ulterius. Videtur quod poena Purgatorii non excedat omnem poenam temporalem hujus vitae.
Quanto enim aliquid est magis passivum, tanto magis affligitur, si sensum laesionis habeat. Sed corpus est magis
passivum quam anima separata; tum quia habet contrarietatem ad ignem agentem; tum quia habet materiam quae
est susceptiva qualitatis agentis: quod de anima non potest dici. Ergo major est poena quam corpus patitur in hoc
mundo, quam poena qua anima purgatur post hanc vitam.
AG2
Praeterea, poena Purgatorii directe ordinatur contra venialia. Sed venialibus, cum sint levissima peccata,
levissima poena debetur, si secundum mensuram delicti sit plagarum modus. Ergo poena Purgatorii est
levissima.
AG3
Praeterea, reatus, cum sit effectus culpae, non intenditur nisi culpa intendatur. Sed in illo cui jam culpa dimissa
est, non potest culpa intendi.
Ergo in eo cui culpa mortalis dimissa est, pro quo non plene satisfecit, reatus non crescit in morte.
Sed in hac vita non erat ei reatus respectu gravissimae poenae. Ergo poena quam patietur post hanc vitam non
erit ei gravior omni poena istius vitae.
SC1
Sed contra est quod Augustinus dicit in quodam sermone: ille ignis Purgatorii durior erit quam quidquid in hoc
saeculo poenarum aut sentire aut videre aut cogitare quis potest.
SC2
Praeterea, quanto poena est universalior, tanto major. Sed anima separata tota punitur, cum sit simplex; non
autem ita est de corpore. Ergo illa poena quae est animae separatae, est major omni poena quam corpus patitur.
CO
Ad tertiam quaestionem dicendum, quod in Purgatorio erit duplex poena: una damni, inquantum scilicet
retardantur a divina visione; alia sensus, secundum quod ab igne corporali punientur; et quantum ad utrumque
poena Purgatorii minima excedit maximam poenam hujus vitae.
Quanto enim aliquid magis desideratur, tanto ejus absentia est molestior. Et quia affectus quo desideratur
summum bonum, post hanc vitam in animabus sanctis est intensissimus, quia non retardatur affectus mole
corporis, et etiam quia terminus fruendi summo bono jam advenisset, nisi aliquid impediret; ideo de tardatione
maxime dolent. Similiter etiam cum dolor non sit laesio, sed laesionis sensus; tanto aliquis magis dolet de aliquo
laesivo, quanto magis est sensitivum; unde laesiones quae fiunt in locis maxime sensibilibus, sunt maximum
dolorem causantes. Et quia totus sensus corporis est ab anima; ideo si in ipsam animam aliquod laesivum agat,
de necessitate oportet quod maxime affligatur. Quod autem anima ab igne corporali patiatur, hoc ad praesens
supponimus, quia de hoc infra, dist. 44, qu. 3, art. 3, quaestiunc. 3, in corp., dicetur. Et ideo oportet quod poena
Purgatorii quantum ad poenam damni et sensus excedat omnem poenam istius vitae. Quidam autem assignant
rationem ex hoc quod anima tota punitur, non autem corpus. Sed hoc nihil est; quia sic poena damnatorum esset
minor post resurrectionem quam ante; quod falsum est.
RA1
Ad primum ergo dicendum, quod quamvis anima sit minus passiva quam corpus, tamen est magis cognoscitiva
passionis; et ubi est major passionis sensus, ibi est major dolor, etiam si sit minor passio.
RA2
Ad secundum dicendum, quod acerbitas illius poenae non est tantum ex quantitate peccati, quantum ex
dispositione puniti; quia idem peccatum gravius punitur ibi quam hic: sicut ille qui est melioris complexionis,
magis punitur eisdem plagis impositis quam alius; et tamen judex utrique easdem plagas pro eisdem culpis
inferens, juste facit.
RA3
Et per hoc etiam patet solutio ad tertium.
1812

