Ad quintam quaestionem dicendum, quod cum eminentia scientiae, ut dictum est, consistat in tribus, scientia
Christi nunquam crevit quantum ad genus cognitionis; quia illud genus cognitionis sequitur naturam humanam,
quae in ipso semper permansit; nec iterum quantum ad numerum scitorum, quia omnia scivit a primo instanti
suae conceptionis quae ad hanc scientiam pertinent: crevit autem quantum ad aliquem modum certitudinis. Cum
enim anima nostra secundum naturam sit media inter intellectum purum, qualis est in Angelis, et sensus;
dupliciter certificatur de aliquibus. Uno modo ex lumine intellectus, qualis est certitudo in demonstrationibus
illorum quae nunquam visa sunt: alio modo ex sensu, sicut cum aliquis est certus de his quae videt sensibiliter; et
talis certitudo acquiritur alicui, etiam quantumcumque per certissimam demonstrationem aliquid sciat, quando
videt sensibiliter quod prius non viderat; unde anima delectatur in visis etiam quae scivit; et haec vocatur
certitudo experimentalis: et quantum ad hanc crevit scientia Christi, inquantum quotidie aliqua videbat
sensibiliter quae prius non viderat; non autem crevit quantum ad essentiam.
RA1
Ad primum ergo dicendum, quod illud discere est referendum ad experientiam.
RA2
Ad secundum dicendum, quod anima Christi quamvis hoc genere cognitionis non omnia scivisset, tamen non
poterat quantum ad ea proficere: tum quia quaedam sunt quae hoc genere cognitionis cognosci non possunt, sicut
essentia Dei: tum quia quaedam contingentia singularia non sunt de perfectione scientiae, ut dictum est.
RA3
Ad tertium dicendum, quod per lumen intellectus agentis in Christo, non fuit aliqua species de novo recepta in
intellectu possibili ejus; sed fuit facta conversio nova ad species quae erant in phantasia; sicut est in eo qui habet
habitum sciendi eorum quae imaginatur vel videt.
RA4
Ad quartum dicendum, quod Ambrosius intelligit profectum scientiae Christi quantum ad experientiam
secundum novam conversionem ad sensibile praesens, vel sicut supra Magister determinavit.
Articulus 3F
AG1
Ulterius. Videtur quod ab Angelis quantum ad hanc scientiam accepit. Dionysius enim dicit: per Angelos
videmus eum sub paternis legibus ordinatum. Sed quod ordinatur, aliquid ab ordinante accipit. Ergo Christus
aliquid ab Angelis accepit.
AG2
Praeterea, Luc. 22, 43, dicitur, quod apparuit Angelus Domini confortans eum. Sed confortatus accipit aliquid a
confortante. Ergo et Christus ab Angelo.
AG3
Praeterea, Christus, dum fuit in terra, voluit subdi legalibus ordinationibus, factus sub lege, Galat. 4. Sed legalis
observantia est minoris dignitatis quam caelestis hierarchia. Ergo et ordini caelestis hierarchiae subdi debuit.
Haec autem est lex caelestis hierarchiae ut homines ab Angelis suscipiant, ut dicit dionysius.
Ergo ipse ab Angelis suscepit.
AG4
Praeterea, corpus ejus impressionem suscepit a corporibus caelestibus. Ergo pari ratione anima a spiritibus
caelestibus.
SC1
Sed contra, superioris non est ab inferiori recipere.
Sed Christus etiam secundum humanam naturam Angelis superior fuit, et caput, ut supra dictum est, dist. 13,
quaest. 2, art. 2, quaestiunc. 2.
Ergo ab eis non recepit.
SC2
Praeterea, quod immediate accipit a verbo non habet necesse ab Angelis accipere. Sed anima Christi immediate
accipit a verbo sibi unito. Ergo non recipit ab Angelis.
CO
Ad sextam quaestionem dicendum, quod secundum doctrinam dionysii, in cael. Hier., Angeli a quibus alii
cognitionem accipiunt, abundantiori lumine pleni sunt, quasi propinquius divinam claritatem contemplantes.
Oportet enim recipiens esse in potentia respectu ejus a quo recipit, et ita minus in actu ejus quod recipere debet.
Unde cum anima Christi abundantius intellectuale lumen habuerit quam Angeli, ut patet ex praedictis, constat
etiam quod Christus mortale corpus gerens, nihil cognitionis accepit ab Angelis; sed ipse non solum secundum
deitatem, sed etiam secundum animam omnes Angelos illuminavit sicut etiam nunc illuminat. Non enim minoris
gloriae erat illa anima aut minoris cognitionis in statu illo quam modo sit, cum a principio suae conceptionis
perfectus comprehensor fuerit.
RA1

995

