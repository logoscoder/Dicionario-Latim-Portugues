etiam pugnare viriliter est actus fortitudinis, inquantum hujusmodi; sed pugnare in acie regis inquantum miles,
hoc debet ei propter feudum quod tenet ab eo; et est actus justitiae.
RA4
Ad quartum dicendum, quod pietas, inquantum est donum, consistit in quadam benevolentia supra modum
humanum ad omnes: sed pietas secundum quod hic accipitur, consistit in quadam devotione ad Deum, cui latria
exhibetur; et hoc infra in tractatu de donis melius patebit.
Articulus 1B
AG1
Ulterius. Videtur quod sit virtus generalis.
Augustinus enim dicit: verum sacrificium est omne opus quod geritur, ut sancta societate Deo jungamur. Sed
hujusmodi est omne opus virtutis. Ergo omne opus virtutis est verum sacrificium. Sed sacrificium Deo offerre
proprie pertinet ad latriam. Ergo ad ipsam pertinent omnes actus virtutum; et sic ipsa est virtus generalis.
AG2
Praeterea, per omne opus virtutis Deo servitur Luc. 17, 10: sic et vos, cum feceritis omnia quae praecepta sunt
vobis, dicite: servi inutiles sumus.
Sed latria est servitus Deo debita. Ergo omne opus virtutum pertinet ad latriam; et sic idem quod prius.
AG3
Praeterea, quicumque facit aliquid ad gloriam alicujus, exhibet ei reverentiam. Sed apostolus, 1 corinth. 10, docet
omnia in gloriam Dei facere.
Ergo per omnia opera virtutis recte facta exhibetur Deo reverentia. Sed reverentiam Deo exhibere pertinet ad
latriam. Ergo ipsa est virtus generalis.
SC1
Sed contra, virtus generalis non praecipitur speciali legis praecepto, sed tota lege, sicut patet de justitia legali.
Sed latria praecipitur speciali praecepto, scilicet per primum primae tabulae. Ergo est virtus specialis.
SC2
Praeterea, vitio speciali opponitur virtus specialis; unde Philosophus probat justitiam esse specialem virtutem
propter hoc quod ei opponitur avaritia, quae est speciale vitium.
Sed latriae opponitur speciale vitium, scilicet idolatria. Ergo est specialis virtus.
CO
Ad secundam quaestionem dicendum, quod aliqua virtus dicitur generalis quatuor modis.
Uno modo quia praedicatur de qualibet virtute, sicut justitia legalis, quae convertitur cum virtute, et est idem
subjecto, ratione differens, ut dicit Philosophus: et sic dicitur generalis quantum ad suam essentiam. Secundo
modo dicitur generalis, inquantum ab ea dependent aliae virtutes participantes ejus actum; et hoc modo prudentia
generalis dicitur, quia ex ea omnes aliae virtutes morales rectitudinem electionis participant, et sic actus ejus
immiscetur actibus omnium aliarum virtutum: nihilominus ipsa in se est specialis secundum quod habet
specialem rationem objecti, scilicet eligibile ad opus. Tertio modo dicitur generalis, inquantum operatur circa
actus omnium virtutum, ita quod omnes cedunt ei pro materia; sicut magnanimitas, quae operatur magna in
omnibus virtutibus, ut dicitur 4 eth.; et tamen in se specialis virtus est, quia rationem specialem objecti in
omnibus attendit, scilicet dignum magno honore. Quarto dicitur aliqua virtus generalis, inquantum ad eam
concurrunt diversae virtutes, quia scilicet actus ejus praeexigit actus multarum virtutum; sicut etiam ad
magnanimitatem praeexiguntur aliae virtutes, quia nullus potest dignificari magnis nisi virtuosus sit. Prima ergo
generalitas, est quasi universalis; secunda quasi causae dantis esse; tertia quasi moventis per imperium; quarta
quasi totius integralis comprehendentis multa. Sic ergo dicendum est, quod latria in se considerata est specialis
virtus, quia habet specialem rationem objecti et actus, scilicet ut exhibeatur aliquid Deo in recognitionem
servitutis, sicut feudatarius aliquid reddit Domino suo in recognitionem dominii: unde actum et objectum habet
formaliter unum et specialem quantum ad praedictam rationem; quamvis materialiter sint multi actus et multa
objecta. Potest autem dici generalis quantum ad duos ultimos modos. Potest enim uti actibus aliarum virtutum
materialiter sub praedicta ratione proprii objecti; et iterum ad actum ejus praeexiguntur multae virtutes aliae,
sicut fides quae ostendit cui exhibenda sit latria, et caritas, quae afficit ad eum cui exhibenda est; et sic possunt
multae aliae concurrere. Quamvis autem utatur materialiter actibus aliarum virtutum sub ratione proprii actus,
tamen utitur quibusdam actibus qui non sunt proprii alicujus alterius virtutis elicitive, sicut offerre sacrificia,
facere protestationes, et hujusmodi: nisi forte sicut imperantur a caritate et ostenduntur a fide, non autem
eliciuntur; et isti videntur proprie actus esse latriae.
RA1
Ad primum ergo dicendum, quod offerre sacrificia est tantum de illis quae pertinent ad latriam elicitive; unde
hoc quod dicitur, omne opus quo Deo jungimur, esse sacrificium, est metaphorice dictum; inquantum Deum
placabilem reddit, ad quod sacrificium offertur.
RA2

931

