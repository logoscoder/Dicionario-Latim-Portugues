non judicat simoniam committi. Sed apud Deum, qui cor videt, simonia est et in parvis et in magnis muneribus,
si animus judicis ex eis flectatur.
RA2
Ad secundum dicendum, quod opinio illa erronea est. Si enim Papa pro aliquo spirituali munus acciperet,
simoniam committeret sicut et alius homo: quia sub Petro, cui Papa succedit, simoniae vitium damnationem
inchoavit in novo testamento: et quamvis res ecclesiae sint aliquo modo Papae, non sunt tamen ejus omnibus
modis habendi, sicut illud quod ad manum habet. Non est autem dubium quod simoniam committeret, si quis
aliquod spirituale debitori suo daret, ut quod suum est recuperaret; et ita etiam in proposito Papa a simonia non
excusaretur, si (quod absit) spiritualia pro temporalibus rebus ecclesiarum daret.
RA3
Ad tertium dicendum, quod obsequium aut est honestum, aut inhonestum. Si quidem sit honestum obsequium, ex
ipso obsequio quandoque redditur homo dignus beneficio ecclesiastico, sicut et aliis bonis operibus; et tunc si
pactio non intervenit, potest absque simonia beneficium ecclesiasticum dari ei qui obsecutus est, ut non habeatur
oculus ad obsequium principaliter, sed ad dignitatem personae; et sic loquitur Gregorius. Si autem sit
inhonestum, tunc est omnino simonia.
RA4
Ad quartum dicendum, quod munus linguae duplex est: vel quod in ipso actu linguae consistit, sicut laus; vel
quod ex lingua initium sumit, sicut cum quis ex hoc quod precibus alicujus satisfacit, favorem expectat. Qui
enim dat aliquod spirituale pro favore vel laude acquirenda, non est dubium quin simoniam committeret. Quando
ergo preces fiunt pro indigno, satis apparet quod nihil aliud movet nisi favor, aut etiam periculum evitandum:
quia etiam carere malo quoddam bonum est, ut dicit Philosophus.
Et ideo quando fiunt preces pro indigno, vel aliquo potente qui periculum comminatur, quae dicuntur preces
armatae; manifeste simonia committitur, si propter hoc beneficium ecclesiasticum detur. Si autem pro digno fiant
quantum ad judicium hominum; probabile est quod dans magis moveatur intuitu dignitatis personae quam favore
precum; et ideo non reputatur simonia. Si tamen principaliter moveatur favore precum, vel timore rogantis;
quantum ad divinum judicium simoniam committit et rogatus et rogans, si hoc intendat, sive aliquis pro se roget,
sive pro alio. Potest enim aliquis pro se petere si dignus sit, beneficium ecclesiasticum non habens curam
animarum, si indiget; sed non si habeat curam animarum, quia praesumptuosum est. Nec tamen est simonia nisi
pro tanto quod ex ipsa praesumptione indignus reddatur; et tunc preces suae ex hoc ipso quod rogat, pro indigno
fiunt.
RA5
Et per hoc patet solutio ad quintum.
RA6
Ad sextum dicendum, quod emptio et venditio in quibus simonia consistit, sunt voluntariae communicationes,
quia ex consensu utriusque fiunt.
Sed hypocrita per ea quae facit, favorem humanum sibi usurpat per modum furti, quod est involuntaria
communicatio; et ideo, proprie loquendo, simoniam non committit.
RA7
Ad septimum dicendum, quod ille qui dat ratione consanguinitatis praebendam alicui principaliter: aut intendit
temporale bonum illius cui datur, et non alterius; et sic peccat graviter, sed simoniam non committit, quia non
vendit, cum nihil accipiat: aut intendit aliquod bonum in seipsum redundans, sic quod magnificetur per hoc, et
nobilitetur domus sua; vel quod ipse in consanguineis sit fortior; et sic ipse aliquid accipere sperat pro quo
spiritualia dat, et simoniam committit: et reducitur ad id munus in quo continetur commodum quod ex tali
datione sperat.
RA8
Ad octavum dicendum, quod in tali permutatione est simonia, si pro aliquo terreno commodo utriusque, vel
alterius, talis commutatio fiat; si autem pro aliquo spirituali, utpote quia hic in illo loco melius possit Deo
servire, non est simonia; unde tunc potest fieri commutatio ex auctoritate episcopi dioecesani.
RA9
Ad nonum dicendum, quod in hoc distinguendum est: quia si ante donationem praebendae proventus percipiat
pro aliqua justa causa, et non intervenit aliqua conventio cum eo cui dare disponit, non est simonia: si autem
pactio intervenit, ut ante receptionem, vel post accipiat, simoniacum est.
EX
Neque ex his aliquem in clericatus honorem vel exiguum surrogare: non quia ordinem non receperit, sed quia
male promotus est; quod contingit dupliciter. Uno modo ex parte ordinantis, sive cum est haereticus, sive
simoniacus, vel quocumque alio modo ab ecclesia separatus, et sic est in proposito: sive cum ordinatur a non suo
episcopo sine licentia et auctoritate proprii episcopi; et tunc debet deponi, nisi episcopus ponat spem in
ratihabitione alterius episcopi, sicut de beato epiphanio in epistola sua legitur: sive ordinetur ab episcopo qui
abrenuntiavit officio et loco. Si enim officium sibi retinuerit, loco abrenuntians, potest conferre minores ordines,
et de licentia episcopi etiam majores. Alio modo est male promotus, quia non promovetur sicut debet: quod
1891

