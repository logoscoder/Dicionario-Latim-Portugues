quam in aliis animalibus; et propter hoc magis decuit feminam hominis ex viro sumi quam in aliis animalibus. Et
praeterea in littera assignantur duae rationes, quae per se patent.
RA2
Ad secundum dicendum, quod per additionem rei exterioris ex costa corpus mulieris factum est; nec tamen
oportet quod ex illo adjecto corpus mulieris factum dicatur, etsi sit amplius in quantitate: quia illud adjectum non
venit in materiam mulieris nisi mediante costa: sicut etiam menstruum materia embrionis dicitur, quamvis
oporteat etiam ex cibis conversis corpus embrionis majorem quantitatem assumere: sicut etiam aqua in
sanguinem Christi transfertur mediante vino, etiamsi esset major quantitas aquae; dummodo virtute potentioris
vini, natura aquae absorberi possit.
RA3
Ad tertium dicendum, quod aliquid dicitur esse de perfectione alicujus dupliciter: vel quia est necessarium ad
esse individui, et sic costa illa non erat de perfectione corporis Adae; aut quia est necessarium ad conservationem
speciei, sicut semen in 15 de animalibus dicitur esse superfluum respectu individui, quo tamen indigetur ad
speciei conservationem: et hoc modo costa fuit de perfectione corporis Adae, inquantum Adam erat principium
humani generis. Ex quo patet quod costa illa resurget in eva et non in Adam, cum sit de perfectione corporis evae
etiam quantum ad esse individui, et ita magis ad ipsam pertineat.
RA4
Ad quartum dicendum, quod illud quod ordinatum est ad conservationem speciei, non solum sine dolore, sed
etiam cum delectatione rescinditur; et ita non oportet quod in separatione illius costae, dolorem senserit. Vel
dicendum, ut Magister dicit, hoc divina virtute et miraculose factum, ut dolorem vulneris non sentiret.
RA5
Ad quintum dicendum, quod institutio rerum naturalium potest considerari dupliciter: vel quantum ad modum
fiendi, vel quantum ad proprietates consequentes res institutas. Modus quidem fiendi naturalis esse non potuit,
cum non praecesserint aliqua principia naturalia quorum actiones et passiones sufficerent ad effectus naturaliter
producendos; et ideo oportuit per virtutem supernaturalem prima principia in naturis constituere, ut corpus
hominis formaretur ex terra, et corpus mulieris ex costa, et sic de aliis. Sed proprietates consequentes naturas
institutas non debent miraculo attribui, ut quod aquae miraculose super caelos consistant.
|a2 Articulus 2: Utrum Deus convenienter indiderit materiae rationes seminales.
AG1
Ad secundum sic proceditur. Videtur quod inconvenienter dicatur rationes seminales materiae Deus indidisse.
Quod enim recipitur in materia sensibili, est in ea per esse naturae, et non per esse intentionis; quia materia
cognoscitiva non est formarum quas recipit, sed per eas in esse specifico perficitur. Sed ratio non nominat
formam secundum esse naturae, sed per modum intentionis.
Ergo virtutes rebus sensibilibus inditae rationes dici non debent.
AG2
Praeterea, semen, ut ex 2 physic.
Habetur, principium activum nominat. Potentia autem materiae non est activa, sed passiva, cum nihil agat nisi
secundum quod est in actu.
Ergo ratio seminalis materiae attributa non est.
AG3
Praeterea, quod est in aliquo, non producitur ab eo nisi per modum exitus. Si ergo omnium rerum semina Deus in
natura prius posuit, videtur quod generatio rerum sit per exitum unius rei ab alia, et sic redibit error Anaxagorae,
qui posuit quodlibet esse in quolibet, et nihil pure esse hoc vel illud, ut os vel caro; sed unumquodque nominari
ex praedominante: quod in 1 physic.
Improbatur.
AG4
Praeterea, ad generationem rerum naturalium non tantum sunt necessariae virtutes activae, sed etiam passivae.
Cum ergo in seminalibus rationibus virtutes passivae non includantur, videtur quod praeter rationes seminales
etiam aliae rationes rebus inditae debeant dici.
AG5
Praeterea, in natura inferiori effectus non procedunt ex suis causis ut semper vel necessario, sed ut frequenter.
Cum ergo in littera describantur rationes seminales secundum quas necesse est aliquid fieri, videtur quod ad
minus in natura inferiori rationes seminales positae non sint.
SC1
Sed contra: quia, ut dicit Gregorius, benedictio Dei dicitur bonorum ejus collatio et eorumdem multiplicatio.
Cum ergo Deus legatur Gen. 1 sua opera benedixisse, videtur quod eis dederit virtutes quibus fieret eorum
multiplicatio. Hoc autem importat ratio seminalis. Ergo rationes seminales a Deo rebus inditae sunt.
SC2

559

