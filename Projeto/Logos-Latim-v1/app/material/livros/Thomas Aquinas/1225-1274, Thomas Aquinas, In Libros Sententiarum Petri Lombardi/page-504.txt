|a2 Articulus 2: Utrum omnia sint creata simul, et distincta per species.
AG1
Ad secundum sic proceditur. Videtur quod omnia sint simul creata, et distincta per species.
Primo per hoc quod habetur Eccle. 18, 1: qui vivit in aeternum, creavit omnia simul.
AG2
Praeterea, magis distat spiritualis et corporalis creatura, quam duae corporales. Sed spiritualis et corporalis simul
facta esse ponuntur. Ergo multo fortius omnes corporales.
AG3
Praeterea, ut dicitur Deut. 32, 4, Dei perfecta sunt opera; nec potest esse ratio quare perfectio ad tempus
differretur, quam creatura per se consequi non poterat, nec ab alio nisi a Deo. Cum ergo creaturae secundum suas
perfectiones in species distinguantur, videtur quod a principio sub distinctione specierum creata sint omnia.
AG4
Praeterea, opus creationis divinam potentiam manifestat. Sed potentiam agentis minus demonstrat effectus
successive completus quam subito in sua perfectione productus. Ergo videtur quod a principio omnia simul
distincta sint.
AG5
Praeterea, constat quod Deus totum opus unius diei in uno momento produxit. Ergo videtur ridiculum dicere,
quod in toto die ab operando cessaverit usque ad principium alterius diei, quasi ex opere lassatus. Ergo videtur
quod non per successiones dierum creaturae distinctae sint, sed a principio creationis.
AG6
Praeterea, partes universi dependent ab invicem, et praecipue inferiores a superioribus. Sed eorum quae
dependent ab invicem, unum non est sine altero. Ergo videtur inconvenienter dici quod primo fuerit aqua et terra,
et postmodum stellae factae sint.
AG7
Sed contra, Augustinus dicit, quod major est hujus Scripturae auctoritas quae habetur in principio Genesis, quam
omnis humani ingenii perspicacitas. Sed ibi scriptum est, per senarium dierum creaturas distinctas esse. Ergo
videtur quod ita necessarium sit ponere.
AG8
Praeterea, natura imitatur operationem creatoris.
Sed in operatione naturali est processus de imperfecto ad perfectum. Ergo videtur quod etiam in operatione
creatoris; et ita videtur quod non omnia simul distincta sint in ipso creationis principio.
CO
Respondeo dicendum, quod quae ad fidem pertinent, dupliciter distinguuntur. Quaedam enim sunt per se
substantia fidei, ut Deum esse trinum et unum, et hujusmodi: in quibus nulli licet aliter opinari; unde apostolus
ad Gal. 1, dicit, quod si Angelus Dei aliter evangelizaverit quam ipse docuerat, anathema sit. Quaedam vero per
accidens tantum, inquantum scilicet in Scriptura traduntur, quam fides supponit spiritu sancto dictante
promulgatam esse: quae quidem ignorari sine periculo possunt ab his qui Scripturas scire non tenentur, sicut
multa historialia: et in his etiam sancti diversa senserunt, Scripturam divinam diversimode exponentes. Sic ergo
circa mundi principium aliquid est quod ad substantiam fidei pertinet, scilicet mundum incepisse creatum, et hoc
omnes sancti concorditer dicunt. Quo autem modo et ordine factus sit, non pertinet ad fidem nisi per accidens,
inquantum in Scriptura traditur, cujus veritatem diversa expositione sancti salvantes, diversa tradiderunt.
Augustinus enim vult, in ipso creationis principio quasdam res per species suas distinctas fuisse in natura
propria, ut elementa, corpora caelestia, et substantias spirituales; alia vero in rationibus seminalibus tantum, ut
animalia, plantas, et homines, quae omnia postmodum in naturis propriis producta sunt in illo opere quo post
senarium illorum dierum Deus naturam prius conditam administrat; de quo opere joan. 5, 17, dicitur: pater meus
usque modo operatur, et ego operor; nec in distinctione rerum attendendum esse ordinem temporis, sed naturae
et doctrinae. Naturae, sicut sonus praecedit cantum natura, sed non tempore; et ita quae naturaliter priora sunt,
prius facta memorantur, sicut terra prius quam animalia, et aqua prius quam pisces, et sic de aliis. Doctrinae vero
ordine, sicut patet in docentibus geometriam: quamvis enim partes figurae sine ordine temporis figuram
constituant, tamen geometria docet constitutionem fieri protrahendo lineam post lineam: et hoc fuit exemplum
Platonis, ut dicitur in principio caeli et mun..
Ita etiam et Moyses rudem populum de creatione mundi instruens, per partes divisit quae simul facta sunt.
Ambrosius vero, et alii sancti ponunt ordinem temporis in distinctione rerum servatum: et haec quidem positio
est communior, et magis consona videtur litterae quantum ad superficiem; sed prior est rationabilior, et magis ab
irrisione infidelium sacram Scripturam defendens: quod valde observandum docet Augustinus super genes. Ad
litt., libro 1, cap. 19, ut sic Scripturae exponantur, quod ab infidelibus non irrideantur; et haec opinio plus mihi
placet; tamen utramque sustinendo, ad omnia argumenta respondendum est.
RA1

504

