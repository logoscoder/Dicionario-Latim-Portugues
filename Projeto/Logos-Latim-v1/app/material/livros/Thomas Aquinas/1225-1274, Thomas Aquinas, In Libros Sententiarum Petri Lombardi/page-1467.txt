Ad secundam quaestionem dicendum, quod sicut definitio debet indicare totum esse rei, si sit perfecta; ita per
formam sacramenti debet innotescere totum quod ad sacramentum pertinet.
Sacramentum autem et est ad aliquem finem ordinatum, et ab aliqua causa principali efficaciam habet. Et ideo
tria ponuntur in forma hujus sacramenti; quorum primum pertinet ad finem ad quem institutum est hoc
sacramentum, qui est confessio fidei christianae, cujus tota summa consistit in passione Christi; unde apostolus 1
corinth. 2, 2: non enim judicavi me aliquid scire inter vos, nisi Jesum crucifixum; et ita hujus articuli confessio
majorem habet difficultatem: quia, sicut dicitur in eadem epistola, 1 corinth. 1, 23, nos autem praedicamus
Christum crucifixum, Judaeis quidem scandalum, gentibus autem stultitiam; et ad hoc pertinet cum dicitur:
consigno te signo sanctae crucis, ut crucis verbum non erubescat, sed publice confiteatur. Secundo ponitur ipse
sacramentalis actus cum sua materia et effectu, ut sic tangatur et id quod est sacramentum tantum, in hoc quod
dicitur, chrismate; et id quod est res et sacramentum, in hoc quod dicit, confirmo, idest sacramentum
confirmationis praebeo; et id quod est res et non sacramentum, in hoc quod dicit, salutis. Sed causa agens
principalis, unde sacramentum effectum habet, tangitur in hoc quod dicit: in nomine patris et filii et spiritus
sancti.
RA1
Ad primum ergo dicendum, quod baptismus est sacramentum necessitatis; et ideo intentio baptizantis magis est
arctanda ad actum sacramenti.
Vel dicendum quod baptizare potest quilibet, confirmare autem solus ille qui est in summo gradu ecclesiae, de
quo praesumitur quod minus possit in dispensatione sacramenti deficere; et ideo non requiritur tanta arctatio
intentionis per verba in forma apposita.
RA2
Ad secundum dicendum, quod consignatio quae ponitur in forma, non pertinet ad consignationem characteris,
sed ad consignationem crucis, quae fit in fronte linitione chrismatis propter confessionem fidei crucis; et talis
signatio non fit in baptismo, quia baptizatus non consecratur ad aliquid speciale, sed universaliter ad spiritualem
vitam; consignatio autem importat quamdam ascriptionem, vel aliquid speciale, quod est in sacramento
confirmationis.
RA3
Ad tertium dicendum, quod ille qui baptizatur, configuratur passioni Christi per fidem ejus, quam habere in
corde debet; et ideo non exigitur aliqua consignatio exterior, sed sufficit consignatio interior quae est per
characterem, et consignatio ad passionem Christi in consepelitione aquae. Sed confirmatio est sacramentum
confessionis passionis Christi, sicut baptismus sacramentum fidei; et ideo exterius in manifesto imprimitur crucis
signaculum, et in forma exprimitur.
RA4
Ad quartum dicendum, quod in ipso actu baptizationis intelligitur determinata materia baptismi: non autem
materia confirmationis intelligitur in ipso actu confirmandi; et ideo oportet quod materia addatur.
RA5
Ad quintum dicendum, quod in actu ablutionis magis expresse significatur res sacramenti in baptismo quam in
linitione chrismatis; et ideo non oportet quod addatur effectus salutis ad majorem expressionem.
Articulus 3C
AG1
Ulterius. Videtur quod forma ista non habeat in hoc sacramento aliquam efficaciam. Quia, secundum Hugonem
de sancto victore, sacramentum ex sanctificatione invisibilem gratiam continet. Sed materia hujus sacramenti est
sanctificata etiam ante formae prolationem. Ergo formae prolatio nullam efficaciam praebet sacramento.
AG2
Praeterea, sicut in eucharistia est sanctificatio hostiae et usus ipsius, ita et hic. Sed ibi tota virtus sacramenti est
in hostia sanctificata, ut patet in forma verborum quae proferuntur, cum quis hostiam sumit, cum dicitur: corpus
Domini nostri etc.. Ergo et similiter hic virtus sacramenti non consistit in verbis praemissis, quae in usu materiae
hujus sacramenti dicuntur.
SC1
Sed contra est, quod forma est principalior in re quam in materia. Si ergo materia aliquid efficit, multo fortius
forma.
CO
Ad tertiam quaestionem dicendum, quod formae sacramentorum sunt ad perficiendum sacramenta; unde
dionysius vocat eas consummativas invocationes, ut dictum est; et ideo in illo sacramento quod totum consistit in
illa re sensibili sanctificata, et non in usu illius rei, forma sacramenti dicitur illud quo materia sanctificatur, non
autem illa verba quae in materiae usu proferuntur, sicut patet in eucharistia. In illis autem sacramentis quae
perficiuntur in usu materiae, sicut baptismus in ipsa tinctione vel ablutione, forma sacramenti est quae dicitur in
usu materiae, non quae dicitur in sanctificatione materiae, quia illa sacramentale quoddam est. Et ideo cum

1467

