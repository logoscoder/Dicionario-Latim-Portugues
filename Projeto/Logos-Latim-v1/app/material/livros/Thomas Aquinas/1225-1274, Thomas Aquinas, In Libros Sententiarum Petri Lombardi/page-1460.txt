determinat de sacramento confirmationis qua aliquis in seipso perficitur ad modum quo forma perficit; in
secunda de eucharistia, qua aliquis perficitur per conjunctionem ad finem, 8 dist., ibi: post sacramentum baptismi
et confirmationis sequitur eucharistiae sacramentum. Prima in duas: in prima tangit ea quae sunt intra essentiam
sacramenti, scilicet materiam et formam; in secunda ea quae sunt extra essentiam ipsius, ibi: hoc sacramentum
ab aliis perfici non potest, nisi a summis pontificibus. Et circa hoc tria facit: primo determinat ministrum hujus
sacramenti; secundo effectum, ibi: virtus autem hujus sacramenti est donatio spiritus sancti; tertio ritum, ibi: hoc
sacramentum tantum a jejunis accipi, et jejunis tradi debet. Circa primum duo facit: primo determinat veritatem;
secundo removet quamdam objectionem, ibi: melchiades etc..
Hic est triplex quaestio. Prima de ipso sacramento confirmationis. Secunda de effectu ejus.
Tertia de celebratione ejus.
Circa primum quaeruntur tria: 1 utrum confirmatio sit sacramentum per se; 2 de materia ejus; 3 de forma.
|a1 Articulus 1: Utrum confirmatio sit sacramentum.
Articulus 1A
AG1
Ad primum sic proceditur. Videtur quod confirmatio non sit sacramentum. Omne enim sacramentum efficaciam
habet ab institutione divina.
Sed confirmatio non legitur a Domino instituta.
Ergo non est sacramentum.
AG2
Praeterea, illud cujus est usus in omnibus vel pluribus sacramentis, non videtur esse sacramentum per se. Sed,
sicut dicit dionysius, usus sacri unguenti, scilicet chrismatis, est in aliis sacramentis pluribus, sicut patet in
baptismo, in quo infunditur chrisma in aqua baptismi, et baptizatus in vertice chrismate inungitur, et similiter
pontifices chrismatis inunctione consecrantur, et altare etiam in quo eucharistia consecranda est, chrismate
linitur, et calix similiter. Ergo confirmatio, quae dicitur chrismatio, non est aliquod sacramentale.
AG3
Praeterea, sacramenta novae legis in veteri praefigurata fuerunt. Sed nulla figura confirmationis in lege veteri
legitur praecessisse. Ergo confirmatio non est sacramentum.
SC1
Sed contra est quod melchiades in littera dicit: scitote utrumque magnum esse sacramentum, scilicet
confirmationem et baptismum.
SC2
Praeterea, hoc patet per definitionem sacramenti, quae competit confirmationi, quae habet significationem
gratiae in linitione olei, et habet efficaciam, ut in littera dicitur, in collatione gratiae ad plenitudinem sanctitatis.
Ergo est sacramentum.
CO
Respondeo dicendum ad primam quaestionem, quod actiones quae sunt ordinatae ad aliquos effectus proprios et
determinatos, recipiunt distinctionem secundum proportionem ad suos effectus; unde si ad duos effectus
distinctos ordinentur, erunt duae diversae actiones. Si autem ordinentur ad unum effectum, ita quod una disponat
vel impedimentum removeat, et alia perficiat, et alia ornet perfectum; totum computatur pro una integra actione,
sicut patet in operibus artificum.
Unde cum sacramenta sint quaedam actiones hierarchicae secundum dionysium, ordinatae ad aliquos effectus
salutis, quando plures actiones sacramentales ordinantur ad unum effectum, una ut perficiens, alia ut disponens,
vel impedimentum removens, vel aliquo modo ornans, tunc in illa quae efficit effectum principalem consistit
essentialiter ratio sacramenti. Aliae autem non dicuntur per se sacramenta, sed sacramentalia quaedam, quasi
sacramentis adjuncta, sicut patet ex his quae dicta sunt circa baptismum in exorcismo et catechismo et aliis
hujusmodi concurrere.
Quando autem sunt plures actiones ordinatae ad effectus omnino distinctos, tunc sunt diversa sacramenta. Et ideo
cum confirmatio habeat per se effectum distinctum ab effectu baptismi, ut patebit, non est sacramentale baptismi,
sed potius per se est principale sacramentum.
RA1
Ad primum ergo dicendum, quod circa institutionem hujus sacramenti est triplex opinio. Una enim dicit, quod
hoc sacramentum non fuit institutum nec a Christo nec ab apostolis, sed postea processu temporis in quodam
Concilio; et dicunt quod Dominus rem sacramenti hujus sine sacramento conferebat manus imponendo, similiter
et apostoli, eo quod ipsi confirmati fuerunt immediate a spiritu sancto. Et hoc videtur valde absurdum: quia
secundum hoc ecclesia tota die posset nova sacramenta instituere, quod falsum est, cum ipsi non sint latores
legis, sed ministri, et fundamentum cujuslibet legis in sacramentis consistit; et praeterea in littera dicitur de
tempore apostolorum: non ab aliis quam ab apostolis fuit peractum.

1460

