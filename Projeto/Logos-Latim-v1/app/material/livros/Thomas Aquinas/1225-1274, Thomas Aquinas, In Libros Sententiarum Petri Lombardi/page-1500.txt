RA8
Ad octavum dicendum, quod valde conveniens est quod omne quod est propter aliquid, esse desinat perfecto hoc
propter quod erat; et quia virtus illa non erat ad perfectionem ejus cui dabatur, sed magis ad faciendum
conversionem de qua loquimur, cum sit tantum instrumentalis virtus, ut dictum est; ideo non est inconveniens, si
statim conversione facta, et verba et virtus verborum esse desinant.
RA9
Ad nonum dicendum, quod quando aliquod opus perficitur pluribus instrumentis, virtus instrumentalis non est
complete in uno, sed incomplete in utroque, sicut manu et penna scribitur; et similiter contingit in proposito: quia
virtus instrumentalis ad faciendam praedictam conversionem non tantum est in verbo vel in sacerdote, sed in
utroque incomplete: quia nec sacerdos sine verbo, nec verbum sine sacerdote conficere potest. Et quia sacerdos
est similior principali agenti quam verbum, quia gerit ejus figuram; ideo, simpliciter loquendo, sua virtus
instrumentalis est major et dignior (unde etiam permanet, et ad multos hujusmodi effectus se habet): virtus autem
verbi transit, et ad semel tantum est: sed secundum quid est potentior virtus verbi, inquantum effectui
propinquior, quasi signum ipsius; sicut etiam penna est Scripturae propinquior, sed manus scribenti.
|a4 Articulus 4: Utrum formae expectent se in operando.
Articulus 4A
AG1
Ad quartum sic proceditur. Videtur quod formae expectent se in operando. Sicut enim se habet res ad rem, ita se
habet forma ad formam.
Sed res corporis non est sine re sanguinis: quia non consecratur corpus Christi sine sanguine.
Ergo nec forma corporis operatur sine forma sanguinis.
AG2
Praeterea, hoc sacramentum est unum. Sed propter unitatem sacramenti species duae, scilicet panis et vini, se
habent in ratione unius signi, ut dictum est. Ergo similiter duae formae se habent in ratione unius formae. Sed in
una forma partes se expectant invicem ad agendum, ut dictum est. Ergo et forma corporis expectat formam
sanguinis.
AG3
Praeterea, in baptismo tres immersiones se expectant in agendo. Ergo et similiter hae duae prolationes verborum.
SC1
Sed contra, si statim verbis prolatis, quando est orationis significatio, non esset ibi verum corpus Christi, haec
esset falsa: hoc est corpus meum.
Sed in sacramento veritatis non contingit aliquod esse falsum. Ergo forma prima non expectat secundam in
operando.
SC2
Praeterea, hostia non est adoranda ante consecrationem.
Sed secundum communem modum ecclesiae, statim dictis primis verbis formae super panem, ante formam
sanguinis elevatur hostia a populo adoranda. Ergo ante formam sanguinis hostia est consecrata.
CO
Respondeo dicendum ad primam quaestionem, quod quidam dixerunt, quod prima forma non habet effectum
suum nisi prolata forma secunda; nec secunda haberet effectum, nisi prima prius prolata: nec tamen periculose
adoratur hostia ante consecrationem sanguinis, quia non adoratur quod est, sed quod erit. Sed illud non potest
stare: quia forma materiae proportionari debet; unde sicut materiae distinctae sunt nec ad invicem commixtae, ita
formae divisim operantur; quod patet ex hoc quod utraque per se completam significationem habet. Et ideo
dicendum cum aliis, quod formae praedictae non expectant se mutuo in operando.
RA1
Ad primum ergo dicendum, quod in hoc sacramento dupliciter aliquid continetur; scilicet ex VI sacramenti, et ex
naturali concomitantia; et quia sacramentum est institutum in usum fidelium, ideo ex VI sacramenti continetur in
hoc sacramento quod in usum fidelium venit. Et quia in pane consecrato non continetur sanguis Christi
secundum quod est in usum potus fidelium, ideo non continetur ibi ex VI sacramenti, sed ex naturali
concomitantia, qua convenit ut corpus Christi non sit sine sanguine; et e contrario est de vino consecrato. Unde
panis non convertitur per vim primorum verborum in corpus et sanguinem, sed in corpus sine sanguine veniente
in usum potus fidelium. Causa autem quare divisim sanguis a corpore consecratur, cum nunc non sit divisus,
potest sumi ex usu ad quem est sacramentum, quia manducatio in cibo et potu consistit; et ex eo quod per
sacramentum repraesentatur, quia in passione sanguis Christi a corpore divisus fuit.
RA2
Ad secundum dicendum, quod duae formae in hoc sacramento non pertinent ad unum sacramentum quasi unam
formam constituant, sicut ex diversis dictionibus constituitur una forma; sed pertinent ad unum sacramentum

1500

