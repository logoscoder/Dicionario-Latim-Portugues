Praeterea, ad id quod potest fieri in mortali peccato non requiritur gratia gratum faciens.
Sed aliqui in peccato mortali existentes possunt fortiter nomen Christi confiteri. Ergo cum confirmatio sit
sacramentum confessionis Christi, videtur quod non detur ibi gratia gratum faciens.
SC1
Sed contra, sacramentum novae legis efficit quod figurat. Sed per unctionem chrismatis significatur unctio
gratiae. Ergo in confirmatione gratia gratum faciens confertur.
SC2
Praeterea, in littera dicitur, quod ibi datur spiritus sanctus. Sed in primo libro, dist. 16, qu. 1, art. 2, dictum est,
quod missio spiritus sancti non est sine gratia gratum faciente. Ergo in confirmatione datur gratia gratum faciens.
CO
Respondeo dicendum ad primam quaestionem, quod in quolibet sacramento est aliqua sanctificatio. Sed
quaedam est sanctificatio in sacramento quae est communis omnibus sacramentis, scilicet emundatio a peccato
vel a reliquiis peccati; et quaedam sanctificatio quae est specialis quibusdam sacramentis imprimentibus
characterem, scilicet deputatio ad aliquid sacrum. Utraque autem sanctificatio gratiam gratum facientem requirit:
quia illud quod directe contrariatur peccato, est gratia; contraria autem contrariis curantur.
Unde idem remedium adhiberi non potest contra peccatum et sequelas ejus, nisi per gratiam gratum facientem.
Et ideo in omni sacramento novae legis gratia gratum faciens confertur, ut dictum est supra, dist. 2, qu. 1, art. 1,
quaestiunc. 1 et 2. Similiter autem accessus ad sacra non est licitus immundis, nec aliquis ab immunditia liberari
potest nisi per gratiam, nec effici idoneus ad sacra ministranda vel percipienda; et ideo oportet quod in
sacramentis quae characterem imprimunt, gratia gratum faciens imprimatur. Cum ergo confirmatio sit
sacramentum novae legis characterem imprimens, ex duplici parte necessarium est quod gratiam gratum
facientem conferat.
RA1
Ad primum ergo dicendum, quod confirmatio ordinatur contra poenam quae est ex culpa causata, et ad culpam
inclinans; et ideo ex consequenti habet repugnantiam ad gratiam; et propter hoc contra ipsam oportet quod gratia
gratum faciens detur; et ideo si invenit aliquam culpam quae fictum non faciat, delet illam, sicut patet de culpa
veniali; quamvis non principaliter contra culpam ordinetur.
RA2
Ad secundum dicendum, quod baptismus est sacramentum necessitatis; et ideo gratia quae confertur in baptismo,
ordinatur in communem statum salutis, et non in aliquem specialem effectum; et propter hoc per baptismum ei
qui habuit gratiam gratum facientem, non additur alia gratia nova, sed illa quae prius inerat, augetur. Secus
autem est de confirmatione, quae non est sacramentum necessitatis; unde ejus gratia ad aliquem specialem
effectum ordinatur; et propter hoc gratia confirmationis potest addi ad gratiam quae perficit in communi statu
vitae.
RA3
Ad tertium dicendum, quod quamvis aliquis possit constanter, etiam si sit in mortali peccato, fidem Christi
confiteri, non tamen est idonea illa confessio, quia non est speciosa laus in ore peccatoris, Eccli. 15, 9, nec
iterum est meritoria ad salutem.
Sacramentum autem ordinatur non solum ad hoc quod aliquid fiat qualitercumque, sed ad hoc quod aliquid
idonee fiat, nisi sit defectus ex parte recipientis sacramentum.
Articulus 2B
AG1
Ulterius. Videtur, quod sit eadem cum gratia baptismali. Duo enim accidentia ejusdem speciei non possunt esse
in eodem simplici et indivisibili. Sed subjectum gratiae gratum facientis est essentia animae, quae est una et
simplex. Ergo in ea non possunt esse diversae gratiae; et ideo cum gratia baptismalis sit ibi, gratia in
confirmatione data erit penitus idem.
AG2
Praeterea, eadem est gratia quae est in virtutibus et donis. Sed per baptismum confertur gratia cum omnibus
virtutibus, ut supra dictum est, dist. 1, qu. 1, art. 4, quaestiunc. 5; in confirmatione autem datur gratia cum
septiformi plenitudine spiritus sancti, ut in littera dicitur, quod ad septem dona pertinet. Ergo eadem est gratia
quae datur in confirmatione et in baptismo.
AG3
Praeterea, major est distinctio virtutum quam gratiae. Sed ad eamdem virtutem pertinet credere et confiteri,
scilicet ad fidem. Ergo multo fortius pertinet ad eamdem gratiam; ergo gratia baptismalis quae perficit ad
credendum et gratia confirmationis quae perficit ad confitendum, est eadem gratia.
SC1
Sed contra, causae diversae inducunt diversos effectus. Sed aliud est sacramentum exterius in baptismo quam in
confirmatione, et alius character interior, ut dictum est, quae sunt causa gratiae.
Ergo et alia est gratia utrobique.
1471

