maculas corporales, ita gratia ad abluendum spirituales; et secundum hunc modum similitudinis transferuntur
etiam corporalia ad spiritualia.
RA4
Ad quartum dicendum, quod res sensibilis secundum praedictam similitudinem ex naturali proprietate pluribus
est conformis; et ideo quantum est de se aequaliter potest quodlibet illorum significare.
Ad hoc ergo quod ad unum determinetur, et sic sua significatio sit certa, oportet quod accedat institutio, quae ad
unum determinet; quia etsi repraesentatio quae est ex similitudine naturalis proprietatis, importet aptitudinem
quamdam ad significandum, attamen determinatio et complementum significationis ex institutione est.
|a2 Articulus 2: Utrum sacramenta fuerint necessaria post hominis lapsum.
Articulus 2A
AG1
Ad secundum sic proceditur. Videtur quod sacramentis humanum genus etiam post lapsum non indigeat. Per
gratiam enim et virtutes peccati vulnera sanantur in nobis: quia gratia a sanctis dicitur sanitas et decor animae.
Philosophus etiam in 2 ethic. Comparat virtutem sanitati corporali. Cum ergo sacramenta sint instituta ut
medicinae peccati, ut Hugo de sancto victore dicit, videtur quod eis non indigeamus.
AG2
Praeterea, contraria contrariis curantur. Sed homo morbum peccati incurrerat, se per affectum rebus temporalibus
subjiciendo. Ergo videtur inconveniens modus curationis ut sub rebus sensibilibus humilietur, sicut Magister
dicit.
AG3
Praeterea, id quod est causa occultationis et erroris, non prodest ad eruditionem. Sed tradere spiritualia sub signis
corporalibus est occultatio quaedam spiritualium; unde et pluribus est causa erroris, sicut patet de illis qui Deum
credebant per lineamenta corporalia distingui propter modum loquendi symbolicum in Scripturis. Ergo non facit
ad eruditionem nostram sacramentorum exhibitio, ut Magister dicit.
AG4
Praeterea, 1 Tim. 6, 8: corporalis exercitatio ad modicum utilis est. Sed exercitatio quae fit in sacramentis, est
corporalis: quia res quae in usum veniunt, corporales sunt. Ergo eis non indigemus propter exercitationem, ut
iterum Magister dicit.
SC1
Sed contra, Augustinus dicit contra faustum, quod omnis religio habuit aliqua signa exteriora, in quibus
conveniebant ad Deum colendum. Sed in ecclesia Dei, post peccatum in hoc mundo peregrinante, est verissima
religio. Ergo oportet in ea esse hujusmodi signa: et haec sunt sacramenta; ergo indigemus eis.
SC2
Praeterea, medicina vulneri debet esse proportionata.
Sed vulnus peccati devenerat in humano genere usque ad corpus, in quo habitat lex peccati, ut dicitur Rom. 7.
Ergo debuit medicina etiam per aliqua corporalia ei parari. Sed hujusmodi sunt sacramenta. Ergo sacramentis
homo in statu naturae lapsae indiget.
CO
Respondeo dicendum, ad primam quaestionem, quod sacramenta non erant necessaria necessitate absoluta, sicut
necessarium est Deum esse, cum ex sola divina bonitate instituta sint, sed de necessitate quae est ex suppositione
finis; non ita tamen quod sine his Deus hominem sanare non posset, quia sacramentis virtutem suam non
alligavit, ut in littera dicitur (sicut cibus necessarius est ad vitam humanam), sed quia per sacramenta magis
congrue fit hominis reparatio; sicut equus dicitur necessarius ad iter, quia in equo facilius homo vadit.
Hujusmodi autem congruitatis causa potest accipi ex hoc quod homo per peccatum praecipue circa sensibilia
corruptus erat, eis detentus ne in Deum surgere posset. Erat autem praedicta corruptio quantum ad cognitionem:
quia humana mens circa sensibilia tantum occupari noverat, intantum ut quidam nihil extra sensibilia crederent;
et si qui ad cognitionem intelligibilium pervenirent, ea secundum modum rerum sensibilium judicabant. Similiter
quantum ad affectionem: quia eis quasi summis bonis inhaerebant, Deo postposito.
Similiter etiam quantum ad actionem: quia homo eis inordinate utebatur. Necessarium ergo fuit ad curationem
peccatorum ut homo ex sensibilibus in spiritualia cognoscenda proficeret, et ut affectum quem circa ea habebat,
in Deum referret, et ut eis ordinate et secundum divinam institutionem uteretur; et ideo necessaria fuit
sacramentorum institutio, per quae homo ex sensibilibus de spiritualibus eruditur; et haec est secunda causa
quam Magister ponit: per quae etiam affectum, qui sensibilibus subjicitur, in Dei reverentiam referret; et haec est
prima causa: per quae etiam circa ea in honorem Dei excitaretur; et haec est tertia causa.
RA1
Ad primum ergo dicendum, quod gratia et virtutes sanant formaliter, sicut sanitas; sed sacramenta quodammodo
effective, sicut medicinae quaedam.

1350

