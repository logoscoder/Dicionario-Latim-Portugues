Christus ergo est sacerdos, idemque hostia et pretium nostrae reconciliationis. Hic determinat de causa efficiente
passionis: et primo quantum ad ipsam operationem causae efficientis; secundo quantum ad opus operatum, ibi:
passio ergo Christi et opus dicitur Judaeorum... Et opus Dei. Et circa hoc duo facit: primo ostendit quomodo
opus operatum ex diversis causis processit; secundo inquirit utrum ipsum opus operatum sit licitum, vel malum,
ibi: cum autem passio Christi opus Dei sit, et ideo bonum est, eamdemque operati sint Judas et Judaei; quaeritur,
an concedendum sit eos operatos ibi esse bonum.
Hic quaeruntur quinque: 1 de reparabilitate humanae naturae; 2 an alius quam Christus potuit satisfacere pro
humana natura; tertio utrum satisfactio convenienter facta sit per Christi passionem; 4 utrum potuit humanum
genus alio modo liberari; 5 de passione Christi per comparationem ad causam efficientem.
|a1 Articulus 1: Utrum humana natura fuerit reparanda.
Articulus 1A
AG1
Ad primum sic proceditur. Videtur quod humana natura non fuerit reparanda. Peccatum enim hominis non fuit
gravius quam peccatum Angeli.
Sed post peccatum Angeli, bona naturalia ipsius integra remanserunt, ut dicit dionysius.
Ergo in homine natura integra permansit, et ita reparatione non indiguit.
AG2
Praeterea, id quod consequitur humanam naturam, invenitur in omnibus habentibus humanam naturam. Sed non
omnes homines erant reparandi, cum multi fuerint praevisi damnati. Ergo naturae humanae reparatio non
debetur.
AG3
Praeterea, natura angelica non est minus pretiosa quam natura humana. Sed natura angelica post peccatum
reparata non fuit. Ergo nec humana natura reparanda erat.
AG4
Praeterea, primus homo per peccatum meruit ut ipse et sua posteritas in aeternum a divina visione separaretur.
Sed ad justitiam Dei pertinet ut reddat unicuique secundum sua merita. Ergo hoc reddere debuit, ut in aeternum
excluderetur humana natura et humanum genus a divina visione; et sic reparari non debuit humana natura.
SC1
Sed contra, non decet divinam sapientiam ut aliqua creatura suo fine frustretur: quia tunc vane facta esset. Sed
finis ad quem facta est humana natura, est ut videat Deum, et fruatur eo. Cum igitur ad hunc finem pervenire non
potuisset nisi reparata fuisset, quia per peccatum primi hominis ab hoc fine deordinata fuit, congruum fuit ut
repararetur.
SC2
Praeterea, non est decens ut aliqua perfectio universo deesset. Sed de perfectione universi est creatura rationalis
beata, composita ex anima et corpore. Ergo congruum fuit ad perfectionem universi quod natura talis, scilicet
humana, repararetur ad beatitudinem, a qua per peccatum abducta erat.
CO
Respondeo dicendum ad primam quaestionem, quod congruentissimum fuit humanam naturam, ex quo lapsa
fuit, reparari. Fuit enim conveniens quantum ad ipsum Deum: quia in hoc manifestatur misericordia Dei,
potentia, et sapientia.
Misericordia quidem sive bonitas, quia proprii plasmatis non despexit infirmitatem: potentia vero inquantum ipse
omnium nostrorum defectum sua virtute vicit: sapientia autem inquantum nihil frustra fecisse invenitur.
Conveniens etiam fuit quantum ad humanam naturam, quia generaliter lapsa erat. Similiter etiam ex perfectione
universi, quod totum quodammodo ad salutem hominis ordinatur.
RA1
Ad primum ergo dicendum, quod naturale dupliciter dicitur. Uno modo id quod consequitur ex principiis speciei;
et hoc non mutatur per peccatum nec in homine nec in Daemone, sicut nec species.
Alio modo dicitur naturale id ad quod natura est ordinata: et quantum ad hoc, naturale per peccatum tollitur,
inquantum aufertur beatitudo ad quam natura ordinata est, et diminuitur habilitas ad ipsam: et sic natura corrupta
erat, quia non poterat perduci ad beatitudinem ab aliquo illius naturae corruptae, nisi natura reparata esset.
RA2
Ad secundum dicendum, quod hoc quod omnes homines non reparantur, non est ex insufficientia medicinae
reparantis, cum sit sufficiens, quantum in se est, ad reparandum omnes qui naturam humanam habent, vel habere
possunt; sed ex defectu eorum qui reparationis effectum in seipsis impediunt; sicut etiam carentia visus, qui
humanam naturam consequitur, causatur in caecis natis ex defectu materiae.
RA3

1052

