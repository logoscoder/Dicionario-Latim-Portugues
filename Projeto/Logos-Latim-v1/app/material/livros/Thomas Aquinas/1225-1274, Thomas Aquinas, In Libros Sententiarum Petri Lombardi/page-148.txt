Ista contextio satis aperte declarat, eamdem ipsam fraternam dilectionem non solum ex Deo, sed etiam Deum
esse, tanta auctoritate praedicari.
Hoc enim quod dicitur: nam fraterna dilectio est qua diligimus invicem, interponitur per parenthesim. Dicitur
autem fraterna dilectio Deus esse, praedicatione causali, per modum quo dionysius dicit, quod esse divinum est
esse omnium, quia ab eo omne esse traducitur et exemplatur.
Non dicturi sumus, caritatem non propterea esse dictam Deum, quia ipsa caritas sit nulla substantia quae Dei
digna sit nomine, sed quod donum sit Dei. In hoc differt caritas ab aliis virtutibus, secundum intentionem
Magistri et Augustini, quia aliae virtutes, quae in se aliquid imperfectionis important in habente, ut fides,
patientia et hujusmodi, ita sunt a Deo quod in Deo non sunt per essentiam.
Caritas autem, quae nihil imperfectionis habet, etiam de Deo essentialiter praedicatur, et ab eo in nobis est. Nec
tamen sequitur quod illa caritas quae forma mentis nostrae est, sit illa eadem numero quae essentialiter de Deo
dicitur, sicut etiam esse dicitur de Deo proprie, nec tamen illud esse est idem numero cum nostro esse.
Nullum enim est isto dono Dei excellentius.
Videtur hoc esse falsum: quia sapientia ponitur excellentissimum donorum. Ad quod dicendum, quod secundum
quod dona condividuntur virtutibus sapientia dignissimum donorum dicitur: et hanc dignitatem habet a caritate,
cui semper conjungitur, secundum quam divinam veritatem saporat. Si autem donum universaliter sumatur pro
omni eo quod ex Dei munere possidemus, sic caritas simpliciter potissima est, quae nos fini conjungit.

|+d17.q2 Distinctio 17, Quaestio 2
|a0 Prologus
Hic quaeritur, si caritas spiritus sanctus est, cum ipsa augeatur et minuatur in homine, utrum concedendum sit
quod spiritus sanctus augeatur vel minuatur in homine. In parte ista Magister objicit contra praedeterminata, et
dividitur in partes duas: in prima objicit per rationem; in secunda per auctoritates, ibi: supra dictum est, quod
spiritus sanctus caritas est patris et filii. Prima in tres: primo ponit objectionem; secundo responsionem, ibi: his
itaque respondemus dicentes, quod spiritus sanctus, sive caritas, penitus immutabilis est; tertio responsionis
confirmationem, ibi: ut autem certius fiat quod diximus, auctoritate confirmamus. Objectio autem est duplex, ut
patet in littera, et similiter solutio.
Supra dictum est, quod spiritus sanctus caritas est patris et filii. Hic objicit per auctoritates, et dividitur in tres
partes, secundum tria, quae contra Magistrum ex auctoritatibus eliciuntur. Primum est quod alia est dilectio qua
nos diligimus Deum, et Deus diligit nos. Dilectio autem qua Deus diligit nos, est spiritus sanctus. Ergo dilectio
qua nos diligimus Deum, est aliud quam spiritus sanctus. Secundum est, quod dicitur caritas esse ex Deo, sicut et
fides.
Sed fides est ex Deo, ita quod non est Deus. Ergo et caritas; et hoc ponit ibi: sed aliud est, inquiunt, quod magis
urget. Tertium est quod caritas dicitur affectio vel motus mentis. Sed spiritus sanctus non est hujusmodi. Ergo
etc., et hoc ponit ibi: alias quoque inducunt rationes ad idem ostendendum.
Quaelibet harum partium dividitur in objectionem et solutionem.
Ad intelligentiam hujus partis quinque quaeruntur: 1 utrum caritas augeatur; 2 de modo augmenti; 3 utrum
quolibet actu augeatur; 4 utrum sit aliquis terminus augmenti; 5 utrum diminuatur.
|a1 Articulus 1: Utrum caritas augeatur.
AG1
Ad primum sic proceditur. Videtur quod caritas non augeatur. Nihil enim augetur nisi quantum. Sed nullum
simplex est quantum, quia omne quantum est divisibile. Caritas autem est simplex habitus, et ita non est quantum
per se, nec similiter per accidens, cum ejus subjectum, scilicet anima, sit etiam indivisibile. Ergo non augetur.
AG2
Si dicis, quod quanta est, non quantitate molis, sed virtutis, contra: quantitas virtutis dividitur secundum objecta
in quae virtus potest. Sed in omnia objecta caritatis potest quaelibet caritas, quantumcumque parva. Ergo non
augetur secundum quantitatem virtutis.
AG3
Item, cum augmentum sit species motus, quidquid augetur movetur, et quod essentialiter augetur essentialiter
movetur. Sed quod movetur est corpus, ut probat Philosophus; et quod naturaliter movetur corrumpitur.
Cum igitur caritas non corrumpatur, quia caritas nunquam excidit, 1 corinth. 13, 8, nec sit corpus mobile; videtur
quod non essentialiter augeatur.
AG4
Item, cujus causa semper se habet eodem modo, illud neque augetur neque minuitur, nec aliquo modo variatur.
Sed causa immediata caritatis Deus est, qui semper eodem modo se habet. Ergo caritas non variatur per
augmentum.
148

