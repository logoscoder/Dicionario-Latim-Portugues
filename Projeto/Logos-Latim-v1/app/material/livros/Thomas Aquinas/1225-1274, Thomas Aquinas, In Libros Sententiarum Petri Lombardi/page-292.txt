aliis, ut intelligatur essentia non esse aliud ab esse, et sic de aliis: ideo nihil de Deo et creaturis univoce dici
potest.
Et ideo quidam dicunt, quod quidquid de Deo et creatura dicitur, per puram aequivocationem dicitur.
Sed hoc etiam non potest esse; quia in his quae sunt pure aequivoca per casum et fortunam, ex uno non
cognoscitur alterum, ut quando idem nomen duobus hominibus convenit. Cum igitur per scientiam nostram
deveniatur in cognitionem divinae scientiae, non potest esse quod sit omnino aequivocum.
Et ideo dicendum, quod scientia analogice dicitur de Deo et creatura, et similiter omnia hujusmodi.
Sed duplex est analogia. Quaedam secundum convenientiam in aliquo uno, quod eis per prius et posterius
convenit; et haec analogia non potest esse inter Deum et creaturam, sicut nec univocatio.
Alia analogia est, secundum quod unum imitatur aliud quantum potest, nec perfecte ipsum assequitur; et haec
analogia est creaturae ad Deum.
RA1
Ad primum ergo dicendum, quod ab agente secundum formam non producitur effectus univocus nisi quando
recipiens est proportionatus ad recipiendum totam virtutem agentis, vel secundum eamdem rationem; et sic nulla
creatura est proportionata ad recipiendum scientiam a Deo per modum quo in ipso est; sicut nec corpora inferiora
possunt recipere calorem univoce a sole, quamvis per formam suam agat.
RA2
Ad secundum dicendum, quod scientia Dei non est mensura coaequata scientiae nostrae, sed excedens; et ideo
non sequitur quod sit ejusdem rationis secundum univocationem cum scientia nostra, sed secundum analogiam.
RA3
Ad tertium dicendum, quod magis et minus nunquam univocationem auferunt; sed ea ex quibus magis et minus
causatur, possunt differentiam speciei facere, et univocationem auferre: et hoc contingit quando magis et minus
causantur non ex diversa participatione unius naturae, sed ex gradu diversarum naturarum; sicut Angelus est
homine intellectualior.
RA4
Ad quartum dicendum, quod ratio Commentatoris, per se non est sufficiens nisi secundum quod accipitur in tali
materia; scientia enim quae sic est causa rerum ut scientia divina, non potest scientiae causatae a rebus univoca
esse: cujus ratio dicta est.
RA5
Et quia aliae rationes videntur concludere quod omnino aequivoce dicatur, ideo ad eas respondendum est.
Ad quintum ergo dicendum, quod dictum illud est intelligendum quantum ad esse, et non quantum ad
intentionem rei quae communiter praedicatur; quia corpus, etiam secundum hoc quod dicitur ibi, aequivoce de
corruptibilibus et incorruptibilibus praedicatur, cujus tamen ratio eadem est in utroque si secundum intentionem
communem consideretur.
RA6
Ad sextum dicendum, quod inter Deum et creaturam non est similitudo per convenientiam in aliquo uno
communi, sed per imitationem; unde creatura similis Deo dicitur, sed non convertitur, ut dicit dionysius.
RA7
Ad septimum dicendum, quod scientia non praedicatur de Deo secundum rationem generis sui, qualitatis scilicet
accidentalis, sed solum secundum rationem differentiae, quae ad perfectionem pertinet, secundum quam a natura
attenditur per imitationem, ut dictum est.
|a5 Articulus 5: Utrum scientia Dei sit universalis.
AG1
Ad quintum sic proceditur. Videtur quod scientia Dei sit universalis. Scientia enim universalis est quae est per
causas universales. Sed Deus scit omnia per causam universalissimam, scilicet per essentiam suam. Ergo sua
scientia est maxime universalis.
AG2
Item, videtur quod sit particularis. Cognitio enim particularis est per quam cognoscitur propria natura rei. Sed
proprias naturas omnium rerum Deus perfecte cognoscit. Ergo sua scientia particularis est.
AG3
Item, videtur quod etiam sit in potentia. Sicut enim operatio sua extenditur ad ea quae sunt extra ipsum, quae
ipsius operatione causantur, ita et scientia; cum ea quae extra ipsum sunt, ab eo cognoscantur. Sed Deus non
semper operatus est res in actu, quia ab aeterno non fuerunt. Ergo videtur quod nec debeat dici semper sciens in
actu, sed quandoque in potentia.
AG4
Item, videtur quod etiam sit in habitu. Sicut enim potentia est medium inter essentiam et operationem, ita habitus
est medium inter potentiam et actum. Sed quamvis in Deo omnia unum sint, tamen designamus essentiam,
operationem, et virtutem. Ergo et similiter habitum in ipso designare poterimus, ut dicamus Deum esse scientem
in habitu.
292

