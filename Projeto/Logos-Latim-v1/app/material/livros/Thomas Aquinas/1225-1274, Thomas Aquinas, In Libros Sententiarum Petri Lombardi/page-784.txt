RA1
Ad primum ergo dicendum, quod mortale et veniale non conveniunt in peccato sicut in genere univoce de eis
praedicato, sed sicut in eo quod eis per analogiam commune est.
RA2
Ad secundum dicendum, quod venia debetur alicui dupliciter: vel sicut ei quod indulgetur, vel sicut ei quod est
indulgentiae ratio. Sicut ei quod indulgetur, non debetur alicui nisi peccato: quia nihil indulgetur, nisi quod
poenam meretur.
Sicut ei quod est indulgentiae ratio, nunquam venia peccato debetur, sed vel infirmitati, vel alicui quod facit
imperfectionem in genere peccati. Peccatum autem veniale non dicitur veniale sicut remissionis ratio, sed sicut id
quod facile remittitur propter imperfectionem peccati; unde per hoc quod dicitur veniale, non tollitur tota ratio
peccati, sicut per hoc quod dicitur mortuum, tollitur tota ratio hominis. Unde non sequitur quod veniale
peccatum non sit peccatum, sed est imperfectum quid in genere peccati.
RA3
Ad tertium dicendum, quod oppositio venialis et mortalis est secundum perfectum et imperfectum; unde non
omnino excludunt se, sed unum est dispositio ad aliud. Vel dicendum, quod opposita inesse eidem non
secundum idem non est inconveniens; et ideo cum peccatum veniale et mortale non sint in homine secundum
eumdem actum, sed secundum diversos (qui etiam simul non sunt), non oportet quod tollatur oppositio venialis
et mortalis.
RA4
Ad quartum dicendum, quod peccatum quod completam rationem culpae habet, directe gratiae opponitur:
peccatum vero veniale, quod imperfectam rationem culpae habet, non opponitur gratiae nisi indirecte, ut scilicet
est dispositio quaedam ad mortale. Quae autem sic sunt opposita, non est inconveniens esse simul, sicut siccitas,
quae dispositio est ad calorem, est simul cum frigore; unde non est inconveniens quod veniale sit culpa, et simul
cum gratia.
RA5
Ad quintum dicendum, quod averti a fine incommutabili, est dupliciter: vel in habitu, vel in actu tantum.
Secundum habitum avertitur qui sibi alium finem contrarium ponit, et hoc est in peccato mortali; unde qui peccat
mortaliter, est sicut recedens a via. In actu vero tantum aliquis avertitur, quando aliquis actum aliquem facit quo
in Deum non tendit, ex eo quod inordinate ei quod est ad finem inhaeret, non tamen ita ut illud quod est ad finem
quasi finem constituat; et hoc est in peccato veniali; unde peccans venialiter similatur ei qui nimis moratur in via,
et hoc non est averti nisi secundum quid: sicut etiam quod retardat motum corporis gravis, non aufert gravitatem
suam et inclinationem in finem; auferret autem si contrarium sibi motum daret, ut quando ex gravi leve
generatur.
|a4 Articulus 4: Utrum peccatum veniale distinguatur a mortali.
AG1
Ad quartum sic proceditur. Videtur, quod veniale peccatum a mortali non distinguatur. Quidquid enim tollit
virtutem est mortale peccatum.
Sed omne peccatum tollit virtutem: quia omne peccatum recessus ab aequalitate est; virtus autem aequalitas
quaedam est. Ergo peccatum veniale a mortali non distinguitur.
AG2
Praeterea, ea quae per se distinguuntur non transmutantur invicem. Sed veniale et mortale invicem
transmutantur: quia nihil adeo est veniale quod non fiat mortale dum placet; similiter omnis culpa mortalis per
confessionem fit venialis, ut Ambrosius dicit.
Ergo veniale et mortale non distinguuntur nisi per accidens.
AG3
Si dicatur, quod peccatum mortale distinguitur a veniali, quia mortale est contra praeceptum, veniale praeter
praeceptum; contra. In hoc differunt praecepta legis disciplinae a praeceptis legis naturalis, quod praecepta legis
disciplinae prohibent ea quae non sunt mala nisi quia prohibita; praecepta vero legis naturalis prohibent ea quae
sunt prohibita quia mala. Ergo in his quae lege naturali prohibentur, distinctio mali non sumitur ex prohibitione
legis, sed potius ex ipsa natura actus.
AG4
Praeterea, praeter affirmationem nihil est nisi negatio, et praeter negationem nihil est nisi affirmatio, cum inter
affirmationem et negationem nihil sit medium. Sed qui non facit quod praecepto affirmativo praecipitur, contra
praeceptum committit: similiter qui facit quod praecepto negativo prohibetur, contra praeceptum facit. Ergo
quicumque peccat praeter praeceptum, peccat contra praeceptum; et ita distinctio nulla est.
AG5
Si dicatur, quod differunt mortale et veniale ex hoc quod veniale est exitus a medio virtutis, tamen prope
medium, mortale autem exitus longinquus a medio, sicut dicit Philosophus in 2 ethic., quod qui parum secedit a
medio, non vituperatur, contra. Quia, sicut ibidem dicitur, non est determinatum apud nos, quando multum et
784

