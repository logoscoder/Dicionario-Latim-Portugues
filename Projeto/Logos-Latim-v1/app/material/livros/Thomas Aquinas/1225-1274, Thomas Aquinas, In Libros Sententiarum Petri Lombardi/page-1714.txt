respicit terminum ad quem, scilicet praedictae rectitudinis statum; et sic vocatio sumitur Rom. 8, ut patet per
Glossam. Auxilium enim quod fidei, nos vocando, Deus praestat, est gratia, quae facit fidem per dilectionem
operari; unde illorum quatuor quae ibi ponuntur, praedestinatio est causa justificationis in justificante, vocatio
autem est idem justificationi, ratione differens, ut dictum est; sed magnificatio est justificationis complementum,
sive referatur ad perfectionem gratiae, sive ad perfectionem gloriae.
RA1
Ad primum ergo dicendum, quod vocatio ibi praeponitur justificationi: quia prius est recessus a termino quam
accessus ad terminum.
RA2
Ad secundum dicendum, quod objectio procedit de primis duabus justificationibus, non de tertia.
RA3
Ad tertium dicendum, quod ille non justificat quantum ad terminum a quo erat distans, sed quantum ad terminum
ad quem est prope; et hoc competit ei quod dictum est.
Articulus 1C
AG1
Ulterius. Videtur quod justificatio non sit idem quod renovatio mentis, et sanatio. Quia justificari potest aliquis
in hac vita, non autem renovari vel sanari. Ergo justificatio neutrum illorum est. Probatio mediae quantum ad
justificationem est ex hoc quod dicitur Roman. 3, 24: justificati gratis per gratiam ipsius. Quantum ad
sanationem patet per id quod dicitur in Glossa interlineali ex Augustino super illud psalm. 102, 3: qui sanat
omnes infirmitates tuas, quod in fine sanabit languores, quando corruptibile hoc induet incorruptionem; quod
non erit in hac vita. Quantum ad renovationem autem ex hoc quod dicitur in Glossa super illud Rom. 6: in
novitate vitae ambulemus; quod in futuro in immortalitate perficietur.
AG2
Praeterea, quorum opposita differunt, ipsa etiam differunt. Sed opposita horum sunt diversa et nomine et ratione;
quia justificationi opponitur impietas, renovationi vetustas, sanationi infirmitas.
Ergo non sunt idem.
SC1
Sed contra, renovatio mentis et sanatio fit per peccatorum dimissionem. Sed justificatio nihil aliud est quam
peccatorum remissio. Ergo videtur quod justificatio sit idem quod renovatio vel sanatio mentis.
CO
Ad tertiam quaestionem dicendum, quod praedicta justitiae rectitudo metaphorice sanitas animae dicitur et
novitas ipsius, eo quod sanitas commensurationem debitam in partibus corporis importat; novitas autem
integritatem et virtutem et decorem habet; et per haec omnia patet quod rectitudo potentiarum animae, quae
justitia dicitur, continet haec omnia per similitudinem. Sed quia res aliqua non est ita similis uni quin possit
etiam alteri assimilari; inde est quod ea quae metaphorice dicuntur, non ita conveniunt uni quin et aliis convenire
possint, sicut leo metaphorice et Deus et diabolus dicitur; unde sanitas et novitas per similitudinem integritatem
gratiae significare possunt, quae per culpam tollitur; unde culpa etiam similitudinarie dicitur vetustas et languor
animae; et etiam possunt significare integritatem naturae, quam tollit poena, quae etiam vetustas et languor
dicitur.
Sed quia culpa est causa poenae, ideo vetustas in vetustate et languor in languore includitur, sicut effectus in
causa. Patet ergo quod ipsa justificatio, per quam gratia acquiritur et culpa tollitur, renovatio et sanatio dici
potest; quamvis etiam ablatio poenae renovatio et sanatio dici possit.
RA1
Ad primum ergo dicendum, quod quantum ad culpam potest fieri renovatio in hac vita, sed non quantum ad
poenam omnino; et similiter est de sanatione; et sic loquuntur auctoritates illae.
RA2
Ad secundum dicendum, quod illa etiam per similitudinem signant idem quod impietas, ut ex dictis patet.
Articulus 1D
AG1
Ulterius. Videtur quod justificatio non reducatur ad attributum misericordiae. Quia secundum Augustinum,
majus est de impio facere pium quam creare caelum et terram.
Sed creatio caeli et terrae, propter hoc quod infinitam potentiam ostendit, reducitur ad attributum potentiae. Ergo
et justificatio impii; et non ad misericordiam.
AG2
Praeterea, Deus, inquantum est bonus, facit omnia bona. Ergo inquantum est justus, facit homines justos. Sed
justificare nihil aliud est quam justum facere. Ergo justificatio reducitur ad attributum justitiae magis quam
misericordiae.
AG3
1714

