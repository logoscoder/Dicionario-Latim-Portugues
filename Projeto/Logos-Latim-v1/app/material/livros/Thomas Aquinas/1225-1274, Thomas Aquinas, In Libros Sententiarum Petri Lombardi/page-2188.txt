AG5
Praeterea, secundum illam formam Christus judicabit in qua judicatus est; unde super illud joan. 5: sic et filius,
quos vult, vivificat, dicit Glossa: in qua forma injuste judicatus est, juste judicabit, ut possit ab impiis videri. Sed
judicatus est in forma infirmitatis. Ergo et in eadem in judicio apparebit.
SC1
Sed contra est quod dicitur Luc. 21, 27: tunc videbunt filium hominis venientem in nube cum potestate magna et
majestate. Majestas autem et potestas ad gloriam pertinent. Ergo in forma gloriosa apparebit.
SC2
Praeterea, ille qui judicat, debet eminere illis qui judicantur. Sed electi qui judicabuntur a Christo, corpora
gloriosa habebunt. Ergo multo fortius judex in forma gloriosa apparebit.
SC3
Praeterea, sicut judicari est infirmitatis, ita judicare est auctoritatis et gloriae. Sed in primo adventu, in quo
Christus venit ad hoc quod judicaretur, in forma infirmitatis apparuit. Ergo in secundo adventu in quo veniet ad
hoc ut judicet, apparebit in forma gloriosa.
CO
Respondeo dicendum quod Christus dicitur Dei et hominum mediator, inquantum pro hominibus satisfacit, et
interpellat apud patrem, et ea quae sunt patris hominibus communicat, secundum quod dicitur joan. 17, 22:
claritatem quam dedisti mihi, dedi eis. Secundum hoc autem utrumque convenit ei quod cum utroque
communicat extremorum. Inquantum enim cum hominibus communicat, vices hominum gerit apud patrem;
inquantum vero cum patre communicat, dona patris transmittit ad homines. Quia ergo in primo adventu ad hoc
venit ut pro nobis satisfaceret apud patrem, in forma nostrae infirmitatis apparuit: quia vero in secundo adventu
ad hoc veniet ut justitiam patris in homines exequatur, gloriam demonstrare debebit, quae inest ei ex
communione ad patrem: et ideo in forma gloriosa apparebit.
RA1
Ad primum ergo dicendum, quod in eadem carne apparebit, sed non similiter se habente.
RA2
Ad secundum dicendum, quod signum crucis apparebit in judicio non ad judicium tunc existentis infirmitatis,
sed praeteritae, ut per hoc justior eorum condemnatio appareat qui tantam misericordiam neglexerunt, et eorum
praecipue qui Christum injuste persecuti sunt. Cicatrices autem quae in ejus corpore apparebunt, non pertinebunt
ad aliquam infirmitatem, sed erunt indicia maximae virtutis, qua Christus per passionis infirmitatem de hostibus
triumphavit. Exprobratissimam etiam mortem ostendet, non sensibiliter oculis eam ingerens, ac si tunc eam
pateretur; sed ex his quae apparebunt, scilicet indiciis praeteritae passionis, homines in recognitionem praeteritae
mortis adducet.
RA3
Ad tertium dicendum, quod corpus gloriosum habet in potestate sua ut se demonstret vel non demonstret oculo
non glorioso, ut patet ex iis quae supra, 44 dist., quaest. 2, art. 4, dicta sunt; et ideo in forma gloriosa Christus ab
hominibus poterit videri.
RA4
Ad quartum dicendum, quod sicut amici gloria est delectabilis; ita gloria et potestas ejus qui odio habetur,
maxime contristat; et ideo sicut visio gloriae humanitatis Christi erit justis in praemium, ita inimicis Christi erit
in supplicium; unde isa. 26, 2: videant et confundantur zelantes populi et ignis, scilicet invidiae, hostes tuos
devoret.
RA5
Ad quintum dicendum, quod forma ibi accipitur pro natura humana, in qua judicatus est, et etiam judicabit; non
autem pro qualitate naturae, quae non erit eadem in judicante, scilicet infirma, quae in judicato fuit.
|a3 Articulus 3: Utrum divinitas a malis sine gaudio videri possit.
AG1
Ad tertium sic proceditur. Videtur quod divinitas a malis sine gaudio possit videri. Constat enim quod impii
manifestissime cognoscent Christum esse Deum. Ergo divinitatem ejus videbunt; et tamen de visione Christi non
gaudebunt. Ergo divinitas sine gaudio videri potest.
AG2
Praeterea, voluntas impiorum perversa non magis adversatur humanitati Christi quam ejus divinitati. Sed hoc
quod videbunt gloriam humanitatis, cedet eis in poenam, ut dictum est. Ergo multo fortius, si divinitatem
viderent, magis tristarentur quam gauderent.
AG3
Praeterea, quae sunt in affectu, non de necessitate sequuntur ad ea quae sunt in intellectu; unde Augustinus dicit:
praecedit intellectus, et sequitur tardus aut nullus affectus. Sed visio ad intellectum pertinet, gaudium autem ad
affectum.
Ergo poterit esse divinitatis visio sine gaudio.
2188

