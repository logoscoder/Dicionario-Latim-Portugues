durat usque ad postcommunionem; et finem gratiarum actionis exinde usque in finem. Prima pars duo continet;
scilicet populi praeparationem ad orationem, et ipsam orationem.
Praeparatur autem populus ad orationem tripliciter. Primo per devotionem, quae excitatur in introitu; unde et
sumitur ex aliquo pertinente ad solemnitatem, in cujus devotionem populus congregatur, et etiam adjungitur
Psalmus. Secundo humilitatem, quae fit per kyrie eleison, quia misericordiam petens miseriam profitetur; et
dicitur novies propter novem choros Angelorum, vel propter fidem trinitatis, secundum quod quaelibet persona
in se consideratur et in ordine ad alias.
Tertio per rectam intentionem, quae ad caelestem patriam et gloriam dirigenda est, quae omnem rationem
humanam excedit; et hoc fit per gloria in excelsis, quod chorus prosequitur sacerdote inchoante; et ideo non
dicitur nisi in solemnitatibus quae nobis caelestem solemnitatem repraesentant; in officiis vero luctus omnino
intermittitur. Deinde sequitur oratio ad Deum pro populo fusa, quam sacerdos publice proponit praemisso
Dominus vobiscum, quod sumitur de Ruth 2. Pontifex autem dicit: pax vobis, gerens typum Christi qui his verbis
discipulos post resurrectionem allocutus est, joan. 20.
Secunda autem pars principalis tres partes continet.
Prima est populi instructio usque ad offertorium; secunda, materiae oblatio usque ad praefationem; tertia,
sacramenti consummatio usque ad post communionem. Instructio autem populi fit per verbum Dei, quod quidem
a Deo per ministros suos ad populum pervenit; et ideo ea quae ad instructionem plebis pertinent, non dicuntur a
sacerdote, sed a ministris. Ministerium autem verbi Dei est triplex. Primum auctoritatis, quod competit Christo
qui dicitur minister, Rom. 15, de quo dicitur Matth. 7, 29: erat autem in potestate docens.
Secundum manifestae veritatis quae competit praedicatoribus novi testamenti, de quo dicitur 2 corinth. 3, 6: qui
et idoneos nos fecit ministros etc.. Tertium figurationis, quod competit praedicatoribus veteris testamenti; et ideo
doctrinam Christi proponit diaconus. Et quia Christus non solum est homo, sed Deus; ideo diaconus praemittit:
Dominus vobiscum, ut ad Christum quasi ad Deum homines attentos faciat. Doctrina vero praedicatorum novi
testamenti proponitur per subdiaconos. Nec obstat quod aliquando ab eis legitur loco epistolae aliquid de veteri
testamento, quia praedicatores novi testamenti etiam vetus praedicant. Doctrina vero praedicatorum veteris
testamenti per inferiores ministros legitur non semper, sed illis diebus quibus praecipue configuratio novi et
veteris testamenti designatur, ut in jejuniis quatuor temporum, et quando aliqua celebrantur quae in veteri lege
figurata sunt, sicut passio, nativitas, baptismus, et aliquod hujusmodi.
Et quia utraque doctrina ordinat ad Christum, et eorum qui praeibant, et eorum qui sequebantur; ideo doctrina
Christi postponitur quasi finis. Ex doctrina autem ordinante ad Christum duplex effectus populo provenit, quibus
etiam homo praeparatur ad doctrinam Christi: scilicet profectus virtutum, qui per graduale insinuatur: dicitur
enim a gradu quo ascenditur de virtute in virtutem, vel a gradibus altaris ante quos dicitur; et exultatio habita de
aeternorum spe, quod insinuat alleluja; unde et replicatur propter stolam animae et corporis. In diebus vero et
officiis luctus intermittitur, et loco ejus, tractus ponitur, qui asperitate vocum et prolixitate verborum praesentis
miseriae incolatum insinuat. Tempore autem resurrectionis duplex alleluja dicitur propter gaudium resurrectionis
capitis, et membrorum. Effectus autem evangelicae doctrinae est fidei confessio; quae quia supra rationem est, a
sacerdote inchoatur symbolum fidei et chorus prosequitur, nec dicitur nisi in illis solemnitatibus de quibus fit
mentio in symbolo, sicut de nativitate, resurrectione, de apostolis, qui fidei fundatores extiterunt, ut 1 corinth. 3,
10: ut sapiens architectus fundamentum posui.
Deinde sequitur secunda pars partis secundae principalis quae pertinet ad materiae consecrandae oblationem; et
haec tria continet. Praemittitur enim offerentium exultatio, quasi praeparatoria, in offertorio, quia hilarem
datorem diligit Deus, 2 corinth. 9, 7: exprimitur ipsa oblatio dum dicitur: suscipe sancta trinitas: petitur
oblationis acceptatio per orationes secreto dictas, quia hoc sacerdotis tantum est Deum oblationibus placare: ad
quam orationem sacerdos per humilitatem se praeparat dicens: in spiritu humilitatis et in animo contrito
suscipiamur a te Domine. Et quia haec tria praedicta exigunt mentis erectionem ad Deum, ideo omnibus tribus
praemittitur: Dominus vobiscum, loco cujus quando oratio secreta facienda est, dicitur: orate fratres.
Tertia pars secundae principalis partis, quae ad sacramenti perceptionem pertinet, tria continet.
Primo praeparationem; secundo sacramenti perfectionem, ibi: te igitur etc., tertio sacramenti susceptionem, ibi:
oremus. Praeceptis salutaribus moniti, et divina institutione formati audemus dicere.
Praeparatio autem populi et ministrorum et sacerdotis ad tantum sacramentum fit per devotam Dei laudem; unde
in praefatione, in qua fit dicta praeparatio, tria continentur. Primo populi excitatio ad laudem, ubi sacerdos
praemisso Dominus vobiscum, quod ad totam hanc tertiam partem referendum est, inducit ad mentis erectionem,
dicens: sursum corda, et ad gratiarum actionem, dicens: gratias agamus Domino Deo nostro.
Secundo Deum implorat ad laudem suscipiendum, ostendens laudis debitum, dicens: vere dignum, ratione
dominii (unde subdit: Domine sancte); justum ratione paternitatis (unde subdit: pater omnipotens); aequum,
ratione deitatis (unde subdit: aeterne Deus); salutare, ratione redemptionis (unde subdit: per Christum Dominum
nostrum)p quandoque vero adjungitur aliqua alia laudis materia secundum congruentiam solemnitatis, sicut: et te
in assumptione beatae mariae semper virginis collaudare; etiam proponens laudis exemplum: per quem
majestatem tuam laudant Angeli.

1503

