virtutibus, eo quod praecipuum objectum contemplationis Deus est, qui est objectum theologicarum virtutum.
Dona igitur illa quae perficiunt in vita activa, non manent quantum ad actus quos habent circa propriam
materiam, sicut nec virtutes cardinales: quia nec timor a noxiis retrahit, nec fortitudo difficilia sustinere facit: sed
remanebunt quantum ad actus quos habent circa Deum, qui est mensura operationis in illis, sicut timor hominem
per reverentiam Deo subjiciet.
Dona autem illa quae perficiunt in vita contemplativa, remanebunt quantum ad actus quos habent circa propriam
materiam, et quantum ad actus quos habent circa propriam mensuram; sed perficientur quantum ad modum: quia
quantumcumque dona ad altiorem modum elevent quam sit communis homini modus, nunquam tamen in via ad
modum patriae pertingere possunt.
RA1
Et per hoc patet responsio ad prima quinque, quae procedunt de donis perficientibus in vita activa secundum
actus quos habent circa propriam materiam.
RA6
Ad sextum dicendum, quod dona illa quae communicant cum virtutibus in objecto quod in patria remanebit, non
remanebunt in patria a virtutibus illis distincta, a quibus non distinguuntur nisi ex imperfectione et perfectione in
modo operationis; quod patet de intellectu et fide: quia visio, quae fidei succedit, ad intellectus donum perfectum
pertinet, ut patet in Glossa, Matth. 5. Et similiter est de sapientia, per quam filii Dei vocabimur in comparatione
ad spem, quae ad hanc celsitudinem aspirat. Sed dona illa quae communicant cum virtutibus moralibus in
materia quae in patria non remanebit, non remanebunt quo ad actus quos habent circa materiam illam in qua cum
virtutibus communicabant, sed quantum ad actus quos habent circa mensuram, in qua non communicant cum
virtutibus. Et ideo actus illorum donorum remanebunt distincti ab actibus virtutum qui erunt in patria; et erunt
actus horum donorum medii inter actus virtutum theologicarum et actus Moralium virtutum, sicut qui in patria
remanebunt: quia actus virtutum theologicarum erunt circa Deum secundum se, sicut caritatis in diligendo
ipsum; actus vero doni erunt circa Deum, inquantum est regula dirigens ad operandum in omnibus aliis; sicut
timor reverentiam ad Deum habebit, ex qua in hac vita omnia mundi prospera contempsit.
Actus vero virtutis cardinalis erit circa finem proprium, quem quis consecutus est ex meritoriis actibus virtutum;
sicut actus temperantiae nullo defectu noxio delectari, ut in praecedenti distinctione dictum est.
|a4 Articulus 4: Utrum beatitudines respondeant singulis donis.
AG1
Ad quartum sic proceditur. Videtur quod beatitudines non respondeant singulis donis. Sicut enim supra dictum
est, singulis virtutibus non respondent singula dona. Sed beatitudines sunt virtutes, ut dicit Glossa: in sermone,
inquit, Domini septem praemittuntur virtutes, quae et beatitudines dicuntur, quia perfectos et bonos faciunt. Ergo
beatitudines et dona non respondent sibi invicem.
AG2
Praeterea, in via non potest esse beatitudo rei, sed spei tantum. Sed quilibet actus meritorius facit sperare
beatitudinem, quia spes est ex meritis proveniens, ut supra, dist. 26, dictum est. Ergo non oportet quod
beatitudines respondeant donis, quae sunt supra modum humanum perficientia, sed virtutibus, quantumcumque
imperfectis.
AG3
Praeterea, beatitudines ponuntur geminatae, sicut patet Matth. 5, 3: beati pauperes spiritu, quoniam ipsorum est
regnum caelorum; hoc totum ad unam beatitudinem pertinet. Dona autem ponuntur singillatim. Ergo dona et
beatitudines non correspondent sibi invicem.
AG4
Praeterea, inter dona primo computatur sapientia. Sed sapientiae non correspondet paupertas spiritus quae prima
inter beatitudines ponitur.
Ergo beatitudines non recte respondent donis.
AG5
Praeterea, dona sunt tantum septem; beatitudines autem octo. Ergo non respondent sibi invicem.
AG6
Praeterea, inter dona ponuntur quatuor ad cognitionem pertinentia. Sed inter beatitudines una tantum pertinet ad
cognitionem, illa scilicet qua dicitur: beati mundo corde, quoniam Deum videbunt. Ergo non respondent
beatitudines donis.
AG7
Praeterea, scientia in omnibus actibus qui ad vitam activam pertinent, videtur dirigere. Ergo scientiae non magis
correspondet illa beatitudo: beati qui lugent, ut Glossa dicit, quam aliqua aliarum.
SC1
Sed contra est quod dicitur in Glossa Matth. 5: ibi enim singulae beatitudines singulis donis adaptantur.
SC2

1266

