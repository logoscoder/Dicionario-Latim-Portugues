seipso per modum cibi, sed confirmatio ad pugnam quam quis ab aliis patitur in confessione nominis Christi
contra adversarios audaciam praebens.
Hoc sacramentum tantum a jejunis accipi et jejunis tradi debet. Propter eminentiam spiritus sancti, qui cum sua
plenitudine in hoc sacramento dat robur.

|+d8.q1 Distinctio 8, Quaestio 1
|a0 Prologus
Postquam Magister determinavit de baptismo et confirmatione, hic tertio determinat de eucharistiae sacramento;
et dividitur in partes duas: in prima determinat ea quae pertinent ad ipsum sacramentum; in secunda determinat
de dispensantibus sacramentum, 13 dist., ibi: solet etiam quaeri, utrum pravi sacerdotes hoc sacramentum
conficere queant. Prima in duas: in prima determinat ea quae requiruntur ad hoc sacramentum in generali; in
secunda prosequitur de eis in speciali, dist. 10, ibi: sunt item alii praecedentium insaniam transcendentes. Prima
iterum in duas: in prima determinat ea quae requiruntur ad hoc sacramentum; in secunda determinat usum
sacramenti, 9 dist., ibi: et sicut duae sunt res illius sacramenti, ita et duo modi manducandi. Prima autem in tres:
in prima determinat praecedentia eucharistiam quibus hoc sacramentum figuratur; in secunda determinat
concomitantia, quibus hoc sacramentum integratur, scilicet formam et institutionem, ibi: hic etiam ante alia
consideranda occurrunt quatuor; in tertia determinat consequentia, quae in hoc sacramento efficiuntur vel
significantur, ibi: nunc quid ibi sacramentum sit et quid res, videamus. Secunda pars dividitur in tres: in prima
determinat institutionem; in secunda formam, ibi: forma vero est quam ipse ibidem edidit; in tertia movet
quamdam quaestionem, et solvit, ibi: ubi consideratione dignum est quare illud sacramentum post coenam dedit
discipulis.
Nunc quid ibi sit sacramentum et quid res, videamus. Hic determinat de sacramento eucharistiae per
comparationem ad significatum vel causatum ejus: et circa hoc duo facit. Primo ostendit quid sit ibi res, et quid
sacramentum. Secundo concludit eorum numerum et ordinem, ibi: sunt igitur, hic tria distinguenda etc..
Hic est duplex quaestio. Prima de ipso eucharistiae sacramento. Secunda de forma ipsius.
Circa primum quaeruntur quatuor: 1 utrum eucharistia sit sacramentum; 2 de significatione ejus; 3 de
institutione; 4 de ordine sumendi hunc cibum respectu aliorum ciborum.
|a1 Articulus 1: Utrum eucharistia sit sacramentum.
Articulus 1A
AG1
Ad primum sic proceditur. Videtur quod eucharistia non sit sacramentum. Ad idem enim non debent diversa
ordinari. Sed confirmatio est ad perficiendum, secundum dionysium.
Cum ergo secundum ipsum eucharistia etiam sit perfectio, videtur quod superfluat hoc sacramentum.
AG2
Praeterea, in omni sacramento novae legis idem quod figuratur, efficitur per signum figurans.
Sed species panis et vini, quae figurant corpus Christi verum et mysticum, non efficiunt illud.
Ergo eucharistia non est sacramentum novae legis.
AG3
Praeterea, sacramentum est elementum materiale, secundum Hugonem exterius oculis suppositum.
Sed corpus Christi verum quod dicitur hic sacramentum et res similiter, non est oculis videntium suppositum.
Ergo non est sacramentum.
AG4
Praeterea, omne sacramentum in ipsa sui susceptione consecratur et perficitur, sicut patet de baptismo, quod
perficitur in ipsa ablutione.
Sed eucharistia consecratur ante sumptionem. Ergo non est sacramentum.
AG5
Praeterea, in omni alio sacramento illud quod est res et sacramentum, est aliquid effectum in suscipiente, sicut
character in baptismo. Sed corpus Christi verum, quod ponitur hic res et sacramentum, non est aliquid in
recipiente effectum.
Ergo non est sacramentum ejusdem rationis cum aliis.
SC1
Sed contra est quod in collecta dicitur: praesta ut hoc tuum sacramentum non sit nobis reatus ad poenam.
SC2
Praeterea, omnis actio per ministros ecclesiae dispensata, in qua ex ipso opere operato gratia confertur, est
sacramentum. Sed eucharistia est hujusmodi. Ergo est sacramentum.
CO
1479

