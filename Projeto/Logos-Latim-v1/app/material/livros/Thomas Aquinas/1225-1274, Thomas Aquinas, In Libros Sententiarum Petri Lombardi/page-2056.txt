AG1
Ad secundum sic proceditur. Videtur quod Christi resurrectio non sit causa nostrae resurrectionis.
Posita enim causa ponitur effectus. Sed posita resurrectione Christi non est secuta statim resurrectio aliorum
mortuorum. Ergo resurrectio ejus non est causa nostrae resurrectionis.
AG2
Praeterea, effectus non potest esse nisi causa praecesserit. Sed resurrectio mortuorum esset, etiamsi Christus non
resurrexisset; erat enim alius modus possibilis Deo ut homo liberaretur. Ergo resurrectio Christi non est causa
nostrae resurrectionis.
AG3
Praeterea, idem est factivum unius in tota una specie. Sed resurrectio erit omnibus hominibus communis. Cum
ergo resurrectio Christi non sit causa sui ipsius, non erit causa aliarum resurrectionum.
AG4
Praeterea, in effectu relinquitur aliquid de similitudine causae. Sed resurrectio, ad minus quorumdam, scilicet
malorum, non habet aliquid simile resurrectioni Christi. Ergo resurrectionis illorum non erit causa resurrectio
Christi.
SC1
Sed contra, illud quod est primum in quolibet genere, est causa eorum quae sunt post, ut patet in 2 metaph.. Sed
Christus ratione suae resurrectionis corporalis dicitur primitiae dormientium 1 Cor., 5, et primogenitus
mortuorum Apoc. 1. Ergo sua resurrectio est causa resurrectionis aliorum.
SC2
Praeterea resurrectio Christi magis convenit cum nostra resurrectione corporali quam cum resurrectione
spirituali, quae est per justificationem.
Sed resurrectio Christi est causa justificationis nostrae, ut patet Rom. 4, 25: resurrexit propter justificationem
nostram. Ergo est causa nostrae resurrectionis corporalis.
CO
Respondeo dicendum ad primam quaestionem, quod Christus ratione humanae naturae dicitur Dei et hominum
mediator, ut in 3 Lib., dist. 19, qu. Unic., art. 5, quaestiunc. 2 et 3 dictum est; unde divina dona a Deo in homines
mediante Christi humanitate proveniunt. Sicut ergo a morte spirituali liberari non possumus nisi per gratiae
donum divinitus datum, ita nec a morte corporali nisi per resurrectionem divina virtute factam; et ideo sicut
Christus primitias gratiae suscepit divinitus, et ejus gratia est causa nostrae gratiae; quia de plenitudine ejus nos
omnes accepimus; gratiam pro gratia; joan. 1, 16: ita in ipso inchoata est resurrectio, et resurrectio sua causa est
nostrae resurrectionis: ut sic Christus, inquantum est Deus, sit prima causa nostrae resurrectionis quasi
aequivoca: sed inquantum est Deus et homo resurgens, est causa proxima, et quasi univoca, nostrae
resurrectionis. Causa autem univoca agens producit effectum in similitudine suae formae; unde non solum est
causa efficiens, sed exemplaris, istius effectus. Hoc autem contingit dupliciter.
Quandoque enim ipsa forma, per quam attenditur similitudo agentis ad effectum, est directe principium actionis
qua producitur ille effectus, sicut calor in igne calefaciente. Quandoque autem illius actionis qua effectus
producitur, non est principium primo et per se ipsa forma secundum quam attenditur similitudo, sed principia
illius formae; sicut si homo albus generaret hominem album, ipsa albedo generantis non est principium
generationis activae; et tamen albedo generantis dicitur causa albedinis generati, quia principia albedinis in
generante sunt principia generativa facientia albedinem in generato; et per hunc modum resurrectio Christi est
causa nostrae resurrectionis; quia illud quod facit resurrectionem Christi, qui est causa efficiens univoca nostrae
resurrectionis, agit ad resurrectionem nostram, scilicet virtus divinitatis ipsius Christi, quae sibi et patri
communis est; unde dicitur Roman. 8, 2: qui suscitavit Jesum Christum a mortuis, vivificabit mortalia corpora
nostra. Sed ipsa resurrectio Christi virtute divinitatis adjunctae est causa quasi instrumentalis resurrectionis
nostrae; operationes enim divinae agebantur mediante carne Christi quasi quodam organo, sicut ponit exemplum
Damascenus in 3 Lib., de tactu corporali quo mundavit leprosum, Matth. 8.
RA1
Ad primum ergo dicendum, quod causa sufficiens statim producit effectum suum ad quem ordinatur immediate,
non autem effectum ad quem ordinatur mediante alio, quantumcumque sit sufficiens; sicut calor,
quantumcumque sit intensus, non statim in primo instanti causat calorem, sed statim incipit movere ad calorem,
quia calor est effectus ejus mediante motu. Resurrectio autem Christi dicitur causa nostrae resurrectionis, ut
dictum est, non quia ipsa agat resurrectionem nostram, sed mediante principio suo, scilicet virtute divina, quae
nostram resurrectionem faciet ad similitudinem resurrectionis Christi. Virtus autem omnia operatur mediante
voluntate, quae est propinquissima effectui; unde non oportet quod statim resurrectione Christi facta, nostra
resurrectio sit secuta; sed tunc sequitur quando voluntas Dei ordinavit.
RA2
Ad secundum dicendum, quod virtus divina non alligatur causis aliquibus secundis, quin effectus illarum posset
immediate, vel aliis causis mediantibus, producere; sicut posset generationem inferiorum corporum causare
etiam motu caeli non existente; et tamen secundum ordinem quem in rebus statuit, motus caeli est causa
2056

