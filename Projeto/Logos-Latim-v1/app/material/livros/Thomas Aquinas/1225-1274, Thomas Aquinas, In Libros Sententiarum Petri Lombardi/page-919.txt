CO
Respondeo dicendum, quod haec propositio similiter tripliciter potest accipi sicut praecedens.
Et in primo sensu est vera, sicut et prima, et eadem ratione: sicut enim factum est ut Deus sit homo, ita factum
est ut homo sit Deus. In secundo vero sensu est falsa, sicut et prima, et eadem ratione: quia iidem sunt termini,
sed conversim positi. In tertio autem sensu, secundum quod determinat subjectum in comparatione ad
praedicatum, diversimode judicatur a diversis opinionibus.
Prima enim opinio, quia ponit quod homo supponit suppositum creatum, dicit quod haec est vera, sicut et prima:
quia sicut persona divina non semper fuit illud suppositum, et modo est illud suppositum; ita illud suppositum
non semper fuit persona divina, et modo est. Secunda autem opinio et tertia ponunt, quod homo, prout de Christo
praedicatur, non habet aliquod aliud suppositum quam suppositum aeternum: sed secunda dicit, quod homo
supponit suppositum aeternum; tertia autem, quod homo copulat ipsum, sicut termini accidentales: et quia illud
suppositum nunquam non fuit Deus, ideo haec est falsa secundum hoc, homo factus est Deus: concedunt tamen
eam in primo sensu, qui non est proprius sensus ejus. Ideo secundum has opiniones magis est falsa quam alia:
secundum autem primam simpliciter est vera. Quia tamen aliquo modo conceditur, respondendum est ad
utrasque objectiones.
RA1
Ad primum ergo dicendum, quod Damascenus loquitur secundum proprietatem propositionis, et sic est falsa.
RA2
Ad secundum dicendum, quod prima opinio diceret, quod teneretur pro supposito, non pro persona; aliae vero
duae dicerent, quod teneretur pro persona; quam tamen non determinat participium, sed totam locutionem: quia
factum est ut persona divina in humanitate existens etiam esset Deus.
RA3
Ad tertium dicendum, quod hoc intelligendum est de illis quae conveniunt naturae secundum se, et non habent
repugnantiam ad alteram naturam.
Quod autem dicitur factus Deus, non convenit naturae secundum se, sed ratione unionis; unde non sequitur:
homo factus est Deus: ergo filius Dei factus est Deus; sicut non sequitur: homo unitus est Deo; ergo Deus unitus
est Deo.
RA4
Ad quartum dicendum, quod non sequitur ex virtute locutionis. Deus factus est homo: ergo est homo recens: quia
si homo assumptus secundum primam opinionem, vel humana natura, ab aeterno fuisset, nihilominus diceretur:
Deus factus est homo.
Unde, sicut in littera dicitur, non sequitur quod sit Deus recens; sed quod Deus sit recenter, idest de novo: et hoc
non est inconveniens secundum primam opinionem.
RA5
Ad quintum dicendum, quod quantum ad tertium intellectum propositionis praedictae, procedit illud
argumentum: unde prima opinio, quae secundum illum intellectum concedit propositionem, dicit, quod homo
praeintelligitur ad unionem, ut dictum est dist. 6, in princ.: secundum autem primum sensum, in quo concedit
eam secunda opinio et tertia, non sequitur.
RA6
Ad sextum dicendum, quod dictum Augustini intelligendum est secundum primum modum: quia illa unio fecit ut
Deus esset homo, et e converso.
RA7
Ad septimum dicendum, quod cum dicitur, homo non semper fuit Deus, negatio potest negare totam
propositionem, ut sit sensus: homo non semper fuit Deus, idest, non semper fuit verum dicere, quod homo sit
Deus: et secundum hoc sequitur veritas hujus propositionis secundum primum sensum, scilicet factum est ut
homo esset Deus. Vel potest negare praedicatum a subjecto, et sic falsa est; quia in propositione illa subjicitur
suppositum aeternum, quod semper fuit Deus.
RA8
Ad octavum dicendum, quod factio ponitur secundum rem circa naturam humanam: sed hoc nomen homo non
supponit naturam humanam, sed suppositum aeternum; circa quod non ponitur factio secundum rem, sed
secundum rationem tantum; non respectu Dei, quia semper ei infuit, sed respectu hominis; et ideo semper dicitur:
Deus factus est homo; sed non convertitur.

|+d7.q3 Distinctio 7, Quaestio 3
|a0 Prologus
Deinde quaeritur de locutionibus exprimentibus unionem cum hoc participio praedestinatus; et circa hoc
quaeruntur duo: 1 utrum hic homo sit praedestinatus esse filius Dei; 2 utrum filius Dei sit praedestinatus.
919

