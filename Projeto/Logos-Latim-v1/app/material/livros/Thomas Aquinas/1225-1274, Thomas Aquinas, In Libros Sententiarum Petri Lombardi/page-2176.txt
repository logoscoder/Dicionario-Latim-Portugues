quantum est de se, est ordinatus ad meritum; et ideo in eis judicium discussionis locum habet. Unde ipsi fideles,
qui fuerunt saltem numero cives civitatis Dei, judicabuntur ut cives, in quos sine discussione meritorum sententia
mortis non fertur; sed infideles condemnabuntur ut hostes, qui consueverunt apud homines absque meritorum
audientia exterminari.
RA1
Ad primum ergo dicendum, quod quamvis eis qui in mortali decedunt, pro certo constet de eorum damnatione;
quia tamen aliqua quae pertinent ad bene merendum habent annexa, oportet ad manifestationem divinae justitiae,
ut discussio de eorum meritis fiat, per quam ostendatur eos juste a civitate sanctorum excludi, cujus esse cives
numero exterius videbantur.
RA2
Ad secundum dicendum, quod allocutio illa spiritualiter intellecta, secundum hoc non erit aspera fidelibus
condemnandis, quod in eis aliqua sibi placentia manifestabit, quae in infidelibus inveniri non possunt; quia sine
fide impossibile est placere Deo, Hebr. 11. Sed sententia condemnationis, quae in omnes feretur, omnibus
terribilis erit.
RC
Ratio vero in contrarium adducta procedebat de judicio retributionis.
Articulus 3D
AG1
Ulterius. Videtur quod Angeli in futuro judicentur.
Quia dicitur 1 corinth. 6, 3: nescitis quoniam Angelos judicabimus? sed hoc non potest referri ad statum
praesentis temporis. Ergo hoc referri debet ad futurum judicium.
AG2
Praeterea, job 40, 28, dicitur de behemoth, per quem diabolus intelligitur: cunctis videntibus praecipitabitur; et
Marc. 1, 24, exclamavit Daemon ad Christum: venisti ante tempus perdere nos; et Glossa dicit ibidem, quod
Daemones in terra Dominum cernentes, se continuo judicandos credebant.
Ergo videtur quod eis finale judicium reservatur.
AG3
Praeterea, 2 Petri 2, 4, dicitur: Deus Angelis peccantibus non pepercit, sed rudentibus inferni detractos in
tartarum tradidit cruciandos in judicium reservari. Ergo videtur quod Angeli judicabuntur.
SC1
Sed contra, Deus non judicat bis in idipsum.
Sed mali Angeli jam judicati sunt; unde joan. 16, 11: princeps mundi jam judicatus est. Ergo in futuro Angeli
non judicabuntur.
SC2
Praeterea, perfectior est bonitas vel malitia Angelorum quam aliquorum hominum in statu viae.
Sed quidam homines boni et mali non judicabuntur, ut in littera dicitur. Ergo Angeli boni vel mali non
judicabuntur.
CO
Ad quartam quaestionem dicendum, quod judicium discussionis nullo modo habet locum neque in bonis Angelis
neque in malis; quia neque in bonis potest aliquid mali inveniri, neque in malis aliquid boni ad judicium
pertinens. Sed si loquamur de judicio retributionis, sic est distinguenda duplex retributio. Una respondens
propriis meritis Angelorum; et haec a principio fuit utrisque facta, dum quidam sunt ad beatitudinem sublimati,
quidam vero in miseriam demersi. Alia retributio, quae respondet meritis bonis vel malis per Angelos procuratis;
et haec retributio in futuro judicio fiet; quia boni Angeli amplius gaudium habebunt de salute eorum quos ad
meritum induxerunt, et mali amplius torquebuntur, multiplicata malorum ruina, qui per eos ad mala sunt incitati.
Unde directe loquendo, judicium nec ex parte judicantium nec ex parte judicandorum erit Angelorum, sed
hominum; sed indirecte quodammodo respiciet Angelos, inquantum actibus hominum fuerunt commixti.
RA1
Ad primum ergo dicendum, quod verbum illud apostoli est intelligendum de judicio comparationis; quia quidam
homines quibusdam Angelis superiores invenientur.
RA2
Ad secundum dicendum, quod ipsi Daemones, cunctis videntibus, tunc praecipitabuntur, quia in perpetuum in
inferni carcerem retrudentur, ut non sit eis liberum extra progredi; quia hoc eis non concedebatur nisi secundum
quod ordinabatur ex divina providentia ad hominum vitam exercendam.
RA3
Et similiter dicendum ad tertium.

|+d47.q2 Distinctio 47, Quaestio 2
2176

