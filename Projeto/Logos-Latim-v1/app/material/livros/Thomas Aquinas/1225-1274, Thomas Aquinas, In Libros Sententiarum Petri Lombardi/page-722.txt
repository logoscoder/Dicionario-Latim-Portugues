Non indocte tradunt etc.. Circa secundum duo facit: primo narrat diversas opiniones; secundo breviter dicit, quid
de iis tenendum sit, ibi: sane dici potest.
Tertia pars dividitur in partes tres: in prima ponitur opinio; in secunda ponitur opinionis confirmatio per rationes,
ibi: quod autem omnis voluntas et actio bonum sit, inquantum est, ex eo probant quod ait Augustinus etc.; in
tertia ponitur responsio ad ea quae in contrarium objici possunt, ibi: quibus opponitur. Si omnia quae sunt,
inquantum sunt, bona sunt... Ergo adulterium et homicidium...
Bona sunt. Circa secundum duas rationes ponit: prima accipitur ex ratione entis; secunda ex habitudine mali ad
bonum, in quo necessario ut in subjecto malum consistit, ibi: item et aliter probant omnem actum interiorem vel
exteriorem, inquantum est, esse bonum. Prima ratio talis est. Omne ens, inquantum ens, bonum est et a Deo est.
Sed omnis actio est ens: ergo etc.. Primo probat majorem; secundo proponit minorem, et inducit conclusionem,
ibi: ex praedictis colligitur atque infertur etc..
Quibus opponitur. Si omnia etc.. Hic excludit objectiones quae contra hanc opinionem possunt esse; et dividitur
in tres, secundum tres objectiones: prima sumitur ex his actibus qui mox nominati in malum sonant, ut
homicidium etc.. Secunda ex omissionibus, quae actum habere non videntur, ibi: item aliter eis opponitur; tertia
ex comparatione poenae ad culpam, ibi: etiam quaeri potest.
Et dividitur in partes duas: in prima ponit objectionem, et solvit eam, ostendens quod aliter est corruptio boni
culpa quam poena; in secunda movet quasdam quaestiones ex solutione occasionata, ibi: sed cum nihil sit,
inquantum peccatum est, quomodo potest bonum corrumpere vel adimere? et circa hoc duo facit: primo inquirit,
quomodo culpa possit esse corruptio active; secundo quomodo poena sit corruptio passive, ibi: quaeri autem
solet utrum et poena sit privatio, vel corruptio boni.
Circa primum tria facit: primo ostendit bonum, per quod malum culpae active corruptio dicitur; secundo ostendit
cujus boni sit corruptio, ibi: peccatum vero, idest culpa, proprie animae corruptio est; tertio exponit quoddam
quod dixerat, scilicet qualiter aliquis a Deo elongetur, ibi: ab eo se elongant per peccatum.
Hic quaeruntur quinque: 1 de divisione mali in culpam et poenam; 2 de definitione culpae; 3 si omnis culpa in
actu consistit; 4 si in actu interiori tantum, vel in exteriori; 5 si culpa est corruptio potentiarum animae.
|a1 Articulus 1: Utrum malum dividatur sufficienter per malum culpae et poenae.
AG1
Ad primum sic proceditur. Videtur quod non sufficienter malum per culpam et poenam dividatur.
Malum enim nihil aliud est quam defectus boni. Sed omne quod invenitur alio minus bonum, non est sine
defectu alicujus boni. Ergo omne quod est minus bonum, est etiam malum.
Sed omnia creata sunt minus bona. Cum ergo multae creaturae sint in quibus non est poena neque culpa, videtur
quod malum non sufficienter per poenam et culpam dividatur.
AG2
Praeterea, in illis quae non habent dominium sui actus, malum culpae esse non potest. In quibus autem culpa non
est, nec poena est, quia poena culpae debetur. Cum ergo multa sint quae voluntatem non habent, et ita nec
dominium sui actus, in quibus tamen est aliquod malum, ut in rebus insensibilibus patet; videtur quod malum
non sufficienter per poenam et culpam dividatur.
AG3
Praeterea, Augustinus dicit, quod malum ideo dicitur quia nocet. Sed omne quod nocet, poena est. Ergo omne
malum aliqua poena est. Ergo non convenienter aliquod malum contra poenam dividitur.
AG4
Si dicatur, quod poena nocet passive, sed culpa nocet active, contra. Passio est effectus illatioque actionis. Si
ergo poena est nocumentum passivum, et culpa nocumentum activum, omnis poena erit illatio quaedam culpae;
et ita omnis qui poenam infert, culpam perpetrabit: quod haereticum est, quia sic ordo justitiae deperiret.
AG5
Praeterea, aliqua poena est quae tantum in negatione consistit; ut carentia visionis divinae.
Sed passio non est tantum negatio, immo est aliquod ens positive dictum, cum sit unum de decem generibus.
Ergo non omnis poena est nocumentum passive dictum.
AG6
Praeterea, quaedam culpae sunt in quibus nullus actus consistit, ut patet praecipue in culpa originali. Sed nihil
nocet active nisi per actionem aliquam. Ergo non omnis culpa est nocumentum activum.
SC1
Sed contra est quod Augustinus dicit: omne malum nostrum est vel quod agimus, vel quod patimur. Sed malum
quod agimus culpa est, malum quod patimur, poena est. Ergo malum per culpam et poenam dividitur.
CO
Respondeo dicendum, quod, sicut supra dictum est, malum per se loquendo privatio quaedam est alicujus boni;
bonum autem in perfectione et actu consistit; unde oportet secundum distinctionem perfectionum, distinctionem
malorum esse. Est autem duplex actus vel perfectio; scilicet actus primus, et secundus. Actus primus est ipsa
prima forma; actus secundus est operatio; et ideo ex privatione utriusque perfectionis diversae mali differentiae
722

