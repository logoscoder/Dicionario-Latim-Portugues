natura trahatur ad divinam personam virtute divina: alias essent duae personae, et nulla conjunctio. Et ita
concedendum est, quod persona assumit.
RA1
Ad primum ergo dicendum, quod persona non recipit additionem distinguentium ipsam, et complentium in esse
personae, secundum quae completa esse dicitur; sed aliorum quae personalitatem non causant, non est
inconveniens ut additionem recipiat: sicut socrates recipit additionem scientiae, nutrimenti, et hujusmodi; et
tamen haec non individuant ipsum. Ita etiam natura humana quae additur divinae personae, non causat
personalitatem in ipsa, sed ad personalitatem ejus praeexistentem trahitur.
RA2
Ad secundum dicendum, quod triplex incommunicabilitas est de ratione personae: scilicet partis, secundum quod
est completum; et universalis, secundum quod est subsistens; et assumptibilis secundum quod id quod assumitur
transit in personalitatem alterius et non habet personalitatem propriam.
Non est autem contra rationem personae communicabilitas assumentis.
RA3
Ad tertium dicendum, quod persona divina non supponitur humanae naturae quasi sub ea posita, sicut materia
sub forma; sed quasi subsistens in ea, inquantum habet eam sibi unitam; unde non habet similitudinem materiae.
RA4
Ad quartum dicendum, quod subjectum subjicitur accidenti, quod divinae personae convenire non potest, cum
non habeat aliquid potentialitatis; sed non dicitur supponi humanae naturae, quasi ei subjiciatur, ut dictum est.
|a2 Articulus 2: Utrum assumere conveniat naturae.
AG1
Ad secundum sic proceditur. Videtur, quod naturae non conveniat assumere. Quod enim convenit naturae
divinae, commune est tribus personis.
Sed assumere non convenit patri et spiritui sancto. Ergo nec divinae naturae.
AG2
Praeterea, actus personales non dicuntur de natura, sicut generare, ut dictum est, 5 dist. 1 libri.
Sed assumere proprie convenit personae. Ergo natura non assumit.
AG3
Praeterea, verbum, secundum hoc quod carnem assumpsit, dicitur caro factum. Sed natura divina non dicitur caro
facta. Ergo natura divina non assumpsit.
AG4
Praeterea, ratione assumptionis fit communicatio idiomatum, ut dicit Damascenus. Sed ea quae sunt naturae
humanae, non dicuntur de divina: non enim dicitur passa vel mortua. Ergo ejus non est assumere.
AG5
Praeterea, assumere est ad se sumere. Sed divina natura non traxit naturam humanam ad se, quia non est unio
facta in natura divina. Ergo divina natura non potest dici assumere.
SC1
Sed contra sunt auctoritates quae jacent in littera.
SC2
Praeterea, in Christo quidquid est unitum, potest dici assumens vel assumptum. Sed divina natura est unita
humanae. Ergo, cum non sit assumpta, debet dici assumens.
CO
Respondeo dicendum, quod assumere dicitur tripliciter. Uno modo communiter pro sumere, et sic tota trinitas
assumpsit humanam naturam filio. Secundo dicitur proprie quasi ad se: sumere ut sibi quocumque modo uniatur;
et hoc modo natura divina in persona filii assumpsit humanam naturam. Tertio dicitur propriissime, quasi ad se,
et in se sumere; et sic convenit tantum personae, in qua facta est unio.
RA1
Ad primum ergo dicendum, quod hoc verum est de his quae conveniunt naturae secundum se, et non ratione
personae hujus vel illius, sicut assumere.
RA2
Ad secundum dicendum, quod assumere tertio modo dictum, est proprium personae, et sic non convenit naturae.
RA3
Ad tertium dicendum, quod natura divina assumit humanam, et unitur ei: non tamen in nomine naturae
importatur suppositum, sicut in hoc nomine Deus vel verbum; et ideo dicitur Deus vel verbum, caro, idest homo,
factum, non per transmutationem naturae, sed per unionem in supposito; non autem potest dici de natura divina.
RA4
Ad quartum dicendum, quod communicatio idiomatum fit ratione unionis in supposito: et quia suppositum non
importatur nomine naturae, sicut hoc nomine Deus vel filius; ideo non potest dici natura passa, sicut Deus

893

