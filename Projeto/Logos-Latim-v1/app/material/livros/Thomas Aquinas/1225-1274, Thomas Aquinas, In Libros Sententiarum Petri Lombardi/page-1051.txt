Ad secundam quaestionem dicendum, quod quantum ad hanc reconciliationem qua humana natura reconciliata
est Deo, solus Christus est mediator: quia in ipso solo est reperire conditiones mediatoris praedictas.
RA1
Ad primum ergo dicendum, quod spiritus sanctus quamvis conjungat sicut causa prima, non tamen est medium
inter extrema, nec conjungens proximum: et ideo non est, proprie loquendo, mediator.
RA2
Ad secundum dicendum, quod Daemones communicant cum Deo in immortalitate, nobiscum autem in miseriis;
unde ad hoc se medios interponunt ut nos ad immortalitatem et aeternam miseriam adducant; et hoc faciunt, a
Deo nos sejungendo, et non conjungendo. Et quia recedendo ab uno primo invenitur multitudo; ideo ipsi non
sunt unus, sed plures medii; non mediatores, sed separatores.
Christus autem cum Deo habuit communem beatitudinem, nobiscum autem mortalitatem; et ideo ad
beatitudinem nos ducit aeternam, mortalitate quam habuit ad tempus consumpta; et hoc est quod dicit
Augustinus 9 de CIV. Dei.
RA3
Ad tertium dicendum, quod Angeli sunt beati et immortales: unde non conveniunt nobiscum in hoc quod a nobis
amovendum est per actum mediatoris; non enim ad hoc datur mediator, ut faciat nos non esse creaturas. Et ideo
quamvis conveniant nobiscum in hoc quod sunt creaturae, non tamen competit eis ratio mediatoris.
RA4
Ad quartum dicendum, quod illud quod Angeli nobis a Deo deferunt, quasi medii inter nos et Deum, non est hoc
per quod Deo conjungimur: quia gratia non est nobis ab Angelis, nec satisfactio; sed illa transfusio
conjunctionem praesupponit vel eam praeparat; et ideo ipsi non sunt mediatores, sed eorum officium sequitur vel
disponit ad officium mediatoris; et ideo ipsi sunt ministri mediatoris.
RA5
Ad quintum dicendum, quod aliquis sanctorum non potest esse mediator, conjungens totam humanam naturam
Deo, quamvis unam specialem personam Deo possit conjungere, non quidem merendo ei gratiam ex condigno,
sicut Christus fecit, sed ex congruo tantum inducendo ad bonum.
EX
Morte quippe sua uno verissimo sacrificio quidquid culparum erat... Christus extinxit. Hic est tertius modus quo
per passionem a peccatis liberamur: duo enim prius positi pertinent ad efficientiam justificationis ex parte nostra:
hic autem pertinet ad sufficientiam ex parte sua: quia sua satisfactio fuit sicut quoddam sacrificium ad delendum
omnia peccata, quantum in se est, sufficiens.
Culparum chyrographa. Chyrographum dicitur a chyros, quod est manus et graphos, quod est Scriptura; quasi
manualis Scriptura, quae memoriam debitorum facit, et obligationem ad solvendum.
Dicuntur autem chyrographa nostrorum peccatorum per mortem Christi deleta, inquantum memoria nostrorum
delictorum amota est, secundum quod Deus eorum non recordatur ad puniendum, vel inquantum obligatio
poenae, sive reatus amotus est.
In baptismo penitus laxatur. Contra. Requiritur gemitus interior. Dicendum, quod non requiritur inquantum est
poena, sed inquantum consequitur ex displicentia veteris vitae; cujus si non poeniteat, non potest novam vitam
inchoare, sed victus abscedit.
Implevit illa sacramenta. Sacramentum hic dicitur, non sacrum signum, sicut baptismus, et hujusmodi, sed
sacrum secretum, sicut passio, incarnatio, et hujusmodi.
Si ergo Christus secundum vos, o haeretici, unam tantum habet naturam, unde medius erit? haec sunt verba
vigilii, qui ponit Christum mediatorem ratione personae compositae, ut dictum est. Possumus tamen dicere, quod
si haberet humanam naturam tantum, secundum illam non esset sufficiens mediator: quia non haberet unde
satisfaceret pro tota natura humana, sicut nec alii qui sunt puri homines.

|+d20.q1 Distinctio 20, Quaestio 1
|a0 Prologus
Postquam determinavit Magister quomodo per passionem Christi liberamur a malis, hic determinat de causis
passionis. Dividitur autem in duas partes: primo assignat passionis congruentiae causam; secundo determinat de
causa ipsius efficiente, ibi: Christus ergo est sacerdos, idemque hostia et pretium nostrae reconciliationis. Prima
in duas: in prima assignat causam congruentiae ex utilitate nostra; in secunda ex decentia justitiae ipsius, ibi: est
et alia ratio. Et circa hoc tria facit: primo assignat congruentiam passionis ex justitia Dei; secundo prosequitur
justitiae ordinem, ibi: sed qua justitia? Jesu Christi; tertio ostendit quod, etiam isto ordine praetermisso, nulli
injuria fieret; ut sic justitiae processus commendabilior appareat inquantum non fuit necessarius, ibi: si enim tres
illi in causam venirent, scilicet Deus, diabolus, et homo; diabolus et homo quid adversus Deum dicerent non
haberent.
1051

