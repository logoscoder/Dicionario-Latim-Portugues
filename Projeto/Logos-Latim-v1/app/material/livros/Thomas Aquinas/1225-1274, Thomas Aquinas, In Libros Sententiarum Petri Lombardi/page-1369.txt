Articulus 3B
AG1
Ulterius. Videtur quod determinatio membri non fuerit de necessitate circumcisionis. In sacramentis enim
signum debet respondere signato.
Sed purgatio originalis quae significatur per circumcisionem, non est secundum aliquam partem determinatam,
sed secundum totum. Ergo nec circumcisio debet aliquam partem determinatam habere.
AG2
Praeterea, sacramenta maximam honestatem in se habere debent. Sed membra generationis videntur esse turpia
et verecunda. Ergo non decuit ut in illo membro determinate aliquod sacramentum daretur.
SC1
Sed contra est quod dicitur Gen. 17, 2: circumcidetis carnem praeputii vestri.
CO
Ad secundam quaestionem dicendum, quod circumcisio erat in signum purgationis originalis peccati, et in
signum distinctionis populi, ex quo Christus propagandus erat, et in signum castitatis servandae, ut dictum est; et
quantum ad omnia haec decuit ut in membro generationis fieret, quia per actum generationis et originale
contrahitur, et Christus ab illo populo descendit, et in illo actu castitas consistit; et ideo membrum generationis
erat de necessitate circumcisionis et quantum ad efficaciam sacramenti, et quantum ad obligationem praecepti.
RA1
Ad primum ergo dicendum, quod quamvis originale peccatum quantum ad essentiam non determinet aliquam
partem corporis, neque quantum ad effectum; tamen quantum ad causam determinat, ut dictum est.
RA2
Ad secundum dicendum, quod membrum generationis, quod de se nobile erat, propter concupiscentiam, quae
praecipue in parte illa viget, ignobile redditum est; et ideo oportebat quod in illo membro praecipue medicina
apponeretur: quia quae inhonesta sunt nostra, abundantiorem honestatem habent, ut dicitur 1 corinth. 12, 23.
Articulus 3C
AG1
Ulterius. Videtur quod cultellus lapideus sit de necessitate circumcisionis. Circumcisioni enim baptismus
successit. Sed determinatum instrumentum ablutionis, scilicet aqua, est de necessitate baptismi.
Ergo et determinatum instrumentum incisionis esse debuit de necessitate circumcisionis, et praecipue propter
significationem quae in littera ponitur; significatio enim est de ratione sacramenti.
AG2
Praeterea, Gregorius dicit super Ezech.: in sanctorum vita cognoscimus quid in Scriptura intelligere debeamus.
Sed sancti et praecipue legislatores, lapideo instrumento fecerunt circumcisionem, sicut legimus Josue 5 et Exod.
4 de Moyse.
Ergo lapideum instrumentum erat de necessitate praecepti.
SC1
Sed contra, circumcisio non habebat vim nisi ex divina institutione. Sed in ejus institutione quae tangitur, Gen.
17, nulla fit mentio de instrumento lapideo. Ergo non fuit de necessitate circumcisionis.
CO
Ad tertiam quaestionem dicendum, quod sacramentum quod est signum et causa, efficit quod figurat; et ideo illa
significatio est de necessitate sacramenti quae ad effectum sacramenti refertur, non autem illa quae refertur ad
causam principalem effectus, sed est de bene esse ipsius.
Cultellus autem lapideus non est de necessitate incisionis, per quam significat circumcisio suum effectum,
scilicet purgationem originalis; sed habet aliquam similitudinem ad causam principalem meritoriam remissionis
originalis, scilicet Christum; et ideo non erat de necessitate circumcisionis neque quantum ad obligationem
praecepti, neque quantum ad efficaciam sacramenti, quod fieret cultello lapideo, quod ritus Judaeorum usque
hodie ostendit: sed in principalibus circumcisionibus, in quibus Christum significari oportebat, tale instrumentum
adhibitum est.
RA1
Ad primum ergo dicendum, quod aqua de se habet maximam convenientiam ad ablutionem, per quam baptismus
significat quod efficit, non autem lapis ad incisionem; et ideo non est simile.
RA2
Ad secundum dicendum, quod hoc intelligendum est de illis quae sancti observant quasi ex lege obligati; sic
autem non est in proposito; et ideo ratio non sequitur.
|a4 Articulus 4: Utrum circumcisio characterem imprimeret in anima.
Articulus 4A
1369

