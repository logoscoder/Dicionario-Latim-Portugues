AG1
Ulterius. Videtur quod passio Christi non fuerit bona. Quia secundum boetium, cujus generatio est bona,
corruptio est mala. Sed generatio Christi fuit optima. Ergo passio mortis ipsius fuit pessima.
AG2
Praeterea, omne injustum est malum. Sed Christus injuste passus est; 1 Petr. 2, 23: tradebat autem judicanti se
injuste. Ergo illa passio Christi fuit mala.
AG3
Praeterea, sicut eadem materia non potest esse in naturalibus sub contrariis formis, ita unus actus in moralibus
non potest esse bonus et malus.
Sed opus Judaeorum, ut dicitur in littera, fuit passio Christi. Ergo cum opus Judaeorum fuerit malum, passio
Christi non potest dici bona.
SC1
Sed contra, nihil est Deo acceptum nisi bonum.
Sed mors Christi fuit Deo acceptissima: quia ipse tradidit semetipsum pro nobis oblationem et hostiam Deo in
odorem suavitatis: Ephes. 5, 2.
Ergo passio Christi fuit bona.
SC2
Praeterea, omne quod est ex caritate, est bonum.
Sed Christus ex maxima caritate fuit mortuus et passus. Ergo passio sua fuit optima.
CO
Ad secundam quaestionem dicendum, quod judicium absolutum est de re, quando consideratur ipsa secundum
quod est actu in rerum natura existens; et hoc est quando consideratur cum omnibus circumstantiis quae sunt in
ipsa. Sed quando consideratur res secundum aliquid quod in re est sine consideratione aliorum; illud judicium
non est de re simpliciter, sed secundum quid. Si igitur consideretur passio secundum quod est in patiente cum
omnibus quae circumstant, scilicet caritate Christi, et efficacia ipsius, sic est dicenda simpliciter bona. Si autem
consideretur secundum quod est passio tantum, scilicet inquantum adimit vitam, nihil aliud considerando; sic est
malum in genere mali naturae; unde dicenda est bona simpliciter, et mala secundum quid.
RA1
Ad primum ergo dicendum, quod passio Christi, inquantum est corruptionis inductiva, sic est mala; et hoc est
considerare ipsam secundum quid: sed inquantum est passio volita, et ad humanam salutem ordinata, sic est
optima.
RA2
Ad secundum dicendum, quod injuste illata est ex parte occidentium: sed ex parte ipsius patientis ex justissima
voluntate procedit.
RA3
Ad tertium dicendum, quod opus operans Judaeorum est malum simpliciter; sed passio, quae est opus operatum,
est quidem simpliciter bona, secundum quod est in patiente; quamvis possit dici mala secundum quid secundum
quod est in actione illorum sicut in causa, et secundum quod est corruptiva naturae; et ita non est ponere
contraria circa idem.
EX
Quia sic justitia superatus est diabolus, non potentia.
Contra. Justitia Dei non potest esse sine potentia, nec e converso. Dicendum, quod intelligendum est: non
potentia tantum. Sed si etiam potentia tantum diabolum superasset, adhuc esset justitia ex parte nostra.
Peccantem peccati auctor illico invasit. Contra.
Magis peccavit diabolus quam homo. Ergo magis debuit ipse invadi quam homo. Dicendum, quod ambos invasit
sententia judicis secundum culpae modum, sed hominem invasit et peccati auctor; tum quia homo illi se subdidit,
tum quia homo ex ordine naturae sub Angelis erat; unde etiam homini ad exercitium datur.
Praedestinatis tantum effecit salutem. Contra.
Aliqui etiam non praedestinati gratiam accipiunt.
Dicendum, quod loquitur de salute finali, per quam homo ab omni malo liberatur.
Hic distinguendum est: quia potest intelligi de opere operante; et sic malum operati sunt: vel de opere operato; et
sic bonum operati sunt.

|+d21.q1 Distinctio 21, Quaestio 1
|a0 Prologus
Postquam determinavit Magister de his quae Christus cum humana natura assumpsit, scilicet gratia et scientia et
defectibus, et de his quae per humanam naturam operatus est, scilicet de meritis; hic determinat de morte quam
1060

