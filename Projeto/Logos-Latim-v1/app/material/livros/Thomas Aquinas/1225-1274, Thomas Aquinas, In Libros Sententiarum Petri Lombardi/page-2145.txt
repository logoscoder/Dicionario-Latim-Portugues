unde Apoc. 6, super illud: usquequo Domine etc., dicit Glossa: desiderant majus gaudium et consortium
sanctorum, et justitiae Dei consentiunt.
RA2
Ad secundum dicendum, quod Dominus loquitur ibi de Moyse et Samuele secundum statum quo fuerunt in hac
vita; ipsi enim leguntur pro populo orantes irae Dei restitisse, ut Glossa interlinearis dicit; et tamen si illo
tempore fuissent, non potuissent orationibus Deum placare ad populum propter populi illius malitiam; et hic est
intellectus litterae.
RA3
Ad tertium dicendum, quod pugna bonorum Angelorum non intelligitur ex hoc quod apud Deum contrarias
orationes funderent; sed quia contraria merita ex diversis partibus ad divinum examen referebant, divinam
sententiam expectantes; et hoc est quod Gregorius dicit 17 Moral., exponens praedicta verba Danielis: sublimes
spiritus gentibus principantes nequaquam pro injuste agentibus decertant, si eorum facta recte judicantes
examinant; cumque uniuscujusque gentis vel culpa vel justitia ad supernae curiae solium ducitur, ejusdem gentis
praepositus vel obtinuisse in certamine, vel non obtinuisse perhibetur; quorum tamen omnium una victoria est
super se opificis voluntas summa; quam dum semper aspiciunt, quod obtinere non valent, nequaquam volunt;
unde nec petunt.
Ex quo et patet quod orationes eorum semper audiuntur.
RA4
Ad quartum dicendum, quod licet sancti non sint in statu merendi sibi postquam sunt in patria, sunt tamen in
statu merendi aliis, vel potius ex merito praecedenti alios juvandi: hoc enim apud Deum viventes meruerunt, ut
eorum orationes exaudirentur post mortem. Vel dicendum, quod oratio ex alio meretur, et ex alio impetrat.
Meritum enim consistit in quadam adaequatione actus ad finem propter quem est, qui ei quasi merces redditur;
sed orationis impetratio innititur liberalitati ejus qui rogatur, quod tamen ipse non meruit: et ita quamvis sancti
non sint in statu merendi, tamen non sequitur, quod non sint in statu impetrandi.
RA5
Ad quintum dicendum, quod sicut ex auctoritate Gregorii inducta patet, sancti non volunt, vel Angeli, nisi quod
in divina voluntate conspiciunt; et ita etiam nihil aliud petunt: nec tamen eorum oratio est infructuosa: quia, sicut
dicit Augustinus in Lib. De praedestinatione sanctorum, orationes sanctorum praedestinatis prosunt, quia forte
praeordinatum est ut orationibus intercedentium salventur; et ita etiam Deus vult ut orationibus sanctorum
impleatur illud quod sancti vident eum velle.
RA6
Ad sextum dicendum, quod suffragia ecclesiae sunt pro defunctis quasi quaedam satisfactiones viventium vice
mortuorum; et secundum hoc mortuos a poena absolvunt, quam non solverunt. Sed sancti qui sunt in patria, non
sunt in statu satisfaciendi; et ideo non est simile de eorum orationibus, et de suffragiis ecclesiae.
EX
Cum facta fuerit resurrectio, bonorum gaudium amplius erit etc.. Hoc intelligendum est materialiter, quia de
pluribus gaudebunt; sed non formaliter, quia non magis gaudebunt, ut dictum est. Sed de hoc magis infra dicetur,
dist. 49.
Nam qui sine fide operante per dilectionem, ejusque sacramentis, de corpore exierunt, frustra illis a suis
hujusmodi pietatis officia impenduntur. Secundum hoc videtur quod suffragia ecclesiae non prosunt
catechumenis in fide ecclesiae decedentibus; cum tamen illi sint in statu salutis, ut patet ex dictis supra, dist. 4.
Et dicendum, quod licet non susceperint sacramenta ecclesiae actu, susceperunt tamen voto, quod pro facto
computatur, cum deest facultas.
Mediocriter malis suffragantur etc.. Ista verba a diversis diversimode exponuntur. Illi enim qui dicunt suffragia
ecclesiae prodesse existentibus in inferno, dicunt alios esse mediocriter bonos, et alios mediocriter malos. Dicunt
enim valde malos esse eos qui sine fide et sacramentis ecclesiae decesserunt; et his dicunt nihil prodesse
suffragia: sed mediocriter malos eos qui cum fide et sacramentis ecclesiae, in peccato tamen mortali,
decesserunt; quibus, secundum eos, valent suffragia ad poenae mitigationem, non autem ad poenae solutionem.
Sed valde bonos dicunt illos qui sine criminali decedentes, statim evolant; qui suffragiis non indigent:
mediocriter vero bonos qui cremabilia secum ferunt, et in Purgatorio detinentur; et his dicunt prodesse suffragia
ad plenam absolutionem.
Qui vero dicunt suffragia non prodesse his qui sunt in inferno, dicunt eosdem esse mediocriter malos et
mediocriter bonos. Omnes enim qui sunt in inferno valde malos dicunt; qui vero in patria valde bonos; eos vero
qui sunt in Purgatorio dicunt mediocriter bonos, inquantum deficiunt a perfectione bonitatis; sed et mediocriter
malos, inquantum deficiunt a perfecta malitia, quae est peccatum mortale. His autem suffragia quandoque
prosunt ad mitigationem poenae, quandoque ad plenam absolutionem, secundum differentiam quantitatis
cremabilium et suffragiorum; et haec expositio est convenientior.
Injuria est pro martyre in ecclesia orare. Hoc videtur contra illud quod supra dictum est, quod orationes pro valde
bonis sunt gratiarum actiones.

2145

