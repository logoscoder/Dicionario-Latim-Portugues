CO
Respondeo dicendum ad primam quaestionem, quod actus matrimonialis quamvis culpa careat, tamen, quia
rationem deprimit propter carnalem delectationem, hominem reddit ineptum ad spiritualia; et ideo in diebus in
quibus praecipue spiritualibus est vacandum, non licet petere debitum.
RA1
Ad primum ergo dicendum, quod tempore illo possunt alia adhiberi ad concupiscentiam reprimendam, sicut
oratio, et multa alia hujusmodi; quae etiam illi adhibent qui perpetuo continent.
RA2
Ad secundum dicendum, quod quamvis non teneatur omnibus horis orare, tamen tenetur tota die se conservare
idoneum ad orandum.
Articulus 5B
AG1
Ulterius. Videtur quod petens in tempore sacro mortaliter peccat. Gregorius enim dicit in 1 dial., quod mulier
quae in nocte cognita est a viro, mane ad processionem veniens, a diabolo est arrepta. Sed hoc non esset, nisi
mortaliter peccasset. Ergo etc..
AG2
Praeterea, quicumque facit contra praeceptum divinum, mortaliter peccat. Sed Dominus praecepit, Exod. 19, 15:
nolite appropinquare uxoribus vestris, quando scilicet erant legem accepturi. Ergo multo magis peccant
mortaliter, si tempore quo sacramentis novae legis intendendum est, uxoribus viri commisceantur.
SC1
Sed contra, nulla circumstantia aggravat in infinitum. Sed tempus indebitum est circumstantia quaedam. Ergo
non aggravat in infinitum, quod faciat mortale quod alias esset veniale.
CO
Ad secundam quaestionem dicendum, quod petere debitum in die festivo non est circumstantia trahens ad aliam
speciem peccati; unde non potest in infinitum aggravare; et ideo non peccat mortaliter uxor vel vir, si in die
festivo debitum petat. Sed tamen gravius est peccatum si sola delectationis causa petatur, quam si propter
timorem quo quis sibi timet de lubrico carnis, sibi debitum petat.
RA1
Ad primum ergo dicendum, quod non fuit punita mulier illa propter hoc quod debitum reddidit; sed quia
postmodum se temere ad divina ingessit contra conscientiam.
RA2
Ad secundum dicendum, quod ex auctoritate illa non potest probari quod sit peccatum mortale, sed quod sit
incongruum. Multa enim ad munditias carnis pertinentia exigebantur de necessitate praecepti in veteri lege, quae
carnalibus dabatur, quae non exiguntur in nova lege, quae est lex spiritus.
Articulus 5C
AG1
Ulterius. Videtur quod non tenetur reddere tempore festivo. Quia peccantes et consentientes pariter punientur, ut
patet Rom. 2. Sed ille qui reddit debitum, consentit petenti, qui peccat. Ergo et ipse peccat.
AG2
Praeterea, ex praecepto affirmativo obligamur ad orandum; et ita ad aliquod tempus determinatum.
Ergo pro tempore illo in quo quis orare tenetur, debitum reddere non debet, sicut nec eo tempore quo tenetur
temporali Domino ad speciale obsequium.
SC1
Sed contra est quod dicitur 1 corinth., 7, 5: nolite fraudare invicem, nisi forte ex consensu ad tempus, ut vacetis
orationi. Ergo quando petit, reddendum est ei.
CO
Ad tertiam quaestionem dicendum, quod cum mulier habeat potestatem in corpus viri quantum ad actum
generationis spectat, et e converso; tenetur unus alteri debitum reddere quocumque tempore et quacumque hora,
salva debita honestate, quae in talibus exigitur; quia non oportet quod statim in publico debitum reddat.
RA1
Ad primum ergo dicendum, quod ille, quantum in se est, non consentit, sed id quod ab eo exigitur, invitus et cum
dolore reddit; hoc enim est propter lubricum carnis divinitus ordinatum ut semper petenti debitum reddatur, ne
aliqua occasio peccandi detur.
RA2
Ad secundum dicendum, quod non est aliqua hora ita determinata ad orandum quin possit postea recompensari in
aliis horis; et ideo objectio illa non cogit.
Articulus 5D
1946

