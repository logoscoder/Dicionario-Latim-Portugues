quas movet; secunda incipit ibi: moventur etiam quidam; tertia, ibi: addunt etiam talem hominem debere facere
qui nollet omnino peccare; quarta ibi: item inquiunt: si Deus vellet, et illi boni essent: quinta ibi: item inquiunt:
posset Deus voluntatem eorum vertere in bonum. Deinde accedendum ad partem alteram, in qua ostendit quam
perfectionem animae habuit Adam ut posset peccato resistere, quae incipit ibi: et quidem secundum animam
rationalis fuit homo. Et dividitur ibi per tres: in prima ostendit qualis fuit factus secundum animam quantum ad
scientiam; in secunda quantum ad naturalem potentiam, 24 distinct., ibi: nunc diligenter investigandum; in tertia
ostendit qualis fuerit quantum ad gratiam, 26 distinct., ibi: haec est gratia operans et cooperans.
Prima in duas: in prima ostendit quorum cognitionem homo in principio suae conditionis accepit; in secunda
ostendit qualem de his notitiam habuit, ibi: rerum quippe cognitionem hominem accepisse perspicuum est. Et
circa hoc tria facit: primo ostendit qualem cognitionem habuit de rebus creatis; secundo qualem de Deo, ibi:
cognitionem quoque creatoris primus homo habuisse creditur; tertio qualem de seipso: porro sui cognitionem
idem homo accepisse videtur. Et circa hoc duo facit: primo determinat veritatem; secundo movet dubitationem,
et solvit, ibi: si autem quaeritur utrum homo scientiam habuerit eorum quae circa eum futura erant... Responderi
potest quod ei magis facienda indicta sunt quam futura revelata.
Hic est duplex quaestio: prima de permissione divina respectu peccati primi hominis. Secunda de cognitione
primi hominis quantum ad primum statum.
Circa primum quaeruntur duo: 1 utrum Deus potuerit conferre alicui naturae creatae ut peccare non posset ex
naturae conditione; 2 utrum Deus debuerit permittere hominem tentari et peccare.
|a1 Articulus 1: Utrum alicui naturae creatae conferri potuerit ut peccare non posset ex conditione naturae.
AG1
Ad primum sic proceditur. Videtur quod alicui naturae creatae conferri potuit ut ex conditione suae naturae
peccare non posset. Primo per hoc quod Augustinus dicit in littera, scilicet quod illa natura quae peccare non
potest, est de sanctis Angelis; haec autem quae peccare potest, est de hominibus.
Nec potest dici, quod hoc angelicae naturae per gratiam conveniat, quia in hoc ab homine non differrent, cui
etiam per gratiam hoc convenit.
Ergo videtur quod per conditionem naturae suae Angeli habeant quod peccare non possunt.
AG2
Praeterea, natura spiritualis est nobilior quam natura corporalis. Sed aliqua natura corporalis est in qua nullo
modo peccatum vel error accidere potest, etiam secundum naturae suae conditionem, scilicet caelestis. Ergo
multo fortius est aliqua spiritualis in qua nullo modo peccatum accidere posset secundum naturae suae
conditionem.
AG3
Praeterea, ut Damascenus dicit, ex hoc quod creatura est ex nihilo, duplex varietas sequitur ipsam in diversis;
una secundum esse, sicut in his quae corrumpuntur: alia secundum electionem, sicut in his quae peccant. Sed
alicui rei secundum naturae suae conditionem confertur ut sit invariabilis quantum ad esse, sicut substantiis
spiritualibus et corporibus caelestibus. Ergo alicui naturae conferri potest quod secundum naturalem conditionem
sit invariabilis quantum ad electionem.
AG4
Praeterea, constat quod voluntas divina hoc naturaliter habet quod peccare non potest. Cum ergo ipse sit summe
bonus et summe potens, videtur quod alicui creaturae contulerit vel conferre potuerit suam similitudinem, ut per
naturam suam non possit peccare.
AG5
Praeterea, constat quod alicui creaturae hoc confertur per gratiam quod peccare non possit.
Sed potuit Deus facere ut ille habitus gratiae qui confirmationem in bono creat, alicui naturae pars essentialis
esset, vel etiam aliquid illo habitu perfectius.
Ergo videtur quod si esset talis natura, secundum naturale sibi principium haberet confirmationem in bono. Ergo
videtur quod alicui creaturae conferri potuit ut peccare non posset.
SC1
Sed contra, perfectio universi in hoc consistit quod omnes bonitates creaturarum communicabiles in genere
communicatae sunt. Sed hoc quod est peccare non posse ex natura propria, nulli naturae communicatum est, quia
nec homini nec Angelo, quod utriusque peccatum probat. Ergo videtur quod hoc creaturae communicabile non
fuit.
SC2
Praeterea, confirmatio in bono videtur consequi ex perfecta adhaesione finis. Sed finis ille ad quem rectitudo
voluntatis ordinatur et potestatem et intellectum et desiderium cujuslibet creaturae excedit. Ergo videtur
impossibile quod aliqua creatura sit quae naturaliter habeat quod peccare non possit.
CO
Respondeo dicendum, quod nulli creaturae communicatum est nec communicabile fuit quod peccare non posset
per conditionem naturae suae. Cujus ratio est, quia cum omne creatum dependeat sicut a causa sui esse a Deo,
602

