AG1
Ad tertium sic proceditur. Videtur quod Daemon in figura hominis apparens possit baptizare.
Dicit enim Augustinus super joan., quod talis est baptismus, qualis ille in cujus potestate datur. Si ergo diabolus
baptizet invocando potestatem trinitatis, bonus est baptismus.
AG2
Praeterea, in baptizante non requiritur assimilatio ad Deum per gratiam, quia etiam mali possunt baptizare; nec
etiam assimilatio per characterem, quia etiam Pagani baptizare possunt.
Ergo sufficit assimilatio per naturam. Sed hoc est in Daemonibus. Ergo possunt baptizare.
SC1
Sed contra, ministri baptismi ad Christum est aliqua conventio. Sed nulla est conventio Christi ad diabolum, ut
patet 2 corinth., 6. Ergo diabolus non potest conferre sacramentum baptismi.
CO
Respondeo dicendum ad primam quaestionem, quod diabolus in figura sacerdotis apparens potest immergere,
sed non sacramentum conferre, propter duas rationes. Primo, quia dispensatio sacramentorum non est concessa
nisi hominibus, qui conveniunt cum verbo incarnato, a quo sacramenta fluxerunt in natura assumpta; et etiam
cum sacramentis, in quibus est spiritualis virtus in corporeis elementis, sicut et homines ex natura spirituali et
corporali compositi sunt. Secundo si baptizare se fingeret, semper esset timendum quod non faceret intentione
baptizandi, quae ad sacramentum exigitur, sed intentione decipiendi: quia non esset probabile quod tantum
bonum homini procuraret, sicut est spiritualis regeneratio.
RA1
Ad primum ergo dicendum, quod ubi datur baptismus, talis est qualis ille in cujus potestate datur. Sed diabolus
nullo modo dare potest.
RA2
Ad secundum dicendum, quod homo peccator habet similitudinem cum Deo non solum quantum ad naturam
divinam per imaginem, sed etiam quantum ad naturam assumptam; et iterum in malis hominibus possibile est
esse similitudinem per gratiam, non autem in Daemonibus. Et praeterea quod omnibus hominibus concessa est
baptizandi potestas, hoc est propter necessitatem sacramenti, ut omnibus possit de facili adesse baptizans. Sed
diaboli conversatio non est cum hominibus; unde non juvaret ad necessitatem sacramenti, si sibi potestas illa
concederetur.
Articulus 3B
AG1
Ulterius. Videtur quod bonus Angelus in figura hominis apparens, baptizare possit. Baptismus enim est actio
hierarchica: quia est illuminatio et purgatio, secundum dionysium.
Sed Angeli exercent in nos hierarchicas actiones: quia purgant nos perficiunt, et illuminant.
Ergo possunt baptizare.
AG2
Praeterea, in actionibus hierarchicis ita est quod quamcumque actionem potest facere inferior, potest facere
superior: sicut quidquid potest diaconus, potest sacerdos. Sed, secundum dionysium, quilibet Angelus est major
summo sacerdote apud nos, qui ex eorum potestatis participatione Angelus dicitur, Malach. 2. Si ergo sacerdos
homo potest baptizare multo fortius Angelus.
SC1
Sed contra, baptismus est actio militantis ecclesiae.
Sed Angeli non sunt neque actu neque potentia de ecclesia militante. Ergo baptizare non possunt.
CO
Ad secundam quaestionem dicendum quod Angelis bonis non est collata potestas baptizandi, propter duas
rationes. Primo, quia non habent praedictam convenientiam cum sacramento, et cum Christo, qui est auctor
sacramenti. Secundo, quia ad necessitatem baptismi non valeret potestas eis concessa, cum non sint in promptu
hominibus, ut per eos baptizentur. Sed sicut Deus potentiam suam sacramentis non alligavit, ita nec potestatem
consecrandi sacramenta alligavit aliquibus ministris; unde qui dedit hanc potestatem hominibus, posset dare et
Angelis. Nec Angelus bonus baptizaret nisi divinitus potestate sibi concessa; unde si baptizaret, non esset
rebaptizandus, dummodo constaret quod bonus Angelus esset; sicut et judicatum est, templum quod per Angelos
consecratum est, non oportere per hominem consecrari, ut legitur in historia dedicationis sancti michaelis.
RA1
Ad primum ergo dicendum, quod Angeli actiones hierarchicas eis proportionaliter exequuntur, scilicet
invisibiliter: non autem eis est proportionale ut per corporalia hierarchicas actiones perficiant.
RA2
Ad secundum dicendum, quod non oportet quod superior potestas eodem modo operetur quo inferior, sed modo
altiori; et ideo non oportet si homines sacerdotes per sacramentalia symbola actiones hierarchicas exequuntur,
quod hoc Angeli possint facere, sed moto altiori.
1443

