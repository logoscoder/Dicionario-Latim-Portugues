RA2
Ad secundum dicendum, quod haec conditio, pura, intentionis excludit perversitatem, a qua homo mundatur; sed
simplex, alieni admixtionem.
RA3
Ad tertium dicendum, quod hoc non est de necessitate confessionis, sed ad bene esse.
RA4
Ad quartum dicendum, quod propter scandalum aliorum, qui possunt ex peccatis auditis ad malum inclinari, non
debet confessio fieri in publico, sed in occulto. Ex poena autem satisfactoria non scandalizatur ita aliquis; quia
quandoque pro parvo vel nullo peccato similia opera satisfactoria fiunt.
RA5
Ad quintum dicendum, quod intelligendum est de lacrymis mentis.
|a5 Articulus 5: Utrum confessio liberet a morte peccati.
Articulus 5A
AG1
Ad quintum sic proceditur. Videtur quod confessio non liberet a morte peccati. Confessio enim contritionem
sequitur. Sed contritio sufficienter delet culpam. Ergo confessio non liberat a morte peccati.
AG2
Praeterea, sicut mortale est culpa, ita etiam veniale. Sed per confessionem fit veniale quod prius erat mortale, ut
in littera dicitur. Ergo per confessionem non remittitur culpa, sed culpa in culpam mutatur.
SC1
Sed contra, confessio est pars sacramenti poenitentiae.
Sed poenitentia a culpa liberat. Ergo et confessio.
CO
Respondeo dicendum ad primam quaestionem, quod poenitentia inquantum est sacramentum, praecipue in
confessione perficitur; quia per eam homo ministris ecclesiae se subdit, qui sunt sacramentorum dispensatores.
Contritio enim votum confessionis annexum habet; et satisfactio pro judicio sacerdotis cui fit confessio, taxatur.
Et quia in sacramento poenitentiae gratia infunditur, per quam fit remissio peccatorum, sicut in baptismo; ideo
eodem modo confessio ex VI absolutionis conjunctae remittit culpam sicut baptismus.
Liberat enim baptismus a morte peccati non solum secundum quod actu recipitur, sed etiam secundum quod in
voto habetur, sicut patet in illis qui jam sanctificati ad baptismum accedunt; et si aliquis impedimentum non
praestaret, ex ipsa collatione baptismi gratiam consequeretur remittentem peccata, si prius sibi remissa non
fuissent. Et similiter dicendum est de confessione, adjuncta absolutione; quod, secundum quod in voto
poenitentis praecessit, a culpa liberavit; postmodum autem in actu confessionis et absolutionis gratia augetur: et
etiam remissio peccatorum daretur, si praecedens dolor de peccatis non sufficiens ad contritionem fuisset, et ipse
tunc obicem gratiae non praeberet.
Et ideo sicut de baptismo dicitur quod liberat a morte, ita et de confessione dici potest.
RA1
Ad primum ergo dicendum, quod contritio habet votum confessionis adjunctum; et ideo eo modo liberat a culpa
poenitentes sicut desiderium baptismi baptizandos.
RA2
Ad secundum dicendum, quod veniale non sumitur pro culpa, sed pro poena de facili expiabili; unde non
sequitur quod culpa in culpam convertat, sed penitus annihilat. Dicitur enim veniale tripliciter. Uno modo ex
genere, sicut verbum otiosum.
Alio modo ex causa, idest veniae causam in se habens, sicut peccatum ex infirmitate. Alio modo ex eventu, sicut
hic accipitur; quia per confessionem hoc evenit quod de culpa praeterita homo veniam consequatur.
Articulus 5B
AG1
Ulterius. Videtur quod confessio non liberet aliquo modo a poena. Quia peccato non debetur nisi poena aeterna,
vel temporalis. Sed poena aeterna per contritionem dimittitur, poena autem temporalis per satisfactionem. Ergo
per confessionem nihil dimittitur de poena.
AG2
Praeterea, voluntas pro facto reputatur, ut in littera dicitur. Sed ille qui confessus est, habuit propositum
confitendi. Ergo tantum valuit sibi sicut si fuisset confessus; et ita per confessionem quam postea facit, nihil de
poena dimittitur.
SC1
Sed contra, confessio poenam habet. Sed per alia opera poenalia expiatur pena peccato debita.
Ergo et per confessionem.
1756

