Sed contra, ea in quibus imminet periculum, sunt majoribus reservanda. Sed poena excommunicationis est valde
periculosa, nisi cum moderamine fiat. Ergo non debet cuilibet committi sacerdoti.
CO
Respondeo dicendum ad primam quaestionem, quod in foro conscientiae causa agitur inter hominem et Deum; in
foro autem exterioris judicii causa agitur hominis ad hominem; et ideo absolutio vel ligatio quae unum hominem
obligat quo ad Deum tantum, pertinet ad forum poenitentiae; sed illa quae hominem obligat in comparatione ad
alios homines, ad forum publicum exterioris judicii pertinet. Et quia per excommunicationem homo a
communione fidelium separatur; ideo excommunicatio ad forum exterius pertinet, et illi soli possunt
excommunicare qui habent jurisdictionem in foro judiciali; et propter hoc soli episcopi propria auctoritate, et
majores praelati, secundum communiorem opinionem, possunt excommunicare; sed presbyteri parochiales non,
nisi ex commissione eis facta, vel in certis casibus, sicut in furto et rapina, et hujusmodi, in quibus est eis a jure
concessum quod excommunicare possint.
Alii autem dixerunt, quod etiam sacerdotes parochiales possunt excommunicare. Sed praedicta opinio est
rationabilior.
RA1
Ad primum ergo dicendum, quod excommunicatio non est actus clavis directe, sed magis respectu exterioris
judicii; sed sententia excommunicationis, quamvis in exteriori judicio promulgetur, quia tamen aliquo modo
pertinet ad aditum regni, secundum quod ecclesia militans est via ad triumphantem; ideo etiam talis jurisdictio,
per quam homo excommunicare potest, clavis potest dici; et secundum hoc a quibusdam distinguitur, quod est
clavis ordinis, quam omnes sacerdotes habent; et clavis jurisdictionis in foro judiciali, quam habent soli judices
exterioris fori; utramque tamen Deus Petro contulit, Matth. 16; et ab ipso in alios descendit qui utramque habent.
RA2
Ad secundum dicendum, quod sacerdotes parochiales habent quidem jurisdictionem in subditos suos quantum ad
forum conscientiae, sed non quantum ad forum judiciale; quia non possunt coram eis conveniri in causis
contentiosis; et ideo excommunicare non possunt, sed absolvere possunt in foro poenitentiali; et quamvis forum
poenitentiale sit dignius, tamen in foro judiciali major solemnitas requiritur; quia in eo oportet quod non solum
Deo, sed etiam homini satisfiat.
Articulus 2B
AG1
Ulterius. Videtur quod non sacerdotes excommunicare non possint. Quia excommunicatio est actus clavium, ut
in littera dicitur. Sed non sacerdotes non habent claves. Ergo non possunt excommunicare.
AG2
Praeterea, plus requiritur ad excommunicationem quam ad absolutionem in foro poenitentiae.
Sed non sacerdos in foro poenitentiae absolvere non potest. Ergo nec excommunicationem inferre.
SC1
Sed contra est quod archidiaconi, legati et clerici excommunicant, qui quandoque non sunt sacerdotes. Ergo non
solum sacerdotes excommunicare possunt.
CO
Ad secundam quaestionem dicendum, quod sacramenta, in quibus gratia confertur, dispensare ad solos
sacerdotes pertinet; et ideo ipsi soli possunt absolvere et ligare in foro poenitentiali; sed excommunicatio non
directe respicit gratiam, sed ex consequenti, inquantum homo suffragiis ecclesiae privatur, quae ad gratiam
disponunt, vel in gratia conservant; et ideo etiam non sacerdotes, dummodo jurisdictionem habeant in foro
contentioso, possunt excommunicare.
RA1
Ad primum ergo dicendum, quod quamvis non habeant clavem ordinis, habent tamen clavem jurisdictionis.
RA2
Ad secundum dicendum, quod ista duo se habent sicut excedentia et excessa; et ideo alicui competit unum cui
non competit aliud.
Articulus 2C
AG1
Ulterius. Videtur quod excommunicatus vel suspensus excommunicare possit. Ille enim qui est excommunicatus
vel suspensus, neque ordinem neque jurisdictionem amittit; quia neque reordinatur cum absolvitur, neque cura ei
iterum committitur.
Sed excommunicatio non requirit nisi ordinem vel jurisdictionem. Ergo etiam excommunicatus et suspensus
excommunicare possunt.
AG2
Praeterea, majus est conficere corpus Christi quam excommunicare. Sed excommunicati conficere possunt, ut
supra, dist. 13, dictum est. Ergo possunt excommunicare.
1772

