Ad septimum dicendum, quod secundum Philosophum, nunquam in quibusdam amicitiis contingit aequivalens
reddere: sed sufficit ad aequitatem amicitiae illud quod est possibile reddi; sicut filius nunquam potest patri
carnali reddere aliquid aequivalens ei quod ab ipso accepit, scilicet esse et doctrinam et nutrimentum.
Multo minus divinis beneficiis et bonitati suae possumus reddere amorem aequivalentem. Unde non sequitur
quod amor quo Deum diligimus, sit infinitus quantum ad substantiam actus; sed infinitatem habet ex hoc quod
objectum amoris omnibus aliis praeponitur: sed sufficit quod amemus cum amore commensurato nobis.
RA8
Ad ultimum dicendum, quod natura dicitur multipliciter, secundum boetium: dicitur enim uno modo natura omne
quod est, vel substantia vel accidens; et hoc modo gratia est natura quaedam. Alio modo dicitur natura quod est
principium motus et quietis ipsius in quo est, unde illud dicitur esse naturale vel quod causatur a principiis
naturalibus, vel causari potest; et hoc modo caritas non est natura, quia per principia naturalia creaturae non
potest causari; et secundum hunc modum dicit Pelagius, per naturalia sola hominem posse in actus meritorios.
|a2 Articulus 2: Utrum caritas sit accidens.
AG1
Ad secundum sic proceditur. Videtur quod caritas non sit accidens. Nullum enim accidens extenditur ultra suum
subjectum. Sed caritas extenditur ultra suum subjectum, quia caritate etiam alios amamus. Ergo videtur quod
caritas non sit accidens.
AG2
Item, omne accidens est causatum a substantia; quia, secundum Avicennam, subjectum est quod est in se
completum, praebens alteri occasionem essendi. Sed caritas non causatur a principiis animae in qua est. Ergo
videtur quod non sit accidens.
AG3
Praeterea, nullum accidens est melius et nobilius suo subjecto. Sed caritas est melior quam anima. Ergo non est
in anima sicut accidens in subjecto. Probatio mediae. Propter quod unumquodque tale, et illud magis. Sed anima
est bona propter caritatem. Ergo caritas est melior.
AG4
Item, agens semper est honorabilius patiente, secundum Philosophum.
Sed caritas agit in animam, mundando ipsam a peccatis. Ergo est honorabilior anima, et ita idem quod prius.
SC1
Contra, quidquid potest adesse et abesse praeter subjecti corruptionem, est accidens. Caritas est hujusmodi.
Ergo etc..
CO
Respondeo dicendum, quod omne illud quod advenit alicui post esse completum, advenit sibi accidentaliter; nisi
forte assumatur ad participationem ipsius esse substantialis, sicut dictum est supra, 8 dist., quaest. 5, art. 2, de
anima.
Sed hoc tamen non sufficit ut dicatur accidens in se: potest enim aliquid in se substantia esse, et advenire alicui
accidentaliter, sicut vestimenta; sed si adveniat post esse completum ut forma inhaerens, de necessitate est
accidens. Et quia post esse naturale animae advenit sibi caritas ut forma perficiens ipsam ad esse gratiae, prout
dictum est, art. Antec., ideo oportet quod sit accidens.
RA1
Ad primum ergo dicendum, quod idem accidens numero nunquam extenditur ultra subjectum suum, idest ut sit
in alio sicut in subjecto; sed bene extenditur extra subjectum suum sicut ad objectum operationis; sed
diversimode in operatione activa et passiva. Quia in activa extenditur ad objectum extrinsecum, imprimens
similitudinem formae suae in ipso, sicut patet quod calor ignis active calefacit aliud corpus, et est operatio activa.
Similiter etiam quando est operatio passiva, et extenditur in aliud objectum extrinsecum, cujus similitudo in ipso
recipitur; et ita anima per habitum scientiae scit ea quae sunt extra ipsam, et per habitum amoris eadem amat.
RA2
Ad secundum dicendum, quod subjectum diversimode se habet ad diversa accidentia. Quaedam autem sunt
accidentia naturalia quae creantur ex principiis subjecti; et hoc dupliciter: quia vel causantur ex principiis
speciei, et sic sunt propriae passiones, quae consequuntur totam speciem; vel ex principiis individui, et sic sunt
communia consequentia principia naturalia individua. Sunt etiam quaedam accidentia per violentiam inducta,
sicut calor in aqua, et ista sunt repugnantia principiis subjecti. Quaedam autem sunt quae quidem causantur ab
extrinseco non repugnantia principiis subjecti, sed magis perficientia ipsa, sicut lumen in aere: et ita etiam caritas
in anima est ab extrinseco.
Tamen sciendum, quod omnibus accidentibus, communiter loquendo, subjectum est causa quodammodo,
inquantum scilicet accidentia in esse subjecti sustentantur; non tamen ita quod ex principiis subjecti omnia
accidentia educantur.
RA3

143

