nullo minuitur poena damnatorum, si extra infernum ex divina dispensatione ad tempus ponantur; et hoc est
quod dicit Glossa bedae super illud Jacob. 3: inflammat rotam nativitatis etc.: diabolus ubicumque sit, sive sub
aere, sive sub terra, secum fert tormenta suarum flammarum.
Objectio autem procedit ac si ignis corporeus affligeret spiritus immediate, sicut affligit corpora.
EX
Omnes ad aetatem eamdem resurgent etc.. Hoc intelligendum est non quantum ad mensuram corporis, sed
quantum ad perfectionem corporis.
Triginta enim duorum annorum et trium mensium erat aetas Christi. Hoc intelligendum est secundum illam
opinionem quae ponit Christum in principio trigesimi anni nondum completi baptizatum fuisse. Sed secundum
opinionem chrysostomi, qui ponit quod Christus, cum baptizatus fuit, erat triginta annorum, et inceperat
trigesimum primum, oportet dicere, quod Christus triginta tribus annis et tribus mensibus vixerit: tribus enim
annis praedicavit, et mensibus quasi tribus.
Non est autem fas dicere, quod in resurrectione accedat corpori magnitudo. Sed contra hoc videtur: nani et
gigantes resurgent in quantitate quam hic habuerunt. Et dicendum, quod hoc intelligendum est de quantitate
quam hic habuerunt vel habituri essent natura non errante per superabundantiam vel defectum.
Sed in quemlibet pulverem ac cinerem resolvatur etc.. Sciendum, quod hae resolutiones quae in littera tanguntur,
distribuuntur hoc modo. Primo enim accipit illa in quae corpus humanum proximo resolvitur; unde quantum ad
partes grossas et terrestres ponit pulverem et cinerem; ut in pulverem dicatur resolvi, inquantum exsiccatur per
congelationem humidi ex frigore agente; in cinerem vero, inquantum exsiccatur per extractionem humidi a calore
agente. Sed quantum ad partes subtiles et aereas halitus ponit et auras; ut halitus referatur ad vapores humidos,
qui ab humano corpore resolvuntur; aura autem ad fumos siccos qui sunt materia venti, qui proprie aura dicitur.
Deinde vero ponit illa in quae primo resolvitur. Haec autem vel sunt sensibilia, vel insensibilia. Si insensibilia,
sic tangit elementa in hoc quod dicit: in quamcumque aliorum corporum substantiam; et elementa in hoc quod
dicit: in ipsa elementa. Si autem sunt sensibilia, sic tangit alia bruta et homines in hoc quod dicit: in
quorumcumque animalium et hominum cibum carnemque mutetur; ut cibus pertineat ad id quod est in via
transmutationis humani corporis in substantiam praedictam; quod vero dicit carnem, pertineat ad terminum
transmutationis praedictae.
Illi animae in puncto temporis reddit quae illam primitus, ut homo fieret, cresceret, viveret, animavit.
Exponendum est primitus non solum quod est prius tempore, sed quod est principalius, ut ex dictis patet: alias
oporteret dicere, quod costa de qua formata est mulier, in Adam resurgeret, cujus anima primo fuit animata;
resurget tamen in eva, quia in ea principalius fuit, ut scilicet pertinens ad perfectionem individui, non solum ad
perfectionem speciei, sicut fuerat in Adam.
Resurgent quidem sanctorum corpora sine ullo vitio etc.. Ista quae hic ponuntur, hoc modo differunt, ut vitium
pertineat ad intemperantiam humorum, aut indispositionem inferiorum partium; deformitas autem ad
dispositionem partium exteriorum; corruptio vero ad diminutionem, ut si corpora sine aliquo membro
resurgerent; onus autem ad indispositionem organorum respectu virtutis motivae; difficultas vero ad ipsius
virtutis debilitatem.
Et cruciabit damnatorum corpora hominum vel Daemonum etc.. Hoc dicit Augustinus secundum opinionem
quae ponit Daemones habere corpora naturaliter sibi unita.
Profiteri animam posse habere similitudinem corporis et corporalium omnino membrorum, quisquis renuit,
potest negare animam esse quae in somnis videt vel ambulare se, vel sedere etc.. Non est intelligendum, quod
anima separata habeat similitudinem corporis, et membrorum corporalium realiter, sicut Apollinarius posuit; sed
solummodo per modum apprehensionis vel intellectivae, vel etiam imaginariae, ut quidam volunt.
Neque enim non sentiunt etc.. Hoc potest exponi, ut sentire non accipiatur pro actu exteriori sensus, sed pro actu
intellectus, secundum quod intellectus quandoque sensus dicitur.
Quaeri ac disputari potest, quando incipit homo in utero vivere. De hoc aliqua dicta sunt in 3 Lib., distinct. 3, ubi
de conceptione dominici corporis agebatur. Ac non potius duos (quod futurum erat, si gemini nascerentur)
resurrecturos aestimemus.
Hoc non dicit Augustinus: quia ex quo habebat principalia membra duplicia, sicut duo capita et duo corda,
manifestum erat quod duae animae inerant; et ita duo homines erant, sed conjuncti per errorem naturae.

|+d45.q1 Distinctio 45, Quaestio 1
|a0 Prologus
Postquam determinavit Magister de his quae ad resurrectionem pertinent, hic incipit determinare de his quae
pertinent ad remunerationem vel punitionem resurgentium; et dividitur in partes duas: in prima enim
determinatur de remuneratione et punitione quae praecedit judicium generale; in secunda de illa quae judicium
generale sequitur, dist. 47, ibi: solet etiam quaeri, qualiter dabitur judicii sententia. Prima autem dividitur in
2118

