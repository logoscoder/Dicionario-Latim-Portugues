spiritualis prolis, quod scilicet possint copulari filiis naturalibus spiritualis patris, ibi: hoc autem quidam volunt
intelligere tantum de illis filiis quibus compatres facti sunt.
Solet etiam quaeri si commatrem uxoris post ejus obitum quis ducere valeat. Circa hoc duo facit.
Primo ostendit quod spiritualis cognatio transit a viro in uxorem. Secundo inquirit, utrum possint spiritualiter
effici parentes alicujus prolis, ibi: solet etiam quaeri, si uxor cum viro simul debeat in baptismo suscipere
puerum.
Hic est triplex quaestio. Prima de cognatione spirituali. Secunda de legali. Tertia de secundis nuptiis.
Circa primum quaeruntur tria: 1 utrum spiritualis cognatio matrimonium impediat; 2 ex qua causa contrahatur; 3
inter quos contrahatur.
|a1 Articulus 1: Utrum spiritualis cognatio matrimonium impediat.
AG1
Ad primum sic proceditur. Videtur quod spiritualis cognatio matrimonium non impediat. Nihil enim impedit
matrimonium quod non contrariatur alicui bono matrimonii. Sed spiritualis cognatio non contrariatur alicui bono
matrimonii. Ergo non impedit matrimonium.
AG2
Praeterea, perpetuum impedimentum matrimonii non potest stare simul cum matrimonio. Sed cognatio spiritualis
stat simul aliquando cum matrimonio, ut in littera dicitur, sicut cum aliquis in casu necessitatis filium suum
baptizat: quia tunc fit uxori suae spirituali cognatione conjunctus, nec tamen matrimonium separatur. Ergo
spiritualis cognatio matrimonium non impedit.
AG3
Praeterea, unio spiritus non transit in carnem.
Sed matrimonium est carnalis conjunctio. Ergo cum cognatio spiritualis sit unio spiritus, non potest transire ad
matrimonium impediendum.
AG4
Praeterea, contrariorum non sunt iidem effectus. Sed spiritualis cognatio videtur esse contraria disparitati cultus;
cum spiritualis cognatio sit propinquitas proveniens ex datione sacramenti, vel tentione ad idem; disparitas autem
cultus consistit in sacramenti carentia, ut prius, dist. 39, quaest. 1, art. 1, dictum est. Cum ergo disparitas cultus
matrimonium impediat, videtur quod spiritualis cognatio non habeat hunc effectum.
SC1
Sed contra, quanto aliquod vinculum est sanctius, tanto est magis custodiendum. Sed vinculum spirituale est
sanctius quam corporale. Ergo cum vinculum propinquitatis corporalis matrimonium impediat, videtur etiam
quod spiritualis cognatio idem faciat.
SC2
Praeterea, in matrimonio conjunctio animarum est principalior quam conjunctio corporum, quia praecedit ipsam.
Ergo multo fortius spiritualis cognatio matrimonium impedire potest quam carnalis.
CO
Respondeo dicendum, quod sicut per carnis propagationem homo accipit esse naturae, ita per sacramenta accipit
esse spirituale gratiae.
Unde sicut vinculum quod ex carnis propagatione contrahitur, est naturale homini, inquantum est res quaedam
naturae; ita vinculum quod contrahitur ex sacramentorum susceptione, est quodammodo naturale alicui,
inquantum est membrum ecclesiae; et ideo sicut carnalis cognatio impedit matrimonium, ita spiritualis ex
ecclesiae statuto. Tamen distinguendum est de spirituali cognatione. Quia aut praecessit matrimonium, aut
sequitur. Si praecessit, impedit contrahendum, et dirimit contractum; si sequitur, tunc non dirimit vinculum
matrimonii.
Sed quantum ad actum matrimonii est distinguendum.
Quia aut spiritualis cognatio inducitur causa necessitatis, sicut cum pater baptizat puerum in articulo mortis; et
tunc non impedit actum matrimonii ex neutra parte: aut inducitur extra casum necessitatis, ex ignorantia tamen;
et tunc si ille ex cujus actu inducitur, diligentiam adhibuit, est eadem ratio sicut et de primo; aut ex industria
extra casum necessitatis; et tunc ille ex cujus actu inducitur, amittit jus petendi debitum; sed tamen debet
reddere, quia ex culpa ejus non debet aliquod incommodum alius reportare.
RA1
Ad primum ergo dicendum, quod quamvis spiritualis cognatio non impediat aliquod de principalibus bonis
matrimonii, tamen impedit aliquod de secundariis bonis, quod est amicitiae multiplicatio: quia spiritualis
cognatio est sufficiens ratio amicitiae per se; unde oportet quod ad alios per matrimonium familiaritas et amicitia
quaeratur.
RA2
Ad secundum dicendum, quod matrimonium est perpetuum vinculum; et ideo nullum impedimentum
superveniens potest ipsum dirimere; et sic quandoque contingit quod matrimonium et matrimonii impedimentum
stant simul; non autem si impedimentum praecedat.
2042

