AG3
Praeterea, ut in 5 metaph. Dicitur, necessitas cibi est de illis sine quibus non potest esse vita. Sed homo in primo
statu habebat vitam cibis indigentem, ut in littera dicitur. Ergo sine cibis vivere non potuisset; et ita videtur quod,
quantum in se erat, necessitatem mortis haberet.
AG4
Praeterea, ea quae differunt secundum genus, non sunt transmutabilia invicem. Sed corruptibile et incorruptibile
sunt hujusmodi, ut in 10 metaph. Dicitur. Ergo non potest esse ut homo, qui nunc est corruptibilis, prius fuerit
incorruptibilis.
AG5
Praeterea, mortale est una de differentiis constitutivis hominis. Sed, ut in 8 metaph.
Dicitur, qualibet differentia apposita vel amota, fit alia species; sicut etiam numerus per additionem et
subtractionem unitatis. Ergo si homo ante peccatum fuisset immortalis, fuisset alterius speciei: quod est
inconveniens.
SC1
Sed contra, apostolus, Rom. 6, 23, dicit: stipendia peccati mors. Ergo homo ante peccatum mortuus non fuisset.
Idem potest haberi ex hoc quod dicitur sapient. 1, 13: Deus mortem non fecit... Sed impii manibus et verbis
accersierunt illam.
SC2
Praeterea, poena non praecedit culpam. Sed mors est maxima poenarum; unde a Philosopho finis terribilium
dicitur in 3 ethic..
Ergo ante peccatum mortuus non fuisset.
CO
Respondeo dicendum, quod, ut ex 2 phys. Habetur, ea quae sunt ad finem, instituuntur secundum rationem finis,
ut patet praecipue in artificialibus. Cum ergo homo institutus esset ad finem beatitudinis excedentis omnem
facultatem humanae naturae, oportuit quod in ipsa sui institutione aliquid sibi collatum fuerit supra facultatem
principiorum naturalium. Ex principiis autem naturalibus esse perpetuum habere non potest, cum ex contrariis
componatur, quod est causa corruptionis in rebus, cum forma materiam perficiat secundum ejus capacitatem.
Unde hoc sibi supra conditionem naturae suae collatum fuit ut anima, quae in tam nobilem finem ordinabatur,
secundum potestatem suam supra communem naturae ordinem quo materia recipit esse secundum sui
conditionem, esse perpetuum materiae communicaret. Et quia haec potestas animae super corpus consequebatur
ex ordinatione ejus in finem, non poterat impediri ejus effectus nisi per deordinationem ejus a fine, quae sine
peccato esse non poterat: et quia peccare poterat, libero arbitrio nondum in justitia confirmato, poterat impediri
ejus effectus, ut morte esse perpetuum interciperetur: et ideo quodammodo erat mortalis, inquantum poterat
mori; et quodammodo immortalis, inquantum poterat non mori. Sed potentia moriendi non poterat reduci statim
in actum, nisi praecedente immutatione animae secundum actum peccati: ideo simpliciter dicendus erat homo in
statu illo immortalis, et mortalis non nisi secundum quid, scilicet si peccaret: quia, ut in 9 metaphys. Dicitur,
illud dicitur simpliciter esse in potentia ad aliquid quod potest statim reduci in actum uno motore: sicut non
dicimus quod ex terra possit fieri statua, sed ex cupro, quamvis ex terra fiat cuprum.
RA1
Ad primum ergo dicendum, quod ratio illa procederet, si compositum esse recepisset secundum conditionem
materiae, et non secundum potestatem formae, cujus esse perpetuum est: et hoc idem animae in principio, super
communem naturae cursum, collatum est.
RA2
Ad secundum dicendum, quod quidam dicunt, quod nulla dissolutio vel perditio facta fuisset in corpore Adae, et
cibus ab eo non sumebatur ad restaurationem deperditi, sed contra hunc defectum communem omni creaturae,
qui est vertibilitas in nihil. Sed hoc ridiculum videtur: quia secundum hoc etiam corpora caelestia cibis
indigerent, et etiam incorporeae substantiae: nec contra hunc defectum per cibos subvenitur, ut vel tollatur
dependentia sui esse per cibum, vel saltem minuatur.
Irrationabile autem est quod indiguerit propter defectum aliquem, propter quem illi defectui subveniri non possit.
Et ideo dicendum est, quod cibus sumebatur ad restaurationem deperditi, et ad augmentum corporis in quantitate
perfecta, et ad multiplicationem speciei per viam seminalem, secundum quod nutritiva augmentativae et
vegetativae deservire dicitur: et ideo oportet ponere quod aliqua particularis deperditio in corpore Adae fieret;
non tamen poterat subsequi dissolutio in toto propter virtutem regitivam corporis, quae erat ex parte animae, ut
dictum est, sicut etiam in partibus mundi contingit elementorum in partibus corruptionem fieri; non autem in toto
contingit elementa corrumpi, ex eo quod inferiorum corporum ordo virtute superiorum conservatur.
RA3
Ad tertium dicendum, quod si Adam non comedisset, moreretur: nec tamen mori poterat ante peccatum; quia hoc
ipsum quod erat non comedere tempore determinato, fuisset sibi peccatum: tum quia erat contra praeceptum
divinitus promulgatum, quo praeceptum erat sibi ut de omni ligno Paradisi comederet, genes. 2, tum quia non
existente praecepto, foret contra legem naturaliter insitam.
573

