Quia, sicut dicit Augustinus in Lib. De catechizandis rudibus: narratio plena est cum quisque primo catechizatur,
ab eo quod scriptum est, in principio creavit Deus caelum et terram, usque ad praesentia tempora ecclesiae. Sed
hoc non potest fieri nisi longissimo tempore. Cum ergo periculosum sit tantum differri baptismum, videtur quod
non debeat baptismum catechismus praecedere.
AG2
Praeterea, Matth. 7, 6, dicitur: nolite sanctum dare canibus. Sed sanctum ibi dicitur doctrina sacra, quae non est
committenda immundis, ut dionysius dicit. Cum ergo non baptizati sint immundi, videtur quod non debeant
catechizari non baptizati.
AG3
Praeterea, baptismus est spiritualis regeneratio, per quam datur esse spirituale, ut dionysius dicit. Sed prius est
accipere esse quam doctrinam. Ergo baptismus debet praecedere catechismum.
SC1
Sed contra est quod dicitur Matth. Ult., 19: docete omnes gentes, baptizantes eos etc.. Ergo doctrina fidei quae ad
catechismum pertinet, debet praecedere baptismum.
SC2
Praeterea, nullus digne accedit ad baptismum qui fictus accedit. Sed non credens reputatur fictus secundum
Augustinum. Cum ergo fides sit ex auditu, auditus autem per verbum Christi, ut dicitur Rom. 10, videtur quod
oporteat prius instrui aliquem per verbum Christi quam ad baptismum accedat.
CO
Respondeo dicendum ad primam quaestionem, quod sicut in aliis scientiis et doctrinis quaedam sunt communia,
quibus ignoratis necesse est artem ignorare; quaedam autem propria, quae sine ignorantia illius doctrinae ignorari
possunt; ita etiam in doctrina fidei quaedam dicuntur quae sunt fidei communia rudimenta, ad quae credenda
explicite omnes tenentur, sicut est fides trinitatis, et incarnationis, et passionis, et divini judicii, et providentiae
Dei de factis hominum; et talis instructio catechismus dicitur: de aliis autem debet instrui post baptismum
temporis processu.
RA1
Ad primum ergo dicendum, quod non est necessarium quod omnia in particulari addiscat quae in tota biblia
continentur sed in quadam summa, ut scilicet videat quomodo in quolibet statu mundi Deo fuit cura de omnibus.
RA2
Ad secundum dicendum, quod Dominus loquitur de illis immundis qui fidei contrariantur non de illis qui ad
fidem accedere volunt; unde sequitur: ne ipsi conversi dirumpant vos.
RA3
Ad tertium dicendum, quod generatio naturalis non praesupponit aliquam cognitionem; et ideo non potest
praeexistere aliqua instructio; sed spiritualis regeneratio praesupponit vitam naturalem; et ideo potest
praeexistere aliqua instructio.
Articulus 2B
AG1
Ulterius. Videtur quod catechizare non sit officium sacerdotis. Quia, secundum dionysium in ecclesiast.
Hierarch., diaconi habent officium super omnes immundos, quia ipsi habent purgativam virtutem. Sed primus
gradus immundorum sunt cathecumeni, ut ipse dicit. Ergo ad diaconos pertinet eorum instructio.
AG2
Praeterea, illius videtur esse instruere baptizandum cujus est ad baptismum eum adducere.
Hoc autem est anadochi, idest patrini, secundum dionysium, et non sacerdotis. Ergo et catechizare non erit
sacerdotis officium.
AG3
Sed contra est quod dicit Nicolaus Papa: catechismi baptizandorum a sacerdotibus uniuscujusque ecclesiae fieri
possunt. Ergo videtur esse officium sacerdotum.
CO
Ad secundam quaestionem dicendum, quod triplex est instructio fidei. Una admonitoria, qua quis ad fidem
convertitur, et haec proprie est sacerdotum, quorum est praedicare et docere; unde et dionysius, hanc
instructionem episcopo attribuit. Alia est instructio disciplinalis, qua quis instruitur qualiter ad baptismum
accedere debet, et quid credere debeat; et haec pertinet ad officium diaconi, et per consequens sacerdotis: quia
quidquid est diaconi, est etiam sacerdotis. Tertia, quae sequitur baptismum, et haec pertinet ad anadochum, et ad
praelatos ecclesiae. Praelati enim ecclesiae habent quasi doctrinam generalem, quae per officium anadochi
specialiter ad hunc vel illum adaptatur secundum quod ei competit.
RA1
Ad primum ergo dicendum, quod in primitiva ecclesia, quando adulti ad baptismum veniebant, qui magna
instructione indigebant, hoc per diaconos exercebatur, sacerdotibus circa majora occupatis; et ideo dionysius
diaconibus attribuit.
1455

