Ulterius. Videtur quod aliquando fuerit licitum concubinam habere. Sicut enim habere unam uxorem est de lege
naturae, ita non habere concubinam.
Sed aliquando licuit plures uxores habere.
Ergo et habere concubinam.
AG2
Praeterea, non potest aliqua simul esse uxor et ancilla; unde secundum legem, ex hoc ipso quod ancilla in
matrimonium ducebatur, libera reddebatur. Sed aliqui Deo amicissimi leguntur ad suas ancillas accessisse, sicut
Abraham et Jacob. Ergo illae non erant uxores; et sic aliquando licuit concubinas habere.
AG3
Praeterea, illa quae in matrimonio ducitur, non potest ejici, et filius ejus debet esse hereditatis particeps. Sed
Abraham ejecit Agar, et filius ejus non fuit heres. Ergo non fuit uxor Abrahae.
SC1
Sed contra, ea quae sunt contra praecepta Decalogi, nunquam licuerunt. Sed habere concubinam est contra
praeceptum Decalogi, scilicet: non moechaberis.
Ergo nunquam fuit licitum.
SC2
Praeterea, Ambrosius dicit in Lib. De patriarchis: viro non licet quod mulieri non licet. Sed nunquam licuit
mulieri ad alium virum accedere, dimisso viro proprio. Ergo nec viro unquam licuit concubinam habere.
CO
Ad tertiam quaestionem dicendum, quod Rabbi Moyses dicit, quod ante tempus legis fornicatio non erat
peccatum; quod probat ex hoc quod Judas cum thamar concubuit. Sed ista ratio non cogit; non enim necesse est
filios Jacob a peccato mortali excusari, cum accusati fuerint apud patrem de crimine pessimo, et in joseph necem
vel venditionem consenserint. Et ideo dicendum est, quod cum habere concubinam non matrimonio junctam sit
contra legem naturae, ut dictum est, nullo tempore secundum se licitum fuit, nec etiam ex dispensatione.
Sicut enim ex dictis patet, concubitus cum ea quae non est matrimonio juncta, non est conveniens actus ad
bonum prolis, quod est principalis finis matrimonii; et ideo est contra prima praecepta legis naturae, quae
dispensationem non recipiunt. Unde ubicumque legitur in veteri testamento aliquos concubinas habuisse, quos
necesse sit a peccato mortali excusari, oportet eas esse matrimonio junctas, et tamen concubinas dici, quia
aliquid habebant de ratione uxoris, et aliquid de ratione concubinae. Secundum enim quod matrimonium
ordinatur ad suum principalem finem, qui est bonum prolis, uxor viro conjungitur insolubili conjunctione, vel
saltem diuturna, ut ex dictis patet; et contra hoc non est aliqua dispensatio.
Sed quantum ad secundum finem, qui est dispensatio familiae et communicatio operum, uxor conjungitur ut
socia; sed hoc deerat in his quae concubinae nominabantur; in hoc enim poterat esse dispensatio, cum sit
secundarius matrimonii finis; et ex hac parte habebant aliquid simile concubinae, ratione cujus concubinae
nominantur.
RA1
Ad primum ergo dicendum, quod habere plures uxores non est contra legis naturae prima praecepta, sicut habere
concubinam, ut ex dictis patet; et ideo ratio non sequitur.
RA2
Ad secundum dicendum, quod antiqui patres ea dispensatione qua plures uxores habebant, ad ancillas accedebant
uxorio affectu. Erant enim uxores quantum ad principalem et primarium finem matrimonii, sed non quantum ad
illam conjunctionem quae respicit secundarium finem, cui conditio servitutis opponitur, cum non possit simul
esse socia et ancilla.
RA3
Ad tertium dicendum, quod sicut in lege Moysi per dispensationem licebat dare libellum repudii ad evitandum
uxoricidium, ut dicetur; ita ex eadem dispensatione licuit Abrahae ejicere Agar, ad significandum mysterium
quod apostolus explicat, Galat. 4. Quod etiam filius ille heres non fuit, ad mysterium pertinet, ut ibidem patet;
sicut etiam ad mysterium pertinet quod esau, filius liber, heres non fuit, ut patet Rom. 9; et similiter propter
mysterium factum est ut filii Jacob ex ancillis et liberis nati, heredes essent, ut Augustinus dicit: quia Christo
nascuntur in baptismo filii et heredes tam per bonos, quos liberae significant, quam per malos ministros, qui per
ancillas significantur.

|+d33.q2 Distinctio 33, Quaestio 2
|a0 Prologus
Deinde quaeritur de libello repudii; et circa hoc quaeruntur tria: 1 utrum inseparabilitas matrimonii sit de lege
naturae; 2 utrum repudiare uxorem aliquando fuerit licitum; 3 de causis libelli repudii lege permissi, et ejus
inscriptione.
1954

