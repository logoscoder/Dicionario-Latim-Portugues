Ad tertium dicendum, quod constantia opponitur mutabilitati in facto aliquo.
Articulus 3C
AG1
Ulterius. Philosophus ponit quinque modos adjunctos fortitudini verae, scilicet civilem, militarem, illam quae ex
furore vel tristitia, illam quae procedit ex experientia, quae facit spem vincendi propter frequenter vicisse, et
illam quae procedit ex ignorantia; et videtur quod male. Quia istae virtutes cardinales sunt virtutes politicae. Sed
genus additum speciei non contrahit in partem speciei. Ergo civilis fortitudo non est pars fortitudinis.
AG2
Praeterea, militaris sub politica ordinatur, ut dicit Philosophus. Ergo non debet dividi militaris fortitudo contra
civilem.
AG3
Praeterea, ignorantia excusat a peccato propter hoc quod tollit voluntarium. Sed voluntarium requiritur ad
virtutem, sicut ad peccatum. Ergo non debet poni aliqua pars virtutis per ignorantiam.
CO
Ad tertiam quaestionem de partibus quas Philosophus ponit in 3 ethic., sciendum, quod sunt etiam partes
potentiales, aliter tamen quam praedictae: praedictae enim partes a fortitudine deficiunt quantum ad difficultatem
materiae: sed illae quas Philosophus ponit, quantum ad rectitudinem motivi; et ideo non sunt virtutes, sed
participant aliquid de virtute fortitudinis.
Motivum autem ad actum fortitudinis potest esse triplex. Uno modo intentio boni vel honesti; et sic fortitudinis
virtus est vel alicujus temporalis boni vel honoris, vel alicujus hujusmodi; et sic deficit a ratione virtutis, et est
fortitudo quam nominat politicam. Alio modo ex hoc quod removetur faciens difficultatem in actu fortitudinis,
scilicet magnitudo periculi; et hoc quidem removetur per ignorantiam, et sic est ultimus modus; et per spem
vincendi, quae potest ex duobus consurgere; vel ex arte sive exercitio; et sic est militaris fortitudo; vel
experientia victoriae, sicut illi qui alias talia pericula evaserunt, et sic est penultimus modus.
Tertio modo ex passione furoris, vel tristitiae illatae, vel etiam timoris, vel desperationis; et sic est tertius modus.
RA1
Ad primum ergo dicendum, quod fortitudo politica dicitur ex motivo, quia scilicet aliquod bonum quod a
civitatibus praestari fortibus solet, ad actum fortitudinis movet. Sic autem non dicuntur politicae virtutes
cardinales, sed inquantum in vita civili perficiunt.
RA2
Ad secundum dicendum, quod militaris fortitudo dicitur, quia eam consueverunt habere milites, qui habent
exercitium et artem bellandi; unde aequivocatur in militari et politica.
RA3
Ad tertium dicendum, quod non est ignorantia de periculo omnino, sed de quantitate periculi; et ideo non tollit
totaliter rationem fortitudinis, sed diminuit aliquid de laude ejus.
Articulus 3D
AG1
Ulterius. Quidam Philosophus Graecus ponit septem annexa fortitudini, scilicet eupsychiam, leniam,
magnanimitatem, virilitatem, perseverantiam, magnificentiam, andragathiam; et videtur quod male. Quia, ut ipse
dicit, eupsychia dicitur robur animae ad perficiendum opera ipsius. Hoc autem in omnibus virtutibus requiritur.
Ergo non est pars alicujus virtutis.
AG2
Praeterea, lenia secundum ipsum est habitus promptos tribuens ad conari qualiter oportet, et sustinere quae ratio
dicit. Sed promptitudo idem videtur esse quod facilitas, quae relinquitur ex quolibet habitu. Ergo lenia est magis
genus virtutis quam species alicujus virtutis.
AG3
Praeterea, ipse dicit, quod andragathia est viri virtus adinventiva communicabilium operationum.
Sed opera communicabilia sunt materia justitiae.
Ergo haec virtus non debet poni pars fortitudinis, sed magis justitiae.
CO
Ad quartam quaestionem de partibus quas alius Philosophus Graecus ponit, sciendum, quod sunt fere eaedem
cum illis quas ponit Macrobius: magnanimitatem enim et magnificentiam et perseverantiam proprio nomine
ponit, et eas sic definit: magnanimitas est habitus plus faciens communiter accidente pravis et studiosis.
Magnanimus enim non est contentus vitare prava et facere bona secundum quod communiter sufficit, nisi
excellentius faciat hoc; et ideo dicitur in 4 ethic., quod operatur magnum in omnibus virtutibus.
Magnificentia vero est habitus superferens habentes ipsum, et elatione adimplens, inquantum scilicet effert
propositum ejus ad aliqua sumptuosa et magna facienda. Perseverantia vero est scientia vel habitus eorum quibus
immanendum, idest bonorum, et non immanendum, idest malorum, vel neutrorum, idest indifferentium.
1254

