Sed contra, ex hoc est aliquid assumptibile Deo quod ad imaginem Dei est. Sed non potest dici quod totum
universum sit ad imaginem, nisi forte poneretur universum animatum anima rationali, sicut Platonici posuerunt,
quod a fide alienum est.
Ergo universum non est assumptibile.
CO
Ad tertiam quaestionem dicendum, quod alicui toti potest convenire aliquid dupliciter: vel ratione partis, sicut
homo dicitur canus propter capillos; vel ratione sui, quod scilicet ipsi toti primo convenit; et hoc est, ut in 6
physic.
Probatur, quod convenit toti, et omnibus ejus partibus. Universum ergo potest assumi dupliciter: vel ratione
partis; et sic assumptibile fuit, et assumptum est humana natura assumpta: vel ratione sui; et sic assumi non
potuit, quia non omnes partes ejus assumptibiles erant, ut ex dictis patet.
RA1
Ad primum ergo circa hoc objectum dicendum, quod quamvis Deus sit causa universalis, est tamen maxime
simplex; et ideo cum eo magis convenit universalis effectus unitus, scilicet humana natura, in qua omnes naturae
congregantur quodammodo, quam effectus universalis non simpliciter unitus, sicut est universum, ex cujus
partibus non efficitur unum simpliciter, cum remaneant distinctae in actu.
RA2
Ad secundum dicendum, quod non decet in omnibus partibus universi eamdem perfectionem esse; et ideo magis
congruum fuit ut una parte universi assumpta, in totum universum perfectio redundaret.
|a2 Articulus 2: Utrum filius Dei humanam naturam assumere debuit.
Articulus 2A
AG1
Ad secundum sic proceditur. Videtur quod filius Dei humanam naturam assumere debuit in omnibus suppositis
humanae naturae. Quia, ut Damascenus dicit, quod est inassumptibile est incurabile. Sed humana natura curabilis
est in omnibus suis suppositis.
Ergo in omnibus assumi debuit.
AG2
Praeterea, bonum est diffusivum et communicativum sui, ut ex dionysio patet.
Cum ergo Deus sit summe bonus, et maxime in incarnatione suam bonitatem ostenderit, videtur quod naturam
quae assumptibilis erat, communiter in omnibus suis suppositis assumere debuerit.
AG3
Praeterea, Christus venit ad satisfaciendum praecipue pro peccato naturae, quod per unum hominem in mundum
intravit. Sed id quod naturae secundum se debetur, debetur communiter et aequaliter in omnibus suis suppositis.
Ergo filius Dei naturam humanam in omnibus suis suppositis assumere debuit.
AG4
Sed contra, filius Dei ad hoc carnem assumpsit, ut pro nobis satisfaciendo principium humanae salutis esset.
Cum ergo principium in quolibet genere unum inveniatur, videtur quod in uno tantum supposito humanam
naturam assumere debuit.
CO
Respondeo ad primam quaestionem dicendum, quod non fuit decens quod humanam naturam in omnibus suis
suppositis assumeret: et hoc propter quatuor rationes. Primo, quia omnia supposita humanae naturae non
reducerentur ad plus quam ad tria supposita. Cum enim assumens et assumptum uniantur in eodem supposito,
non possent esse plura supposita naturae assumptae quam naturae assumentis. Secundo propter finem
assumptionis: est enim ad reparationem humani generis ordinata per modum cujusdam mediationis inter Deum et
hominem. Mediator autem qui unitatem pacis facere intendit, unus congrue debet esse. Tertio propter unitatem
ipsius assumentis: sicut enim decuit ut divina natura tantum in uno supposito incarnaretur, ita decuit ut una
natura individua assumeretur: sic enim unius ad unum decenter facta est conjunctio. Quarto propter dignitatem
ipsius filii incarnati, ut sit ipse primogenitus in multis fratribus, Rom. 8, 29, in spirituali generatione, sicut etiam
est primogenitus creaturae in rerum emanatione ab uno principio. Haec autem primogenitura sibi non
competeret, si plures numero humanae naturae assumptae essent.
RA1
Ad primum ergo dicendum, quod per incarnationem proprie assumitur natura, ut infra patebit: proprie etiam et
primo curatur peccatum naturae. Unde si aliqua natura assumptibilis non est, curabilis non est. Non tamen
oportet ut si haec natura individua non assumitur, quod suppositum hujus naturae non curetur: quia per hoc quod
natura in aliquo individuo assumpta est, praeparatur curatio omnibus qui similem naturam habent; sicut e contra
per hoc quod una persona infecit naturam humanam quae in ipso erat, in omnes homines peccatum transmisit.
RA2

838

