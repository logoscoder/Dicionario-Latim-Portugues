Ad secundum dicendum, quod quamvis beata virgo superior Angelis fuerit secundum acceptionem divinae
praedestinationis, tamen eis inferior erat quantum ad statum: quia ipsa in statu viae erat, Angeli autem in statu
patriae. Unde non est inconveniens quod Angelus virginem instrueret.
RA3
Ad tertium dicendum, quod in prima conditione mulier prima non accepit divinum praeceptum nisi per illum
virum qui erat principium totius carnalis generationis; unde hoc solum debetur homini Christo, qui est spiritualis
regenerationis principium, ut matrem doceat ex qua vita spiritualis in omnes quodammodo processit.
Articulus 2B
AG1
Ulterius. Videtur quod Angelus nuntians fuerit de supremis ordinibus. Dicit enim Gregorius in homil. De centum
ovibus. Summum nuntium mitti decuit, qui summum omnium nuntiaret. Sed illi qui sunt in ordine seraphim, sunt
summi inter Angelos. Ideo per aliquem eorum Annuntiatio facta est.
AG2
Praeterea, Hieronymus dicit, quod ista est quaestio inferiorum Angelorum mysterium incarnationis non plene
cognoscentium, quae ponitur Isai. 63, 1: quis est iste qui venit de edom? sed non potuit nuntiari mysterium
incarnationis nisi per illos quibus plene revelatum est. Ergo Annuntiatio per aliquem de supremis Angelis facta
est.
SC1
Sed contra est quod ecclesia cantat: gabrielem Archangelus scimus divinitus te esse affatum. Ordo autem
Archangelorum est penultimus caelestis hierarchiae, ut patet ex Gregorio, et ex dionysio. Ergo Angelus nuntians
non fuit de supremis ordinibus.
CO
Ad secundam quaestionem ergo dicendum est quod Angelus nuntians non fuit de suprema nec de media
hierarchia, sed de infima; nec de primo ordine ejusdem hierarchiae, sed de medio, qui est ordo Archangelorum.
Cujus ratio multiplex patet: primo, quia cum Christus nasceretur, ut inordinationem quae in Angelis acciderat
repararet, decuit ut in sua conceptione ordo ille caelestis hierarchiae maxime servaretur, ut scilicet supremi
Angeli mediantibus infimis homines illuminarent.
Secundo, ut tantum mysterium incarnationis conveniens esset. Cum enim inferiores Angeli agant secundum id
quod a superioribus recipiunt, et non e converso, dum inferiores Angeli nuntiant, Annuntiatio per superiores ad
inferiores expletur: quod non esset, si superiores immediate annuntiarent.
Tertio, quia sic salvatur proprietas ordinum, sicut in 2, dist. 9, art. 3 et 4 et 7, dictum est.
Infima enim hierarchia officium habet dirigendi homines secundum quamdam limitationem; vel unius provinciae
sicut ordo principatuum; vel unius hominis, sicut ordines Angelorum et Archangelorum: sed differunt: quia ad
Angelos pertinet dirigere in actibus alicujus hominis qui ad ipsum tantum pertinent; unde dicuntur minima
nuntiare: ad Archangelos vero pertinet dirigere in actibus alicujus hominis, qui tamen in totam multitudinem
redundant; unde et medii sunt inter principatus et Angelos; quod et eorum nomen ostendit; dicuntur enim
Archangeli, quasi principes Angeli. Quia ergo consensus beatae virginis, qui per Annuntiationem requirebatur,
actus singularis personae erat in multitudinis salutem redundans, immo totius humani generis, Angelus nuntians
de ordine Archangelorum esse debuit, et inter eos summus.
RA1
Ad primum ergo contra hoc objectum dicendum, quod Gregorius non intelligit summum simpliciter, sed
summum inter Angelos, secundum quod quilibet Archangelus summus nuntius dici potest: quod patet ex hoc
quod praemittit: Archangeli dicuntur quasi summi nuntii.
RA2
Ad secundum dicendum, quod Angeli inferiores non penitus mysterium incarnationis ignoraverunt; sed quia non
totam profunditatem consilii divini super salutem humani generis capere poterant, inquirebant plenius edoceri, et
de hoc in 2 Lib., dist. 11, plenius dictum est.
EX
Virtus altissimi obumbrabit tibi. Virtus altissimi, secundum expositionem Damasceni sequentem intelligitur
filius, de quo corinth. 1, dicitur: Christum Dei virtutem, et Dei sapientiam; ut sic in verbis Angeli praenuntietur
duarum personarum adventus in virginem, scilicet spiritus sancti ad purgandum et potentiam generativam
praestandum, et filii ad carnem assumendum: propter quod dicit: obumbrabit tibi virtus. Virtus enim altissimi per
susceptionem nostrae infirmitatis obumbrata est. Vel dicitur: obumbrabit tibi, ad signandum extinctionem
omnimodam fomitis: quia per adventum filii in ipsam omnes reliquiae fomitis ab ea extirpatae sunt; et haec
extirpatio obumbratio dicitur, sicut et fomes incendium: umbra enim contra aestum refrigerium praestat.
Sicut divinum semen. Non dicit simpliciter semen, ut caveret errorem Apollinaristarum qui ponebant spiritum
sanctum in uterum virginis vere sicut semen venisse. In hoc tamen similitudinem seminis habet quod sicut semen
est activum in generatione, ita et spiritus sanctus in conceptione Christi, vel filius quem virtutem altissimi dicit.
Nostrae antiquae aspersionis: non quantum ad vetustatem culpae, sed poenae.
864

