Ergo minus habet de obligatione. Ergo obligatus est ad minora quam alii.
SC2
Praeterea, perfectionis est lingua non offendere et peccata venialia vitare. Sed hoc nullus facit, nec etiam
apostoli. Ergo perfecti non obligantur ad ea quae perfectionis sunt.
CO
Ad tertiam quaestionem dicendum, quod habens caritatem perfectam potest intelligi dupliciter. Uno modo
quantum ad perfectionem caritatis quae est penes objecta; sicut dicuntur perfecti illi quibus competit opera
perfectionis facere vel ex voto, sicut religiosis, vel ex officio, sicut praelatis; et sic ex debito non tenentur tales
perfecti ad quae alii non teneantur, nisi ad illa quae voverunt, vel quae officio suo sunt annexa; unde nec praelati
nec religiosi tenentur ad omnia consilia.
Alio modo quantum ad perfectionem caritatis quae est secundum intensionem, sicut aliquis saecularis laicus
fervens in caritate; et talis non obligatur ad opera perfectionis nisi sicut alii; sed obligatur ad intensius Deum
diligendum pro bonis acceptis; et ad hoc ex habitu caritatis perfecto inclinatur.
RA1
Ad primum ergo dicendum, quod tenetur ad plus et perfectius agendum, sed non ad opera alia facienda ex
commisso; quamvis alius forte plus teneatur ex dimisso. Sed commissum multo majus est quam dimissum: quia
bonum est magis bonum quam malum sit malum. Tamen ille qui est debitor ex dimisso, tenetur ad aliqua ad
quae iste non tenetur, sicut ad satisfaciendum.
RA2
Ad secundam dicendum, quod illa ratio falsum supponit, nisi intelligatur de perfectis qui voverunt aliqua
perfectionis opera, ad quae tenentur prae aliis.
RA3
Ad tertium dicendum, quod Paulo competebat hoc propter officium praelationis.
Sciendum tamen, quod ratio facta ad oppositum, minus concludit: quia perfecti non minus tenentur, sed minus ex
debito moventur: quia amor magis eos quam debitum movet, etiam in his quae debent; et quantum ad hoc dicitur
major in eis esse libertas.
EX
Multorum caritas inordinata est. Caritatem hic large pro dilectione vel amicitia ponit.
Qui si boni sint, malis filiis praeponendi sunt: non in illis quae ad naturalem communicationem pertinent, sicut
est hereditatis dimissio, educatio, et hujusmodi; nisi forte superabundans malitia filiorum eos indignos paterno
beneficio faciat.
Perfecta caritas est, ut quis sit paratus pro fratribus mori. Contra. Imperfectus non est paratus pro Deo mori. Ergo
perfectus magis diligit proximum quam imperfectus Deum. Et dicendum, quod hoc contingit ex hoc quod
perfectus minus amat vitam corporalem quam imperfectus.
Et iterum perfectus hoc facit ex superabundantia divinae caritatis. Non enim potest esse ut aliqua caritas tantum
diligat proximum quantum aliqua Deum. Sed hae duae dilectiones non sunt nisi unius generis; sed una est ut
finis et causa diligendi; alia ut ejus quod est ad finem, et ut ejus quod rationem diligendi ex alio sortitur; unde
non sunt comparabiles.
Cum ad perfectionem pervenerit, dicit: cupio dissolvi. Instantiam videtur habere in beato Petro, cui Dominus
dixit, joan. 21, 18: extendes manum tuam, et alius ducet te quo tu non vis; et in beato martino, qui vivere non
recusavit.
Ad primum ergo dicendum, quod illud intelligitur de voluntate naturali; hoc autem de voluntate rationis. Ad
secundum dicendum, quod perfecta caritas, inquantum habet aliquid de amore concupiscentiae, sic vult
potissime frui Deo; sed secundum quod consistit principalius in benevolentia, sic facit appetere id quod est Deo
placitum; et secundum hoc loquebatur beatus martinus.
De augmento autem caritatis dictum est in Lib. 1, dist. 27, quaest. 2, art. 1, 2, 3, 4.

|+d30.q1 Distinctio 30, Quaestio 1
|a0 Prologus
Postquam determinavit Magister de ordine caritatis respectu diversorum diligendorum quantum ad quantitatem
dilectionis, hic determinat ordinem quantum ad efficaciam merendi. Dividitur autem haec pars in duas: in prima
prosequitur suam intentionem; in secunda movet quamdam dubitationem ex dictis, ibi: illud vero quod sequitur,
magis nos movet. Prima in duas: in prima ponit quaestionem; in secunda determinat eam, ibi: sed haec
comparatio implicita est. Et circa hoc tria facit: primo determinat quaestionem; secundo objicit in contrarium,
ibi: Augustinus tamen sentire videtur majus esse diligere inimicum quam amicum; tertio solvit, ibi: quod si quis
simpliciter concedere noluerit...
Determinet ista secundum praemissam intelligentiam.
1193

