Ad secundum sic proceditur. Videtur quod lignum, fenum, et stipula, quae superaedificari dicuntur supra
positum fundamentum, non sint peccata venialia. Quia supra id quod est summum, nihil potest aedificari. Sed
fundamentum spiritualis aedificii, ut Glossa Augustini dicit, est in summo.
Ergo non potest super ipsum aedificari.
AG2
Praeterea, aedificium per fundamentum sustentatur.
Sed peccata venialia non sustentantur per fundamentum spirituale, quod est fides per dilectionem operans. Ergo
lignum, fenum, et stipula, quae aedificantur, non sunt peccata venialia.
AG3
Praeterea, isa. 5, super illud: vae qui conjungitis domum ad domum, dicit Hieronymus: haeretici dogmata
dogmatibus conjungunt; et qui super fundamentum aedificare debuerunt aurum, argentum, et lapides pretiosos,
aedificant lignum, fenum et stipulam. Sed haeretici dogmata falsa confingentes, non peccant venialiter. Ergo
lignum, fenum et stipula non sunt peccata venialia.
AG4
Praeterea, secundum Ambrosium, apostolica doctrina est fundamentum; ille autem superaedificat qui veniens
post apostolos docet, sive malus sive bonus sit. Sed bene docentes post apostolos aedificant aurum, argentum, et
lapides pretiosos, in quibus doctrina praeclara signatur; mali autem lignum, fenum, et stipulam, in quibus vana et
frivola doctrina est peccatum mortale. Ergo per lignum, fenum et stipulam, mortalia peccata intelliguntur, et non
venialia.
SC1
Sed contra est quod dicitur in littera per verba Augustini.
CO
Respondeo dicendum ad primam quaestionem, quod venialia caritati adjuncta possunt per aliquam poenam
consumi; et ideo convenienter secundum metaphoram signantur illa quae per ignem consumuntur; et quia quanto
aliquod peccatum est gravius, tanto difficilius purgatur; in peccatis autem venialibus invenitur alterum altero
gravius; ideo convenienter eorum diversitas signatur per diversitatem eorum quae facilius et tardius consumuntur
ab igne. Et quia perfectio cujuslibet quantitatis ternario comprehenditur, propter principium, medium, et finem;
ideo triplex differentia ponitur; quia quaedam sunt gravissima in genere venialium, et difficillime purgabilia; et
haec per lignum signantur; quaedam minima, quae per stipulam; quaedam media, quae per fenum signantur.
RA1
Ad primum ergo dicendum, quod sicut fundamentum transumitur ad spiritualia ratione prioritatis, et non ratione
inferioritatis; ita superaedificari dicuntur non quae superius, sed quae posterius fiunt.
RA2
Ad secundum dicendum, quod venialia non dicuntur superaedificari quasi ex fundamento stabilitatem habentia.
Dicitur enim aliquid super fundamentum poni tripliciter. Uno modo directo situ, quod supra fundamentum
firmatur; et sic solum bona opera fidei formatae, quae fundamentum dicitur, superaedificantur. Alio modo dicitur
esse super, quod est juxta, sicut patet in psalm. 136: super flumina Babylonis; et sic venialia superaedificantur,
quia fundamentum non destruunt, sed simul cum fundamento sunt. Alio modo dicitur esse super, quod est post;
sicut Ezech. Ult. 3: super terminum Aser, idest post, ut Glossa dicit: et sic etiam mortalia possunt superaedificari,
quae fundamentum destruunt. Vel, secundum quosdam, per lignum, fenum et stipulam non intelliguntur ipsa
venialia, sed opera bona quibus aliquis motus venialis peccati se immiscet; et haec superaedificantur quantum ad
id quod est boni in eis, et non quantum ad id quod habent de veniali. Sed hoc non videtur esse secundum
intentionem apostoli et Augustini; quia tunc non esset distinctio inter lignum, fenum et stipulam, et aurum,
argentum, et lapidem pretiosum.
RA3
Ad tertium dicendum, quod in sacra Scriptura praeter principalem sensum quem auctor intendit, possunt alii
sensus non incongrue aptari. Et sic Hieronymus per adaptationem quamdam loquitur, et non secundum
intentionem apostoli.
RA4
Ad quartum dicendum, quod aliqui etiam male docentes quandoque non mortaliter, sed venialiter peccant, sicut
quando aliqua inutilia docent, vel aliquis motus inanis gloriae eis insurgit. Vel dicendum, quod loquitur
secundum eumdem modum sicut Hieronymus.
Articulus 2B
AG1
Ulterius. Videtur, quod iidem sint qui utraque superaedificant. Quia, secundum Augustinum, per aurum signatur
Dei contemplatio; per argentum dilectio proximorum; per lapides pretiosos bona opera. Sed illi qui inordinatos
affectus aliquos habent ad res temporales, qui dicuntur lignum, fenum et stipulam aedificare, contemplantur
aliquando Deum, et diligunt proximum, et aliqua bona opera faciunt. Ergo iidem sunt qui aedificant utraque.
AG2
1814

