trahitur ad corpus, ut contentum ad continens: cibus autem mentis trahit ad se mentem, ut continens contentum:
propter quod Augustinus dicit sibi dictum: non tu me mutabis in te, sicut cibum carnis tuae; sed tu mutaberis in
me.
RA3
Ad tertium dicendum, quod res visa beatificans per essentiam suam videnti conjungetur in patria; quod quidem
non accidit in visione corporali. Et quia oportebat hanc conjunctionem significari per aliquod sensibile signum,
oportuit illud sensibile ad hoc assumi quod realiter conjungatur et uniatur.
In patria autem signis sacramentalibus opus non erit; nihilominus propter similitudinem ad ea quae nunc
geruntur, frequenter illa beata visio nobis per figuram manducationis in Scriptura exprimitur.
Articulus 1B
AG1
Ulterius. Videtur quod manducatio corporis Christi sit de necessitate salutis. Sicut enim dicitur de baptismo,
joan. 3, 5: nisi quis renatus fuerit ex aqua et spiritu sancto, non potest intrare in regnum caelorum; ita dictum est
joan. 6, 54: nisi manducaveritis carnem filii hominis, et biberitis ejus sanguinem, non habebitis vitam in vobis.
Sed propter verba praedicta dicitur baptismus sacramentum necessitatis. Ergo eadem ratione manducatio corporis
Christi est de necessitate salutis.
AG2
Praeterea, innocentius III dicit, quod manducandus est agnus, ut a vastante Angelo protegamur. Sed protegi a
vastante Angelo est de necessitate salutis. Ergo et praedicta manducatio.
AG3
Praeterea, per istam manducationem Christo incorporamur. Sed hoc est de necessitate salutis, sicut et a peccato
mundari. Ergo praedicta manducatio est de necessitate salutis, sicut et poenitentia et baptismus, quibus a peccatis
mundamur.
SC1
Sed contra, pueri baptizati salutem consequuntur, cum gratia in baptismo detur. Sed eis non datur corpus Christi
manducandum. Ergo manducatio praedicta non est de necessitate salutis.
SC2
Praeterea baptismi ministerium propter hoc quod est de necessitate salutis, omnibus est concessum in casu
necessitatis. Sed hoc sacramentum per solos sacerdotes perfici potest. Ergo non est sacramentum necessitatis.
CO
Ad secundam quaestionem dicendum, quod gratia est sufficiens causa gloriae; unde omne illud sine quo potest
haberi gratia, non est de necessitate salutis. Hoc autem sacramentum gratiam praesupponit, quia praesupponit
baptismum, in quo gratia datur: nec debet peccato praeveniri, quod gratiam privet; et ideo quantum est de se, non
est de necessitate salutis. Sed de ordinatione ecclesiae homines obligantur secundum ecclesiae statutum corpus
Christi semel in anno sumere.
RA1
Ad primum ergo dicendum, quod Dominus loquitur de manducatione spirituali sine qua non potest esse salus.
RA2
Ad secundum dicendum, quod innocentius loquitur quantum ad instructionem ecclesiae, vel etiam quantum ad
manducationem spiritualem.
RA3
Ad tertium dicendum, quod incorporatio spiritualis ad Christum potest esse sine manducatione sacramentali; et
ideo non oportet quod sit sacramenti susceptio de necessitate salutis.
Articulus 1C
AG1
Ulterius. Videtur quod male distinguantur duo modi manducationis in littera. Corpus enim Christi est cibus
spiritualis. Sed cibi corporalis manducatio semper est corporalis. Ergo et hujus cibi manducatio semper est
spiritualis; et ita non sunt duo modi manducationis.
AG2
Praeterea, in aliis sacramentis non attenditur aliqua distinctio nisi ex parte recipientis tantum, sicut quod quidam
accedunt ficti, quidam non. Sed haec distinctio videtur esse ex parte ipsius sacramenti.
Ergo inconvenienter ponitur.
AG3
Praeterea, ubi unum propter alterum, ibi unum tantum. Sed manducatio sacramentalis est propter spiritualem.
Ergo una non debet contra aliam distingui.
AG4
Sed contra, videtur quod sint plures modi.
Quia usus hujus sacramenti dicitur manducatio.
1506

