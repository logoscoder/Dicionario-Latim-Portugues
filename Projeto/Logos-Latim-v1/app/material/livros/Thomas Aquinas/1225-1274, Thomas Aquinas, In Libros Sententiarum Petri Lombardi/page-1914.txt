RA3
Ad tertium dicendum, quod in tali casu non reputatur bigamus, quia primum matrimonium non habuit perfectam
suam significationem. Tamen si per judicium ecclesiae compellatur ad primam redire, et eam cognoscere, statim
efficitur irregularis: quia irregularitatem non facit peccatum, sed imperfectio significationis.
Articulus 1C
AG1
Ulterius. Videtur quod non contrahatur irregularitas ex hoc quod aliquis non virginem ducit uxorem. Quia plus
impeditur aliquis defectu proprio quam alieno. Sed si ipse contrahens non sit virgo, non fit irregularis. Ergo
multo minus si uxor ejus non sit virgo.
AG2
Praeterea, potest esse quod aliquis defloravit aliquam, et postea ducat eam in uxorem. Talis non videtur fieri
irregularis; quia non dividit carnem suam in plures, nec etiam uxor ejus; et tamen ducit corruptam in uxorem.
Ergo talis modus bigamiae irregularitatem non causat.
AG3
Praeterea, nullus potest contrahere irregularitatem nisi voluntarius. Sed aliquis quandoque ducit uxorem non
virginem involuntarius, ut quando credit eam virginem esse, et postea invenit eam fuisse corruptam, cognoscens
eam. Ergo talis modus non semper facit irregularitatem.
AG4
Praeterea, corruptio sequens matrimonium est vituperabilior quam praecedens. Sed si uxor, postquam
consummatum est matrimonium, ab alio cognoscatur, non efficitur vir irregularis; alias puniretur pro peccato
uxoris: potest etiam esse quod postquam hoc sciat, reddat ei debitum poscenti antequam de adulterio accusata
condemnetur. Ergo videtur quod ille modus bigamiae non causet irregularitatem.
SC1
Sed contra est quod Gregorius dicit: praecipimus ne unquam illicitas ordinationes facias, ne bigamus, aut qui
virginem non est sortitus uxorem, aut ignoranter habens, vel qualibet parte corporis vitiatum, vel poenitentiae,
vel curiae cujuslibet conditioni obnoxium, ad sacros ordines permittas accedere.
CO
Ad tertiam quaestionem dicendum, quod in conjunctione Christi et ecclesiae unitas ex utraque parte invenitur; et
ideo, sive divisio carnis inveniatur ex parte viri, sive ex parte uxoris, est defectus sacramenti, sed tamen
diversimode: quia ex parte viri requiritur quod aliam non duxerit in uxorem, non quod sit virgo; sed ex parte
uxoris requiritur etiam quod sit virgo; cujus ratio a decretistis assignatur, quia episcopus significat ecclesiam
militantem, cujus curam gerit, in qua sunt multae corruptiones; sed sponsa significat Christum, qui virgo fuit; et
ideo ex parte sponsae requiritur virginitas, sed non ex parte sponsi, ad hoc quod aliquis episcopus fieri possit.
Sed haec ratio est expresse contra apostolum, Ephes. 5, 2, 5: viri diligite uxores vestras, sicut Christus ecclesiam;
ex quo apparet quod uxor significat ecclesiam, et sponsus Christum; et iterum, quia vir est caput mulieris, sicut
Christus ecclesiae. Et ideo alii dicunt, quod per sponsum significatur Christus, per sponsam significatur ecclesia
triumphans, in qua non est aliqua macula. Christus autem primo habuit synagogam quasi concubinam; et sic non
tollitur aliquid de perfectione significationis sacramenti, si sponsus prius habuit concubinam. Sed hoc est valde
absurdum: quia sicut est una fides antiquorum et modernorum, ita una ecclesia; unde illi qui tempore synagogae
Deo serviebant, ad unitatem ecclesiae, in qua Deo servimus, pertinebant. Et praeterea hoc est expresse contra id
quod habetur hierem. 3, Ezech. 16, Oseae 2, 2, ubi expresse fit mentio de desponsatione synagogae; unde non
fuit sicut concubina, sed sicut uxor. Et praeterea, secundum hoc fornicatio esset sacramentum illius
conjunctionis, quod est absurdum; et ideo gentilitas priusquam a Christo desponsaretur in fidem ecclesiae,
corrupta fuit a diabolo per idolatriam. Et ideo aliter dicendum, quod defectus in ipso sacramento causat
irregularitatem; corruptio autem carnis extra matrimonium contingens, quae praecessit matrimonium, nullum
defectum facit in sacramento ex parte illius in quo est corruptio, sed facit defectum ex parte alterius: quia actus
contrahentis matrimonium non cadit supra seipsum, sed supra alterum; et ideo ex termino specificatur, quod
etiam est respectu illius actus quasi materia sacramenti. Unde si mulier esset ordinis susceptiva; sicut vir efficitur
irregularis ex hoc quod ducit in uxorem corruptam, non autem ex hoc quod corruptus contrahit, ita fieret mulier
irregularis si contraheret cum corrupto; non autem si contraheret corrupta, nisi in alio matrimonio prius fuisset
corrupta.
RA1
Et per hoc patet solutio ad primum.
RA2
Ad secundum dicendum, quod in tali casu sunt diversae opiniones: tamen probabilius est quod non sit irregularis,
quia carnem suam non divisit in plures.
RA3

1914

