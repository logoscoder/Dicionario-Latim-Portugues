Sed contra est quod Augustinus dicit de Cypriano, quod si quid in eo purgandum erat, passionis falce ablatum
est. Ergo baptismus sanguinis purgat universaliter, et etiam supplet locum baptismi aquae.
SC2
Praeterea, baptismus aquae efficaciam habet ex passione Christi, cui nos conformat. Sed similiter baptismus
sanguinis nos passioni Christi conformat.
Ergo supplet vicem baptismi.
CO
Ad tertiam quaestionem dicendum, quod baptismus aquae efficaciam habet a passione Christi, inquantum eam
sacramentaliter repraesentat; baptismus autem sanguinis passioni Christi conformat realiter, non sacramentali
repraesentatione; et ideo in his quae sacramentalia sunt baptismus sanguinis non supplet vicem baptismi aquae,
sicut est impressio characteris et hujusmodi, sed in eo quod est res tantum, supplet totaliter vicem baptismi aquae
quando articulus necessitatis sacramentum excludit. Sicut enim in baptismo aquae liberatur homo ab omni culpa
praecedente et poena, ita in baptismo sanguinis.
RA1
Ad primum ergo dicendum, quod baptismus sanguinis non habet hoc tantum ex opere operante, neque quantum
ad poenam qua aliquis martyrium excipit: quam contingit non esse sufficientem ad satisfaciendum pro peccato;
neque quantum ad devotionem justae voluntatis: quia contingit quod voluntate majori caritate informata aliquis
sine martyrio non potest ab omni poena liberari, sed hoc habet ex imitatione passionis Christi; unde de
martyribus dicitur apocal. 7, 14: laverunt stolas suas in sanguine agni; et ideo pueri quamvis liberum arbitrium
non habeant, si occidantur pro Christo, in suo sanguine baptizati salvantur.
RA2
Ad secundum dicendum, quod quamvis illa poena in se considerata, non esset sufficiens ad liberandum ab omni
poena peccati, tamen relata ad causam passionis, accipit efficaciam a passione Christi, cui aliquis per talem
poenam conformatur, et ex hoc ab omni poena absolvere potest.
RA3
Ad tertium dicendum, quod in aliis supererogationis vel perfectionis operibus vel statibus, non est ita expressa
conformitas ad passionem Christi sicut in baptismo sanguinis, neque etiam in baptismo poenitentiae; et ideo non
oportet quod in eis omnis poena dimittatur. Tamen in vitis patrum dicitur, quod quidam patrum vidit eamdem
gratiam descendentem super eum qui habitum religionis assumit, et super eum qui baptizatur. Sed hoc non est,
quia talis a satisfactione absolvatur, sed quia eo ipso quod suam voluntatem etiam in servitutem redigit propter
Deum, plenarie jam pro omni peccato satisfecit, quia eum cariorem habet omnibus rebus mundi, de quibus
tantum posset dare quod eleemosynis omnia peccata redimeret, etiam quantum ad poenam.
Articulus 3D
AG1
Ulterius. Videtur quod baptismus aquae sit potior quam baptismus sanguinis. Baptismus enim sanguinis
efficaciam habet ex opere operante illius qui patitur, baptismus autem aquae ex passione Christi. Cum ergo
passio Christi sit efficacior quam opus operans alicujus puri hominis, baptismus aquae nobilior erit quam
baptismus sanguinis.
AG2
Praeterea, per baptismum aquae datur homini gratia per quam debetur ei aurea, sed per baptismum sanguinis
debetur homini aureola. Ergo cum aurea sit nobilior quam aureola, et baptismus aquae erit nobilior quam
baptismus sanguinis.
SC1
Sed contra est quod dicitur in Glossa, judic. 6: baptismus in sanguine puriores reddit quam baptismus aquae.
CO
Ad quartam quaestionem dicendum, quod uterque baptismus habet efficaciam a passione Christi, secundum quod
ei conformat. Et quia baptismus aquae conformat ei sacramentali significatione, baptismus autem sanguinis
realiter; ideo quantum ad sacramentalia excedit baptismus aquae, sicut est impressio characteris, et hujusmodi;
sed quantum ad ea quae sunt res sacramenti, excedit baptismus sanguinis, quia et gratia in baptismo sanguinis
magis augetur habenti, et amplior datur non habenti, si impedimentum non adsit; et remissio peccatorum
quamvis non sit plenior, quia uterque omnem poenam et culpam tollit, tamen est in baptismo sanguinis efficacior
et fructuosior, quia secundis maculis non inquinatur, ut Damascenus dicit. Quod enim quidam dicunt, quod in
baptismo sanguinis gratia non confertur, apparet falsum esse in pueris qui pro Christo occiduntur, et etiam in
adultis, quibus potest in ipso actu passionis gratia dari, sicut et in baptismo aquae, si se ad eam disposuerint, et
obicem aliquem non ponant spiritui sancto. Et hoc patet per Augustinum, qui loquens de comparatione horum
baptismatum, ait: baptizatus confitetur fidem suam coram sacerdote, martyr coram persecutore; ille post
professionem aspergitur aqua, hic sanguine; ille per impositionem manus pontificis recipit spiritum sanctum, hic
templum efficitur spiritus sancti.
Nullus autem efficitur templum spiritus sancti nisi gratiam accipiendo.
1431

