Rectitudo autem rationis naturalis est; unde hoc modo praestitutio finis ad naturalem rationem pertinet, et
praecedit prudentiam, sicut intellectus principiorum scientiam; et ideo dicit Philosophus, 6 ethic., quod prudentia
habet principia fines virtutum. Sed hoc bonum rationis determinatur secundum quod constituitur medium in
actionibus et passionibus per debitam commensurationem circumstantiarum, quod facit prudentia. Unde medium
virtutis moralis, ut in 2 ethic. Dicitur, est secundum rationem rectam, quae est prudentia; et sic quodammodo
prudentia praestituit finem virtutibus moralibus, et ejus actus in earum actibus immiscetur; sed inclinatio in
finem illum pertinet ad virtutem moralem quae consentit in bonum rationis per modum naturae: et haec inclinatio
in finem dicitur electio, inquantum finis proximus ad finem ultimum ordinatur.
Et ideo dicit Philosophus, 2 ethic., quod virtus moralis facit electionem rectam. Sed discretio eorum quibus hoc
bonum rationis consequi possumus et in operationibus et in passionibus, est actus prudentiae: unde praestitutio
finis praecedit actum prudentiae et virtutis moralis; sed inclinatio in finem, sive recta electio finis proximi, est
actus moralis virtutis principaliter, sed prudentiae originaliter.
Unde Philosophus dicit, quod rectitudo electionis est in aliis virtutibus a prudentia, sicut rectitudo in intentione
naturae est ex sapientia divina ordinante naturam: et secundum hoc actus etiam prudentiae immixtus est actibus
aliarum virtutum.
Sicut enim inclinatio naturalis est a ratione naturali, ita inclinatio virtutis moralis a prudentia; electio autem
eorum quae sunt ad finem, secundum quod electio importat praeceptum rationis de his prosequendis. Sed actus
prudentiae sibi proprius est, et distinctus ab actibus aliarum virtutum.
RA1
Ad primum igitur dicendum, quod electio finis proximi pertinet ad virtutem moralem quantum ad hoc quod
electio ad appetitum pertinet; sed electio eorum quae ad illum finem ordinantur, pertinet ad prudentiam quantum
ad id quod cognitionis est: electio enim aliquid habet de cognitione, et aliquid de appetitu.
RA2
Ad secundum dicendum, quod eligere medium, est actus uniuscujusque virtutis in propria materia; sed praefigere
medium hoc, est actus prudentiae.
RA3
Ad tertium dicendum, quod virtutis moralis inclinatio convenit quodammodo cum inclinatione naturae, et
quodammodo differt. Convenit quidem in hoc, quia utraque inclinatio est in finem determinatum; differt autem
in hoc quod in naturalibus sicut est finis determinatus, ita et ea quae sunt ad finem; sed in virtutibus moralibus
est finis determinatus, non autem viae ad finem, quia potest medium inveniri in diversis diversimode. Et quia
naturalis inclinatio est semper uno modo, ideo inclinatio virtutis moralis non sufficit in ea quae sunt ad finem,
sed oportet quod determinetur per virtutem cognitivam, scilicet prudentiam.
RA4
Ad quartum dicendum, quod non quaelibet operatio est finis moralis virtutis, sed illa qua attingitur medium, in
quo est bonum rationis. Sed operationes illae in quibus quaeruntur debitae circumstantiae ut inveniatur medium,
sunt operationes quae sunt fines.
RA5
Ad quintum dicendum, quod Augustinus intendit ponere actus virtutum secundum quod habentur hic differenter
quam in patria: et ideo ponit actus virtutum respectu mali, quod non erit in patria.
Nec curat utrum sint actus principales virtutis cui assignantur, dummodo ad ipsam, vel ad aliquam virtutem ei
annexam, pertineant.
RA6
Ad sextum dicendum, quod perferre, secundum quod dicitur actus fortitudinis, non dicit immobilitatem, sed
electionem immorandi in molestiis propter bonum virtutis sine perturbatione immoderati timoris; in quo differt
ab aliis virtutibus: quia caritas facit imperturbatum contra odium, mansuetudo contra iram, patientia contra
tristitiam: et hic quidem, ut Philosophus dicit in 3 ethic., est magis actus fortitudinis quam aggredi difficilia,
quanto est difficilius praesentia mala non fugere, quam insurgere in mala quae nondum afficiunt. Quamvis autem
fortitudo sit contra molestias mortis principaliter, tamen etiam secundario est contra omnes alias molestias: quia
in omnibus fortis bene se habet, ut dicit Philosophus in 3 ethic..
|a4 Articulus 4: Utrum aliqua potentia animae sit subjectum alicujus virtutis.
Articulus 4A
AG1
Ad quartum sic proceditur. Videtur quod nulla potentia animae sit subjectum alicujus virtutis.
Forma enim simplex, ut dicit boetius, subjectum esse non potest. Sed potentiae animae sunt formae simplices.
Ergo non possunt esse subjectum virtutis.
AG2
Praeterea, cujus est operatio, ejus est habitus.
Sed potentiae non est operatio, sed suppositorum.
1240

