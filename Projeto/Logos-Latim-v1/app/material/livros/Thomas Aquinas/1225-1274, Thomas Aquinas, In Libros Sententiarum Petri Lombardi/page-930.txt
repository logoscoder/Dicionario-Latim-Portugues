secunda respondet ad objectionem factam in contrarium, ibi: nec qui hoc facit, idolatriae reus judicari potest; in
tertia confirmat solutionem, ibi: de hoc joannes Damascenus ita ait.
Hic est duplex quaestio. Primo enim quaeritur de latria. Secundo de dulia.
Circa primum quaeruntur tria: 1 quid sit latria; 2 cui debetur; et habito quod soli Deo, quaeritur; 3 qualiter sit ei
exhibenda.
|a1 Articulus 1: Utrum latria sit virtus, vel donum.
Articulus 1A
AG1
Ad primum sic proceditur. Videtur quod latria non sit virtus. Omnis enim virtus in libera voluntate consistit. Sed
servitus libertati opponitur.
Cum ergo latria sit servitus, ut dicitur in littera, videtur quod non sit virtus.
AG2
Praeterea, omnis virtus consistit principaliter in actu voluntatis. Sed latria consistit in actu exteriori, scilicet in
exhibitione sacrificiorum. Ergo videtur quod non sit virtus.
AG3
Praeterea, ad latriam pertinet reverentiam Deo exhibere. Hoc autem ad donum timoris pertinet.
Ergo latria est donum, et non virtus.
AG4
Praeterea, latria dicitur alio nomine pietas, ut habetur ex littera. Sed pietas est donum. Ergo latria non est virtus,
sed donum.
SC1
Sed contra, laudabile, secundum Philosophum, est proprium virtutis. Sed actus latriae est maxime laudabilis.
Ergo latria est virtus.
SC2
Praeterea, omnis actus qui cadit in praecepto legis, est actus virtutis: quia intentio legislatoris est inducere
hominem ad virtutem, ut dicitur 2 ethic.. Sed actus latriae praecipitur per primum mandatum. Ergo latria est
virtus.
CO
Respondeo dicendum, ad primam quaestionem, quod quando aliquid commune in multis invenitur, si in aliquo
eorum secundum specialem modum inveniatur, habet etiam nomen speciale, sicut nasus curvus dicitur simus.
Similiter cum obsequium diversis possit exhiberi, speciali quodam et supremo modo Deo debetur, quia in eo est
suprema ratio majestatis et dominii; et ideo servitium vel obsequium quod ei debetur, speciali nomine nominatur
et dicitur latria. Hoc autem nomen tripliciter sumitur: quandoque enim pro eo quod Deo in obsequium exhibetur,
sicut sacrificium, genuflexiones, et hujusmodi; quandoque autem pro ipsa exhibitione; quandoque vero pro
habitu quo exhibetur obsequium; et primo modo latria non est virtus, sed materia virtutis; secundo modo est
actus virtutis; tertio modo est virtus; et nominatur haec virtus quatuor nominibus: dicitur enim pietas quantum ad
effectum devotionis, quod primum occurrit.
Dicitur etiam theosebia, idest divinus cultus vel eusebia, idest bonus cultus, quantum ad intentionem attentam;
illud enim coli dicitur cui studiose intenditur, sicut ager vel animus, vel quidquid aliud. Dicitur etiam latria, idest
servitus, quantum ad opera quae exhibentur in recognitionem dominii quod Deo competit ex jure creationis.
Dicitur etiam religio quantum ad determinationem operum ad quae homo se obligando in cultum Dei determinat.
Quibus tamen nominibus una et eadem virtus nominatur secundum diversa quae ad ipsa concurrunt.
RA1
Ad primum ergo dicendum, quod secundum Philosophum in principio metaph., liber est qui sui causa est; unde
servus dicitur qui causa alterius est, et servitium quod causa alterius agitur. Sed alterius causa agi est dupliciter:
vel sicut finis, sicut servus non lucratur sibi sed Domino: vel sicut moventis, sicut servus non proprio motu, sed
motus sicut instrumentum Domini, operatur.
Servitium ergo quantum ad hoc secundum tollit libertatem voluntatis, et per consequens virtutem; sed quantum
ad primum non, quia homo potest propter alterum operari quod ei debet, etiam propria voluntate; et secundum
hoc latria dicitur servitus.
RA2
Ad secundum dicendum, quod quamvis virtus habeat quod sit virtus ex actu interiori, scilicet ex electione; tamen
quod sit determinata virtus, habet ex actu exteriori: quia nostra electio determinatur per actum exteriorem qui
elicitur, secundum quem attingit virtus proprium objectum, vel materiam, ex quo specificatur actus vel habitus;
ideo virtutes quaedam habent actus exteriores, non solum interiores, sicut patet de fortitudine et justitia.
RA3
Ad tertium dicendum, quod revereri, inquantum hujusmodi, est actus timoris; sed exhibere reverentiam,
inquantum est Deo debitum, est proprie latriae; unde non sequitur idem esse latriam et timoris donum; sicut
930

