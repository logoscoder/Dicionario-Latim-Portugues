Ad secundum dicendum, quod ea quae fiebant in veteri testamento, imperfecte repraesentant ea quae sunt in
novo testamento; et ideo ea quae pertinent ad ministros novi testamenti, non solum significantur per officia
Levitarum, sed per omnes illos qui aliquam perfectionem profitebantur. Nazaraei autem profitebantur
perfectionem quamdam in depositione comae, significantes temporalium contemptum; quamvis non in modum
coronae deponerent, sed omnino totum: quia nondum erat tempus regalis et perfecti sacerdotii. Et similiter etiam
conversi tonduntur propter renuntiationem temporalium; sed non raduntur, quia non occupantur divinis
ministeriis, in quibus divina oporteat eos mente contemplari.
RA3
Ad tertium dicendum, quod non solum debet significari temporalium abjectio, sed etiam regalis dignitas in forma
coronae; et ideo non debet totaliter coma tolli; et etiam ne indecens videatur.
Articulus 1B
AG1
Ulterius. Videtur quod corona sit ordo. Quia in actibus ecclesiae spiritualia corporalibus respondent.
Sed corona est quoddam corporale signum quod ecclesia adhibet. Ergo videtur quod signum interius respondeat
ei; et ita etiam in coronatione imprimetur character, et erit ordo.
AG2
Praeterea, sicut ab episcopo solum datur confirmatio et alii ordines, ita et corona. Sed in confirmatione et aliis
ordinibus imprimitur character.
Ergo et in corona, et sic idem quod prius.
AG3
Praeterea, ordo importat quemdam dignitatis gradum. Sed clericus hoc ipso quod clericus est, in gradu supra
populum constituitur. Ergo corona per quam efficitur clericus, est aliquis ordo.
SC1
Sed contra, nullus ordo datur nisi in Missae celebratione. Sed corona datur etiam absque officio Missae. Ergo
non est ordo.
SC2
Praeterea, in collatione cujuslibet ordinis fit mentio de aliqua potestate data; non autem in collatione coronae.
Ergo non est ordo.
CO
Ad secundam quaestionem dicendum, quod ministri ecclesiae a populo separantur ad vacandum divino cultui. In
cultu autem divino quaedam sunt quae per potentias determinatas sunt exercenda; et ad haec datur spiritualis
potestas ordinis: quaedam autem sunt quae communiter a toto ministrorum collegio fiunt, sicut dicere divinas
laudes; et ad hoc non praeexigitur aliqua potestas ordinis, sed solum quaedam deputatio ad tale officium; et hoc
fit per coronam; et ideo non est ordo, sed praeambulum ad ordinem.
RA1
Ad primum ergo dicendum, quod corona habet interius aliquod spirituale quod ei respondet, sicut signum
signato; sed hoc non est aliqua spiritualis potestas; et ideo in corona non imprimitur character, nec est ordo.
RA2
Ad secundum dicendum, quod quamvis per coronam non imprimatur character, tamen deputatur homo ad
divinum cultum; et ideo talis deputatio debet fieri per summum ministrorum, scilicet episcopum, qui etiam
vestes benedicit, et vasa, et omnia quae ad cultum divinum applicantur.
RA3
Ad tertium dicendum, quod ex hoc quod aliquis est clericus, est in altiori statu quam laicus; non tamen habet
ampliorem potestatis gradum, quod ad ordinem requiritur.
Articulus 1C
AG1
Ulterius. Videtur quod per acceptionem coronae aliquis renuntiet temporalibus bonis. Ipsi enim dicunt cum
coronantur: Dominus pars hereditatis meae. Sed sicut dicit Hieronymus, Dominus cum istis temporalibus pars
fieri dedignatur. Ergo abrenuntiat temporalibus.
AG2
Praeterea, justitia ministrorum novi testamenti debet abundare super ministros veteris, ut patet Matth. 5. Sed
ministri veteris testamenti, scilicet Levitae, non acceperunt partem hereditatis cum fratribus suis. Ergo nec
ministri novi testamenti habere debent.
AG3
Praeterea, Hugo dicit, quod postquam aliquis factus est clericus, deinceps debet de stipendiis ecclesiae sustentari.
Sed hoc non esset, si patrimonium suum retineret. Ergo videtur quod abrenuntiet in hoc quod clericus fit.
SC1

1872

