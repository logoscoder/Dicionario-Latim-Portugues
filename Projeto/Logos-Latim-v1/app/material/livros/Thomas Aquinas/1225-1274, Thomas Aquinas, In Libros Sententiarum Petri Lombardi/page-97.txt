Ergo videtur quod spiritus sanctus non sit proprium nomen alicujus personae.
AG2
Praeterea, personae distinguuntur per relationem originis. Sed hujusmodi relationes, secundum modum
intelligendi, consequuntur processiones personarum. Ergo quaelibet persona debet denominari secundum
processionem aliquam. Sed spiritus sanctus nullam processionem vel processionis modum exprimit. Ergo non
videtur esse nomen alicujus personae.
AG3
Si dicas, quod dicitur spiritus sanctus, quia procedit ut amor, scilicet ad similitudinem ejus quod dico: duo
amantes conspirant sibi in amore per osculum oris, unde fit respiratio: contra, secundum hoc, nomen spiritus
sumeretur ex similitudine spiritus corporalis. Sed omne tale nomen dicitur de Deo metaphorice, et non proprie
nec secundum prius. Cum igitur nomina personalia inveniantur in divinis proprie, et etiam per prius quam in
creaturis, ut dicitur Ephes. 3, 15: ex quo omnis paternitas in caelis et in terra nominatur; videtur quod per istum
modum nulla persona divina debeat nominari spiritus sanctus.
AG4
Praeterea, sicut processio, quae est per modum amoris, est sancta; ita illa quae est per modum naturae. Ergo sicut
non dicitur filius sanctus, ita non debet dici spiritus sanctus.
SC1
In contrarium est tota Scriptura, et totus usus ecclesiae, quae tertiam in trinitate personam sic nominat.
CO
Respondeo dicendum, quod spiritus est nomen positum ad significandum subtilitatem alicujus naturae; unde
dicitur tam de corporalibus quam de incorporeis: aer enim spiritus dicitur propter subtilitatem; et exinde attractio
aeris et expulsio dicitur inspiratio et respiratio; et exinde ventus etiam dicitur spiritus; et exinde etiam
subtilissimi vapores, per quos diffunduntur virtutes animae in partes corporis, dicuntur spiritus; et similiter
incorporea propter suam subtilitatem dicuntur spiritus; sicut dicimus spiritum Deum, et Angelum, et animam. Et
inde est etiam quod dicimus duos homines amantes se, et concordes, esse unius spiritus vel conspiratos; sicut
etiam dicimus eos esse unum cor et unam animam; sicut dicitur eth. 9: proprium amicorum est, unam animam in
duobus corporibus esse. Subtilitas autem dicitur per remotionem a materialitate; unde ea quae habent multum de
materia vocamus grossa, sicut terram; et ea quae minus, subtilia, sicut aerem et ignem. Unde cum removeri a
materia magis sit in incorporeis, et maxime in Deo, spiritualitas secundum rationem significationis suae per prius
invenitur in Deo, et magis in incorporeis quam in corporalibus; quamvis forte secundum impositionem nominis
spiritualitas magis se teneat ad corporalia, eo quod nobis qui nomina imposuimus, eorum subtilitas magis est
manifesta. Secundum hoc igitur dico, quod spiritus, inquantum nominat subtilitatem naturae, commune est tribus
personis; sed duplici ratione nominatur spiritus sanctus a spiritualitate. Una et praecipua est, ut credo, quia per
ipsum et dona ipsius in participationem divinae spiritualitatis trahimur, inquantum a temporalibus removemur.
Unde contemptores temporalium spirituales dicuntur: et hoc convenit sibi inquantum procedit ut amor, qui habet
rationem primi doni in quo omnia dona donantur.
Alia ratio est quia est amor patris in filium, quo se diligunt; et amantem et amatum dicimus in spiritu uniri.
RA1
Ad primum ergo dicendum, quod hoc quod dico, spiritus sanctus, potest dupliciter considerari: vel quantum ad
virtutem vocabulorum, et sic convenit toti trinitati prout sumitur in virtute duarum dictionum; vel quantum ad
impositionem ecclesiae, per quam hoc impositum est ad significandum unam personam, quasi circumlocutio
unius nominis, propter defectum vocabulorum, quia linguae nostrae deficiunt a narratione Dei; et sic proprie
convenit spiritui sancto. Et rationem convenientiae assignat Augustinus in littera. Quia enim est communitas
patris et filii, decet ut communi nomine nominetur.
RA2
Ad secundum dicendum, quod ex ratione suae processionis spiritus sanctus procedit ut amor; et inquantum est
amor, convenit sibi quod nominetur per spiritualitatem, ut dictum est, in corp. Art., et sic aliquo modo nomen
spiritus sancti quemdam modum processionis exprimit, quia amoris.
RA3
Ad tertium dicendum, quod spiritus per prius dicitur de divinis quam de corporeis, sicut praedictum est, loc. Cit.,
et ideo objectio illa non tenet; nec credo ab illa similitudine spiritum sanctum vocari.
RA4
Ad quartum dicendum, quod, sicut dicit dionysius, sanctitas est ab omni immunditia libera et perfecta et
immaculata munditia; et ideo convenienter sanctitas spiritualitati adjungitur, quae etiam a materialitate
separationem dicit, ut sic per spiritualitatem designetur separatio a materia, et per sanctitatem a materialibus
defectibus.
Vel dicendum, quod natura semper eodem modo operatur; et ideo in opere naturae non est invenire rectum et non
rectum, sicut in opere voluntatis.
Et ideo convenienter sanctitas, quae rectitudinem voluntatis importat, adjungitur processioni amoris, et non
generationi, quae est opus naturae.
97

