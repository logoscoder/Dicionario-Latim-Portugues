quomodo ipsa gratia praeveniens mereatur augeri... Ut hoc aperte insinuari valeat, praemittendum est, tria esse
genera bonorum. Prima dividitur in duas: in prima dividit gratiam in operantem et cooperantem; quae quidem
divisio sumitur secundum effectum quem gratia in libero arbitrio habet; secundo inquirit de partibus divisionis,
utrum dividant gratiam per essentiam, vel secundum rationem tantum, ibi: hic considerandum est. Prima in duas:
in prima ponit gratiae distinctionem; in secunda removet quasdam dubitationes, ibi: non est tamen ignorandum
quod alibi Augustinus significare videtur. Prima in duas: in prima distinguit gratiam in operantem et
cooperantem; in secunda ostendit ordinem gratiae ad bonam voluntatem, ibi: itaque bona voluntas comitatur
gratiam, non gratia voluntatem. Circa primum duo facit: primo dividit gratiam in operantem et cooperantem;
secundo exponit divisionis membra, ibi: operans enim gratia est quae praevenit voluntatem bonam.
Itaque bona voluntas comitatur gratiam, non gratia voluntatem. Hic ostendit ordinem gratiae ad bonam
voluntatem; et circa hoc duo facit: primo ostendit quod quaedam gratia, quae operans vel praeveniens dicitur,
bonam voluntatem praecedit; secundo quod quaedam gratia, quae subsequens vel cooperans dicitur, a bona
voluntate praevenitur, ibi: ipsa eadem tamen voluntas quaedam gratiae dona praevenit. Circa primum duo facit:
primo ostendit quod gratia bonam voluntatem praecedit; secundo ostendit quae sit ipsa gratia, ibi: et si diligenter
intendas, nihilominus tibi monstratur quae sit ipsa gratia voluntatem praeveniens.
Non est tamen ignorandum quod alibi Augustinus significare videtur. Hic solvit quae praedictis contradicere
videntur, et dividitur in duas partes; secundum quod duas auctoritates inducit, quae videntur praedictis adversari;
secunda incipit ibi: ceterum quaestionem hanc magis acuunt et urgent verba Augustini; et utraque dividitur in
objectionem et responsionem.
Hic quaeruntur sex: 1 utrum gratia ponat quid creatum in anima; 2 si ponit, utrum ut substantia, vel accidens; 3 si
est accidens, in quo sit sicut in subjecto, utrum in essentia animae, vel in potentia; 4 utrum gratia sit virtus; 5 de
divisione gratiae in operantem et cooperantem, vel praevenientem et subsequentem; 6 utrum gratia dividatur per
essentiam in diversis virtutibus et donis, et hujusmodi.
|a1 Articulus 1: Utrum gratia sit aliquid creatum in anima.
AG1
Ad primum sic proceditur. Videtur quod gratia nihil creatum in anima ponat. Gratia enim acceptationem
quamdam ponit in eo qui habere gratiam dicitur, ut scilicet sit acceptus ei cujus gratiam habet. Sed ex hoc quod
aliquis dicitur acceptus alicui nihil ponitur in acceptato, sed in acceptante. Ergo ex hoc quod homo gratiam Dei
habere dicitur, nihil in eo ponitur.
AG2
Praeterea, ut dicitur Sap. 11, Deus diligit omnia quae sunt. Sed gratia non aliud quam acceptionem dilectionis
significat. Si ergo in homine aliquid ponitur supra sua naturalia per hoc quod gratiam habere dicitur, videtur
quod in omnibus creaturis aliquid supra naturalia ponendum sit per hoc quod a Deo diligi dicuntur.
AG3
Praeterea, quanto natura perfectior est, tanto expeditius suum finem consequi potest. Sed natura humana inter
alias creaturas, ad minus inferiores, perfectior est. Si igitur aliae creaturae sola Dei providentia sine aliquo
superaddito suis naturalibus finem proprium consequi possunt, videtur quod multo fortius haec rationalis
creatura consequi possit. Ergo nullo superaddito naturalibus indiget, quod gratia dici possit.
AG4
Praeterea, ejus est recreare, cujus est creare.
Sed ipse Deus solus sine medio animam creavit.
Ergo ejus solius est recreare. Si igitur gratia recreare dicitur, videtur quod gratia nihil creatum dicat.
AG5
Praeterea, sicut anima est vita corporis, ita Deus est vita animae. Sed anima vivificat corpus nullo medio. Ergo et
Deus vivificat animam immediate.
Non ergo gratia aliquid creatum in anima est, cum per gratiam animae vivere dicantur.
Ad hoc etiam possunt induci quaedam rationes quae supra positae sunt in 1 Lib., 17 dist. De caritate; unde hic
dimittantur.
SC1
Sed contra, Isidorus dicit, quod gratia est divinae misericordiae donum, per quod bonae voluntatis fit exitus. Sed
dona quae a Deo percipimus, quid creatum in anima ponunt. Ergo videtur quod gratia sit quid creatum in anima.
SC2
Praeterea, nullus dicitur esse gratus alicui, si ille in diligendo non errat, nisi per hoc quod aliquid boni in ipso est.
Sed Deus in diligendo non errat. Ergo per hoc quod aliquis gratiam Dei habere dicitur, aliquid in ipso prae aliis
significatur.
CO
Respondeo dicendum, quod nomen gratiae quamdam liberalitatem importat; unde ex hoc quod gratis datur,
gratia dicitur. Liberalis autem donationis principium est amor: et inde est quod nomen gratiae dupliciter sumitur.

639

