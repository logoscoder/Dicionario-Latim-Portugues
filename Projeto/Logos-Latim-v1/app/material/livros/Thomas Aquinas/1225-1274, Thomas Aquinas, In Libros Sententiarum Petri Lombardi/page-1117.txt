Ad primum ergo dicendum, quod contingens non potest esse objectum fidei nisi secundum quod stat sub divina
praescientia, et secundum hoc habet necessitatem consequentiae, et sic cadit sub fide; unde sicut praescientia non
potest falli, ita nec fides.
RA2
Ad secundum dicendum, quod post tempus Abrahae Deus potuit alio modo genus humanum liberare quam per
passionem Christi, loquendo de potentia absoluta, sed non secundum quod consideratur in ordine ad
praescientiam: non enim potest Deus ut aliquid ab eo praescitum sit, et postmodum non fiat, sicut non potest falli
vel mutari; et sic fides Abrahae fuerat de passione Christi, secundum quod subsistit divinae praescientiae.
RA3
Ad tertium dicendum, quod spes non tendit in beatitudinem nisi ex suppositione meritorum: alias esset
praesumptio, et non spes. Unde si deficientibus meritis iste ad beatitudinem non pervenit ut speravit, spes non
decipitur; et similiter nec caritas decipitur: quia semper vult id quod Deo placitum est. Unde si aliquis postea
comperiat non esse Deo placitum quod prius placitum aestimabat, aestimatio humana fallitur, non caritas.
RA4
Ad quartum dicendum, quod fides non est de hac hostia nisi rite consecrata; sed quod haec hostia sit rite
consecrata, hoc est humanae aestimationis; et ex hac parte potest accidere error in latria.
|a2 Articulus 2: Utrum fides possit esse de visis.
Articulus 2A
AG1
Ad secundum sic proceditur. Videtur quod fides sit de visis; 1 corinth. 13, 12: videmus nunc per speculum in
aenigmate; et loquitur ibi de fide; ideo fides est visio. Ergo credita sunt visa.
AG2
Praeterea, lumen fidei se habet ad articulos sicut lumen naturale ad principia naturaliter cognita.
Sed lumen naturale facit videre principia per se nota. Ergo et lumen fidei facit videre articulos.
AG3
Praeterea, intelligere, videre est. Sed oportet eum qui audit intelligere quae dicuntur, ad hoc quod credat. Ergo
fides, quae ex auditu est, de visis est.
AG4
Praeterea, prophetia visionis causa est. Sed fides et prophetia in idem concurrunt, ut supra dictum est. Ergo fides
de visis est.
AG5
Praeterea, id quod est materiale in objecto fidei, est res creata, ut dictum est. Sed res illa creata visui humano
subjacet etiam sensibili, sicut passio. Ergo cum fides sit de toto objecto suo, fides de visis erit.
SC1
Sed contra, Hebr. 11, 1: fides est argumentum non apparentium. Ergo non est de visis.
SC2
Praeterea, Deum nemo vidit unquam; joan. 1, 18. Sed fides proprie est de Deo. Ergo fides est de non visis.
SC3
Praeterea, fides gignit spem: Glossa Matth. 1. Sed spes est de non visis, Roman. 8. Ergo et fides.
CO
Respondeo dicendum, ad primam quaestionem, quod visio, proprie loquendo, est actus sensus visus, sed propter
nobilitatem istius sensus translatum est nomen visionis ad actus aliarum potentiarum cognitivarum secundum
similitudinem ad sensum visus. Potest ergo attendi similitudo quantum ad genus cognitionis tantum; et sic largo
modo, improprie omnis cognitio visio dicetur; et secundum hoc fides est de visis utcumque, sicut Magister dicit,
non quidem visu exteriori, sed interiori. Potest etiam ulterius attendi haec similitudo non solum quantum ad
genus cognitionis, sed etiam quantum ad modum cognoscendi. Modus autem quo sensus videt, est inquantum
species visibilis in actu per lumen formatur in visu; unde transferendo nomen visionis ad intellectum, proprie
intelligendo, videmus quando per lumen intellectuale ipsa forma intellectualis fit in intellectu nostro; sive illud
lumen sit naturale; sicut cum intelligimus quidditatem hominis, aut alicujus hujusmodi; sive sit supernaturale,
sicut quo Deum in patria videbimus. Et ulterius videri per intellectum dicuntur illa complexa quorum cognitio ex
praedicta visione consurgit; sicut per lumen naturale videmus principia prima quae cognoscimus statim, ut
terminos; sive per lumen supernaturale, sicut est visio prophetiae. Et ulterius etiam ea quae in ista principia
resolvere possumus per rationem dicuntur videri, sicut ea quae scimus demonstrative probata. Et secundum hoc
patet quod fides non potest esse de visis: quia forma illa intelligibilis quae principaliter est objectum fidei, idest
Deus, formationem intellectus nostri subterfugit, et non est ei pervius in statu viae, ut dicit Augustinus. Nec
iterum ea quae sunt fidei, ad principia visa reducere possumus demonstrando.
RA1
Ad primum ergo dicendum, quod visio accipitur ibi large secundum primum modum.
1117

