Ad quartum sic proceditur. Videtur quod aqua vino admiscenda non sit. De latere enim Domini in cruce
pendentis effluxit sanguis et aqua, ut dicitur joan. 19; per quae duo, sacramenta praecipue intelliguntur, ut dicit
innocentius.
Sed aqua competit sacramento regenerationis, scilicet baptismo. Ergo sanguis tantum competit sacramento
redemptionis eucharistiae; et ita vinum sine aqua.
AG2
Praeterea, vinum et aqua sunt alterius speciei.
Si ergo aqua admiscetur vino, erit triplex materia hujus sacramenti, et non solum duplex, ut dictum est.
AG3
Praeterea, hoc sacramentum sub specie panis et vini celebratur, ut in littera dicitur. Sed ad speciem panis nihil
additur. Ergo nec vino aliquid addi debet.
SC1
Sed contra est quod dicit Alexander Papa: in sacramentorum oblationibus panis tantum et vinum aqua
permixtum offerantur.
Ergo debet admisceri aqua.
SC2
Praeterea, materia sacramenti debet competere rei significatae. Sed populus significatur per aquam, qui ad corpus
misticum pertinet, quod est res ultima hujus sacramenti. Ergo aqua debet apponi.
CO
Respondeo dicendum ad primam quaestionem, quod aqua debet apponi vino propter institutionem: quia
Dominus apposuisse probabiliter creditur ex more illius patriae: quia vinum ibi sine aqua nunquam bibitur
propter vini fortitudinem: quamvis de aqua in evangelio mentio non fiat, quia non est principalis materia in hoc
sacramento; sed ejus appositio competit huic sacramento et quantum ad significationem rei hujus sacramenti,
quae est corpus mysticum per aquam significatum, quia aquae multae populi multi, apocal. 17, 15; et sic
appositio aquae ad vinum significat unionem membrorum ad caput ratione ipsius conjunctionis; et amorem
capitis patientis pro membris, ad ipsa, ex hoc quod ex duobus conjunctis unum efficitur; et processum
redemptionis a capite ad membra, ex ipsa transformatione aquae in vinum. Unde dicit Glossa Marc. 14 super
illud: accepit Jesus panem etc.: neque aqua solum neque vinum solum cuilibet licet offerre, ne videatur caput a
membris secernere, vel Christum sine nostrae redemptionis amore pati potuisse, vel nos sine illius passione
salvari.
RA1
Ad primum ergo dicendum, quod, sicut dicit Gregorius in Moral., quia natura uniuscujusque ex diversitate
componitur, in sacro eloquio per rem quamlibet recte diversa significantur.
Aqua ergo secundum quod habet vim abluendi, significatio ejus competit baptismo; secundum autem quod
continue in terram decurrit, habet significare populum: 2 Reg., 14, 14: omnes morimur, et quasi aqua dilabimur;
et sic ejus significatio competit huic sacramento.
RA2
Ad secundum dicendum, quod de aqua apposita est duplex opinio. Quidam enim dicunt, quod aqua manet in sua
natura, et solum vinum transubstantiatur; unde aqua non apponitur ibi nisi ad significationem. Alii vero dicunt,
quod aqua apposita in vinum convertitur, et sic totum in sanguinem Christi transubstantiatur. Quaecumque autem
harum opinionum sit vera, aqua non erit materia hujus sacramenti: quia secundum primam non convertitur in
corpus vel sanguinem Christi; secundum secundam non manet in propria specie sed vini. Secunda tamen verior
apparet, et secundum rationem naturalem; quia modica aqua vino admixta, quod est magis activum, a vino
corrumpitur et in speciem vini transit: et quantum ad ritum sacramenti: quia si aqua in propria natura remaneret,
sic calix consecratus non esset tantum potus spiritualis sed etiam corporalis; et ita non liceret post primam
sumptionem sanguinis iterum sumere.
RA3
Ad tertium dicendum, quod aqua apponitur pani in ipsa sua confectione; et ideo non est necesse ut postea
apponatur. Vel dicendum, quod effectus redemptionis a capite pervenit ad membra per sanguinis effusionem; et
ideo magis apponitur aliquid ad significandum populi unionem ad sanguinem quam ad corpus.
Articulus 4B
AG1
Ulterius. Videtur quod absque ea non possit sanguis consecrari. Cyprianus enim dicit: calix Domini non potest
esse aqua sola et vinum solum nisi utrumque misceatur, quoniam nec corpus Domini farina esse potest, nisi
utrumque, scilicet farina et aqua, adunatum fuerit. Sed constat quod ex farina sine aqua nullo modo potest corpus
Christi consecrari.
Ergo nec ex vino sine aqua.
AG2
Praeterea, significatio est de essentia sacramenti.
1556

