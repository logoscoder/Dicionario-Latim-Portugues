AG1
Ad secundum sic proceditur. Videtur quod pater et filius non possint dici plures aeterni, per id quod habetur in
symbolo Athanasii: et tamen non tres aeterni.
AG2
Praeterea, Augustinus: quidquid in divinis ad se dicitur, singulariter de tribus, et non pluraliter praedicatur. Sed
aeternus ad se dicitur: non enim est relativum. Ergo singulariter de tribus dicitur, et non pluraliter.
AG3
Praeterea, sicut una deitas est trium personarum, ita etiam est una aeternitas, cum aeternitas sit ipsa divina
substantia. Sed non potest dici: pater et filius sunt plures dii; propter unitatem divinitatis. Ergo nec etiam propter
unitatem aeternitatis potest dici: pater et filius sunt plures aeterni.
AG4
Sed contra est quod habetur in symbolo Athanasii, quod tres personae sunt sibi coaeternae.
Si dicas, quod hoc est, quia Deus est substantivum, sed aeternus est adjectivum, et ideo aeternus recipit pluralem
numerum, secundum numerum suppositorum. Contra, adjectivum significatur per modum accidentis. Sed in Deo
non potest esse aliquod accidens, quia, sicut dicit boetius, cetera praedicamenta cum in divinam venerint
praedicationem mutantur in substantiam.
Ergo non potest ibi esse adjectivum.
AG5
Praeterea, adjectivum trahit numerum a substantivo.
Sed aeternus est adjectivum. Cum ergo pater et filius sint plures quidam, videtur quod debeant dici aeterni.
CO
Respondeo dicendum, quod haec est differentia inter adjectiva et substantiva: quia substantiva significant per
modum substantiae, et ideo significant rem suam absolute; et ideo substantivum non dicitur in plurali numero,
nisi formatio sua numeretur; adjectivum autem significat per modum accidentis, quod non habet esse absolutum,
nec unitatem: sed esse suum et unitas sua dependet ex eo cui inhaeret. Unde etiam non multiplicatur secundum
numerum per divisionem alicujus quod sit pars sui, sicut species substantiarum multiplicantur per individua,
secundum divisionem materiae.
Sed accidens multiplicatur secundum divisionem subjecti in quo est; unde haec albedo est alia ab illa, inquantum
haec est hujus, et illa illius; et ideo adjectivum non habet numerum pluralem, nisi ex parte suppositorum.
Dicendum igitur, quod omnes termini significantes substantiam per modum substantiae, sicut sunt substantiva,
non praedicantur in plurali de tribus personis, eo quod formatio significata, scilicet ipsa essentia divina, non
dividitur. Termini vero significantes substantiam adjective per modum inhaerentis, vel assequentis substantiam,
ut dicit Damascenus, praedicantur in plurali de tribus personis, propter pluralitatem suppositorum. Sed tamen in
talibus terminis, qui significant substantiam adjective, est ordo. Quaedam enim significant ut inhaerenter, non
significantes substantiam quantum ad modum significandi quem grammatici considerant dicentes, nomen
significare substantiam cum qualitate, sicut verba et participia: et ista nullo modo debent praedicari in singulari,
quia significant per modum actus, qui non significatur nisi ut inhaerens. Quaedam autem significant substantiam
quantum ad modum consideratum a grammaticis, sicut nomina adjectiva.
Omne enim nomen significat substantiam et qualitatem.
Sed forma quae est qualitas, significat ut inhaerentem; et talia possunt magis praedicari singulariter, et praecipue
quia possunt substantiari, sicut aeternus, et hujusmodi. Quando tamen talibus adjectivis additur per
compositionem aliqua praepositio denotans habitudinem personae ad personam, magis trahuntur ad suppositum;
et tunc nunquam debent praedicari in singulari, sed tantum in plurali, sicut coaeternus.
RA1
Dico igitur ad primum, quod si aeternus substantive sumatur, tunc praedicatur in singulari de tribus; et sic accipit
Athanasius. Si adjective, tunc praedicatur pluraliter. Sed coaeternus semper debet pluraliter praedicari, propter
habitudinem personae ad personam, quam importat.
RA2
Ad secundum dicendum, quod sicut dictum est, in corp. Art., adjectiva non habent numerum ex seipsis, sed ex
suis suppositis; et ideo aeternus, quamvis non numeretur ex seipso, quia absolutum est, tamen praedicatur in
plurali propter pluralitatem suppositorum, quae relativa sunt.
RA3
Et per hoc patet solutio ad tertium: quia Deus non est adjectivum, ut recipiat numerum ab alio, sicut aeternus.
Unde non posset pluraliter praedicari nisi propter pluralitatem suae formae: quam pluralitatem non est in Deo
ponere.
RA4
Ad quartum dicendum, quod quamvis secundum rem non sit accidens in divinis, tamen quantum ad modum
significandi potest aliquid ut adjacens significari, vel assequens substantiam; et inde sunt adjectiva in divinis.

90

