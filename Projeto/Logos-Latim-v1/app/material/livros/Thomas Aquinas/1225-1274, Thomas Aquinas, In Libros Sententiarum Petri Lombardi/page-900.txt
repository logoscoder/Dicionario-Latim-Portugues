Circa primam quaestionem quaeruntur tria: 1 utrum in Christo sint duae hypostases; 2 utrum homo sit
assumptus; 3 utrum homo significet substantiam compositam ex duabus substantiis tantum.
|a1 Articulus 1: Utrum in Christo sint duae hypostases.
Articulus 1A
AG1
Ad primum sic proceditur. Videtur quod in Christo sint duae hypostases. Sicut enim dicit boetius, omnis
substantia particularis secundum proprietatem vocabuli potest dici hypostasis, quamvis secundum usum dicatur
tantum de substantiis nobilioribus. Sed in Christo sunt plures substantiae, sicut ab omnibus conceditur, et non
sunt universales, sed particulares. Ergo in Christo sunt plures hypostases.
AG2
Praeterea, Christus, secundum quod est homo, est hypostasis quaedam in genere substantiae: quia de quocumque
praedicatur species, et genus.
Sed hypostasis verbi non est in genere substantiae.
Ergo in Christo est alia hypostasis praeter hypostasim verbi; et ita in Christo sunt duae hypostases.
AG3
Praeterea, sicut se habet species ad genus, ita se habet hypostasis ad speciem. Sed una species non potest esse in
diversis generibus non subalternatis. Ergo una hypostasis non potest esse in duabus speciebus: ergo multo minus
in natura humana et divina, quae plus quam specie differunt.
SC1
Sed contra est quod dicit Damascenus duas naturas unitas esse in unam hypostasim.
SC2
Praeterea, secundum boetium, persona est rationalis naturae individua substantia. Hypostasis autem, secundum
eumdem, est individua substantia.
Ergo persona non addit supra hypostasim nisi hoc quod est rationalis naturae: ergo hypostasis rationalis naturae
est persona. Humana autem natura et divina utraque est rationalis. Si ergo sint duae hypostases harum duarum
naturarum, oportet diversas personas ponere; et sic esset error Nestorii.
CO
Respondeo dicendum, quod cum omne particulare habeat respectum ad naturam communem et ad proprietates,
potest secundum utrumque respectum nominari, tum per nomen primae impositionis, tum per nomen secundae
intentionis.
Hoc enim nomen res naturae est nomen primae impositionis, significans particulare per respectum ad naturam
communem; hoc vero nomen suppositum est nomen secundae impositionis, significans ipsam habitudinem
particularis ad naturam communem, inquantum subsistit in ea; particulare vero, inquantum exceditur ab ea. Sed
quia accidentia consequuntur naturam; ideo omne nomen designans particulare secundum respectum ad
proprietates, designat etiam ipsum per respectum ad naturam communem. Hoc ergo potest fieri dupliciter: vel
per nomen primae impositionis; et sic est hypostasis communiter in omnibus substantiis, persona vero in
omnibus rationalibus; vel per nomen secundae impositionis, et sic est individuum inquantum est indivisum in se,
singulare vero inquantum est divisum ab aliis; unde singulare est idem quod divisum.
Est etiam alia differentia attendenda inter ista: quia quaedam istorum significant communiter particulare in
quolibet genere, sicut particulare, individuum, singulare; quaedam vero tantum particulare in genere substantiae,
sicut res naturae, suppositum, hypostasis, et persona. Quia vero ratio substantiae est quod per se subsistat, inde
est quod nullum istorum dicitur nisi de re completa per se subsistente: unde non dicuntur neque de parte neque
de accidente, de quibus alia dici possunt quae in omnibus generibus inveniuntur; quamvis enim haec albedo vel
haec manus dicatur individuum vel singulare, non tamen potest dici hypostasis, suppositum, vel res naturae.
Impossibile est autem, si ponantur duo quorum utrumque per se subsistat, quod unum sit alterum: quia secundum
hoc quod numerantur, differunt (cum differentia sit causa numeri); et non praedicantur de se invicem, nisi
secundum quod unum sunt. Unde cum divina persona sit quiddam per se subsistens, si etiam ponatur
compositum ex anima et carne unum quid completum subsistens, quod est homo, vel hic homo, impossibile est
quod unum praedicetur de altero, ut dicatur: filius Dei est hic homo. Et quia prima opinio hoc ponit, ideo non
tenetur modo ab aliquo. Sed secundum hoc quod est compositum tantum ex anima et carne, non dicit esse quid
subsistens, sed dicit esse humanam naturam, in qua divina persona subsistit. Et ideo secundum hanc opinionem
dicendum est, quod omnia illa nomina quae significant particulare in quolibet genere, possunt dici esse duo in
Christo; sicut enim haec manus dicitur individuum, vel singulare, vel particulare; ita humana natura in Christo
est individuum, singulare vel particulare. Et cum natura humana non sit divina natura, neque divina persona,
nihil prohibet dici in Christo duo individua vel duo singularia vel particularia, aut etiam plura secundum
numerum partium corporis Christi, quarum quaelibet potest dici individuum, nisi fiat vis in hoc quod in divinis
non proprie inveniuntur hujusmodi nomina. Haec tamen plura individua de Christo non praedicantur; quia de eo
non praedicatur natura humana, neque partes ejus. Non autem contingit dicere in Christo esse duas hypostases,
900

