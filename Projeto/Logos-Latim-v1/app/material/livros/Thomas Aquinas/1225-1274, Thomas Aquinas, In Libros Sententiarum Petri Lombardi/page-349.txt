Ad quintum dicendum, quod accipiendo enuntiabile ut est res quaedam, sic procedit argumentatio; sed sic non
est ad propositum.
EX
Sed hoc frivolum est. Hoc pro tanto dicit quod nimis est exorta expositio ut dicatur illos esse dignos gratia quia
non sunt ita indigni ut alii.
Sicut antiqui patres crediderunt, Christum nasciturum et moriturum, nos autem credimus eum natum et mortuum.
Diversitas enuntiabilis non impedit unitatem rei creditae: quia vel objectum fidei est res et non enuntiabile, ut
quidam dicunt, vel enuntiabile, secundum quod abstrahit ab omni differentia temporis; et tempus determinatum
non est de substantia fidei, sed fidei advenit, secundum quod determinatur per doctrinam, prout fides ex auditu
est.

|+d42.q1 Distinctio 42, Quaestio 1
|a0 Prologus
Determinato de scientia Dei, hic Magister secundo determinat de potentia ejus; et dividitur in partes duas: in
prima Magister ostendit universalitatem potentiae ipsius, secundum quam omnipotens dicitur; in secunda
excludit quorumdam errorem, potentiam Dei limitantium, 43 dist.: quidam tamen de suo sensu gloriantes, Dei
potentiam sub mensura coarctare conati sunt. Prima in duas: in prima inquirit, quare Deus omnipotens dicatur; in
secunda quaestionem determinat, ibi: quod enim Deus omnia possit, pluribus auctoritatibus comprobatur. Et
dividitur in duas: in prima determinat quaestionem tenendo alteram partem; in secunda solvit ea quae pro parte
reliqua inducuntur, ibi: ex quibusdam autem auctoritatibus traditur, ideo vere dici omnipotentem, quia quidquid
vult potest. Circa primum tria facit: primo ostendit veritatem, scilicet quod Deus omnia possit; secundo excludit
quasdam instantias, tres scilicet, quarum prima est de actibus corporalibus, secunda de peccatis, tertia de
passionibus, ibi: sed quaeritur quomodo omnia posse dicatur, cum nos quaedam possimus quae ipse non potest;
tertio ex dictis concludit perfectam omnipotentiae rationem, ibi: hic ergo diligenter considerantibus omnipotentia
ejus secundum duo apparet.
Ex quibusdam tamen auctoritatibus traditur, ideo vere dici omnipotentem, quia quidquid vult potest.
Hic inducit ea quae ad alteram partem quaestionis facere videntur, quod scilicet dicatur omnipotens, quia omnia
potest facere quae vult; et dividitur in partes tres: in prima inducit auctoritates ad partem illam; in secunda solvit
eas, ibi: sed ad hoc potest dici; in tertia assignat relationis multiplicitatem, ut videatur qualiter hoc etiam Deo sit
proprium, ibi: sed cave quomodo intelligas, potest quidquid vult.
Hic est duplex quaestio. Prima est de potentia Dei secundum se. Secunda de his quae suae potentiae subjacent.
Circa primum quaeruntur duo: 1 utrum potentia Deo conveniat; 2 utrum in eo sit una potentia, vel plures.
|a1 Articulus 1: Utrum in Deo sit potentia.
AG1
Ad primum sic proceditur. Videtur quod potentia Deo non conveniat. Sicut enim potentia se habet ad actum, ita
habet se primus actus ad potentiam.
Sed primae potentiae, quae est materia, non est aliquis actus qui sit de essentia ejus. Ergo nec primi actus, qui est
Deus, est aliqua potentia.
AG2
Praeterea, omne quod agit per essentiam suam, agit mediante aliqua potentia; quia potentia est medium inter
essentiam et operationem. Sed Deus cum sit primum agens, non participatione alicujus, sed per essentiam suam
agit, ut dionysius dicit, et Avicenna probat. Ergo non convenit sibi aliqua potentia per quam agat.
AG3
Praeterea, omnis potentia vel est activa vel passiva, secundum Philosophum.
Sed Deo non convenit potentia passiva, quia nihil potest pati, ut in littera dicitur: nec iterum activa, quia, sicut
ibidem dicitur a Philosopho, potentia activa est principium transmutationis in aliud, secundum quod est aliud;
Deus autem in agendo non requirit materiam in quam agat. Ergo videtur quod nullo modo sibi potentia
conveniat.
AG4
Praeterea, omnis potentia est principium alicujus operationis. Sed Deo non convenit operatio, nisi quae sit sua
essentia. Cum ergo suae essentiae nihil sit principium, quia essentia neque est genita neque procedens, videtur
quod potentia sibi non conveniat.
AG5
Praeterea, Dei potentia aut est semper conjuncta actui, aut non. Si primo modo, omnis autem potentia conjuncta
actui inducit effectum quandocumque ipsa est; potentia autem Dei ab aeterno fuit; ergo et effectus ejus, scilicet
creaturae, ab aeterno sunt: quod haereticum est. Si secundo modo, omnis autem potentia non conjuncta actui, et
349

