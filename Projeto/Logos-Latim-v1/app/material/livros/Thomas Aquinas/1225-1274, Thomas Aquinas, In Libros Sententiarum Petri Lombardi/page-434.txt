AG2
Praeterea, omnis cognitio est per assimilationem.
Sed quodlibet singulare in materialibus, est singulare per materiam. Cum ergo species rerum in mente angelica
sint omnino a materia et a conditionibus materialibus absolutae, cum intellectus Angeli non sit minus
immaterialis intellectu humano, videtur quod non possit esse principium cognoscendi singulare, prout est in sua
singularitate consistens.
AG3
Praeterea, si cognoscunt singularia diversa, ergo aut uno, aut pluribus. Si uno, cum particularia sint infinita,
videtur quod in intellectu Angeli sit unum quo cognoscat infinita; et sic aequabitur intellectui divino. Si autem
pluribus, oportebit esse multitudinem specierum in intellectu Angeli existentium, secundum multitudinem
individuorum quae possunt esse; et ita erunt infinitae species in actu in mente Angeli, quod est inconveniens.
AG4
Praeterea, esse multorum singularium dependet ex causis contingentibus, ad minus quantum ad generationem;
sicut generatio Platonis ex voluntate patris ejus, ut scilicet commisceretur ejus matri.
Si ergo Angeli cognoscunt singularia, videtur quod cognoscunt futura contingentia; quod negatur, quia hoc solius
Dei est. Ergo videtur quod singularia non cognoscant.
SC1
Sed contra, officium quorumdam Angelorum est custodire homines, ut a sanctis traditur. Sed hoc non potest
esse, nisi homines quos custodiunt, cognoscant.
Ergo videtur quod singularia hominum cognoscant; et eadem ratione aliarum specierum.
SC2
Praeterea, cognitio Angelorum est perfectior quam nostra. Sed nos scimus non tantum universalia, sed etiam
singularia. Ergo videtur quod multo fortius Angeli.
CO
Respondeo dicendum, quod praeter illam positionem quae ponit Angelos singularium cognitionem non habere,
quae haeretica est, et veritati sacrae Scripturae contraria, sunt diversae opiniones de modo quo Angeli
cognoscunt singularia.
Quidam enim dicunt, quod Angeli per formas innatas solum causas universales cognoscunt: sed ex rebus ipsius
accipiunt, unde singularia ex causis universalibus producta cognoscunt. Sed hoc non videtur conveniens: quia
illud quod est acceptum a re singulari, non ducit in cognitionem singularitatis ejus nisi quamdiu servantur in eo
conditiones materiales individuantes illud; quod non potest esse nisi specie existente in organo corporali, ut in
sensu et imaginatione. Unde cum Angeli organo corporali careant, etiamsi a rebus species abstraherent, non
possent per hujusmodi species singularium cognitionem habere.
Ideo alii dixerunt, quod omnia singularia producuntur ex causis universalibus ordinatis in natura; unde cum apud
Angelum sint formae ordinis causarum universi, per hujusmodi formas omnia singularia cognoscere potest: et
haec videtur via Avicennae.
Sed tamen non est sufficiens secundum fidem nostram: quia in causis universalibus non cognoscitur aliquid
secundum conditiones individuales, ut scilicet cognoscatur prout est hic et nunc, et hujusmodi. Unde dicit ipse
Avicenna, quod Deus non cognoscit particularia particulariter, ut scilicet hoc nunc esse, et nunc non esse; et est
simile de eo qui cognoscit eclipsim in causis suis universalibus, qui non cognoscit hanc eclipsim secundum quod
est hic et nunc incipiens et nunc finiens, nisi sensu percipiat.
Et ideo ad hanc positionem quidam addiderunt, quod ex applicatione harum formarum universalium ad hoc
particulare vel illud determinatur Angeli cognitio ut hoc singulare cognoscat. Sed hoc iterum non videtur
sufficiens: quia haec applicatio universalium causarum ad singulare, aut est ad singulare quod est in intellectu
Angeli; et sic supposito, supponeretur illud de quo dubitatur, scilicet singularia esse in intellectu Angeli; vel ad
singulare quod est in re, sicut dicere videtur, ut si lux solis esset intelligens, intelligeret corpora ad quae radii sui
applicantur. Hoc autem esse non potest: quia cum cognitio non sit nisi secundum assimilationem, impossibile est
quod cognitio extendat se ultra id in quo est assimilatio. Si ergo lux solis vel intellectus Angeli assimilatur rei
quam irradiat, hoc non potest esse nisi vel ex eo quod illud quod est rei recipitur in intellectu aut in luce solis (et
hoc ipsi non ponunt, quia rediret prima positio), vel ex eo quod a sole aliquid circa rem ponitur; et sic non
cognosceret de re nisi hoc quod circa eam ponit; sicut si sol cognosceret naturam luminis, et non propriam
rationem hujus vel illius coloris quae est ex diversa recipientium proportione: et similiter etiam Angelus per
hujusmodi applicationem propriam cognitionem de rebus non haberet, cum propriam naturam ipsi rei non
conferat.
Alii vero dicunt, quod ex conjunctione universalium quae cognoscunt, resultat cognitio particularis, secundum
quod ex pluribus formis congregatis resultat quaedam collectio accidentium, quam non est reperire in alio. Sed
haec etiam non est sufficiens: quia formae individuatio non est nisi ex materia; unde quantumcumque formae
aggregentur, semper remanet collectio illa communicabilis multis, quousque intelligatur per materiam
individuata; unde cognitis hujusmodi formis aggregatis, non cognoscitur socrates vel Plato.

434

