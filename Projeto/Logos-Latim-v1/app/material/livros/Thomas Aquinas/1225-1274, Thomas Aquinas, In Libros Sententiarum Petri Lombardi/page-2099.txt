Ad tertium dicendum, quod ratio illa procederet, si corpus gloriosum non posset etiam sine motu participare
divinam bonitatem multo altius quam corpora caelestia, quod falsum est; unde corpora gloriosa non movebuntur
ad consequendam perfectam divinae bonitatis participationem, hanc enim habent per gloriam; sed ad
demonstrandam virtutem animae. Per motum autem corporum caelestium non posset demonstrari virtus eorum
nisi quam habent in movendo corpora inferiora ad generationem et corruptionem; quod non competit illi statui,
ut ex dictis patet; et ideo ratio non procedit.
RA4
Ad quartum dicendum, quod motus localis nihil diminuit de stabilitate ab anima stabilita in Deo, cum non sit
secundum aliquid intrinsecum rei, ut dictum est.
RA5
Ad quintum dicendum, quod locus congrue unicuique corpori glorioso deputatus secundum gradum suae
dignitatis pertinet ad praemium accidentale; non tamen oportet quod diminuatur aliquid de praemio,
quantumcumque sit extra locum illum: quia locus ille non pertinet ad praemium secundum quod actu continet
corpus locatum, cum nihil influat in gloriosum corpus, sed magis recipiat splendorem ab eo; sed secundum quod
est debitus pro meritis: unde gaudium de tali loco manet etiam ei qui est extra locum illum.
Articulus 3C
AG1
Ulterius. Videtur quod moveantur in instanti.
Augustinus enim dicit, quod ubicumque voluerit spiritus, ibi erit et corpus. Sed motus voluntatis secundum quem
spiritus vult alicubi esse, est in instanti. Ergo et motus corporis erit in instanti.
AG2
Praeterea, Philosophus in 4 phys. Probat, quod si fieret motus per vacuum, oporteret aliquid moveri in instanti:
quia vacuum non resistit aliquo modo mobili, resistit autem plenum; et sic nulla proportio esset motus qui fit in
vacuo, ad motum qui fit in pleno, in velocitate, cum proportio motuum in velocitate sit secundum proportionem
resistentiae quae est in medio. Omnium autem duorum motuum qui fiunt in tempore, oportet esse proportionales
velocitates: quia omne tempus omni tempori proportionale est. Sed similiter nullum spatium plenum potest
resistere corpori glorioso, quod potest esse cum alio corpore in eodem loco, quocumque modo fiat, sicut nec
vacuum alteri corpori.
Ergo si movetur, in instanti movebitur.
AG3
Praeterea, virtus animae glorificatae quasi improportionaliter excedit virtutem animae non glorificatae. Sed
anima non glorificata movet corpus in tempore. Ergo anima glorificata movet corpus in instanti.
AG4
Praeterea, omne quod movetur aequaliter cito ad propinquum et distans, movetur in instanti.
Sed motus corporis gloriosi est talis: quia ad quantumcumque distans spatium movetur tempore imperceptibili;
unde Augustinus dicit in quaestionibus de resurrectione, quod corpus gloriosum utraque intervalla pari celeritate
pertingit, ut radius solis. Ergo corpus gloriosum movetur in instanti.
AG5
Praeterea, omne quod movetur, vel movetur in tempore, vel movetur in instanti. Sed corpus gloriosum post
resurrectionem non movebitur in tempore: quia tempus jam non erit, ut dicitur apocal. 10. Ergo motus ille erit in
instanti.
SC1
Sed contra, in motu locali spatium et motus et tempus simul dividuntur, ut demonstrative probatur in 6 physic..
Sed spatium quod transit corpus gloriosum per suum motum, est divisibile.
Ergo et motus divisibilis, et tempus divisibile.
Instans autem non dividitur. Ergo et motus ille non erit in instanti.
SC2
Praeterea, non potest esse aliquid simul totum in uno loco; et partim in illo, et partim in alio: quia sequeretur
quod altera pars esset in duobus locis simul; quod esse non potest. Sed omne quod movetur, partim est in
termino a quo, et partim in termino ad quem, ut demonstratum est in 6 physic.. Omne autem quod motum est
totum est in termino ad quem est motus. Ergo non potest esse quod simul moveatur et motum sit. Sed omne quod
movetur in instanti, simul movetur et motum est. Ergo motus localis corporis gloriosi non poterit esse in instanti.
CO
Ad tertiam quaestionem dicendum, quod circa hoc est multiplex opinio.
Quidam enim dicunt, quod corpus gloriosum transit de uno loco in alium sine hoc quod pertranseat medium,
sicut et voluntas de uno loco transfertur ad alium sine hoc quod pertranseat medium; et propter hoc potest
corporis gloriosi motus esse in instanti, sicut etiam voluntatis. Sed hoc non potest stare: quia corpus gloriosum
nunquam perveniet ad nobilitatem naturae spiritualis, sicut nunquam desinet esse corpus. Et praeterea, cum
voluntas dicitur moveri de uno loco in alium, non transfertur essentialiter de loco in locum, quia neutro illorum
2099

