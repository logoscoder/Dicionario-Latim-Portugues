qui Domini oraculo deserviunt; et quia vehementer ecclesiam Dei destruit, meliores esse laicos quam clericos.
Ergo in omnibus ordinibus requiritur sanctitas vitae.
CO
Respondeo dicendum ad primam quaestionem, quod, sicut dionysius dicit, ut subtiliores et clariores essentiae
repletae influxu solarium splendorum lumen in eis supereminens ad similitudinem solis in alia corpora invehunt;
sic in omni divino non est audendum aliis dux esse, nisi secundum omnem habitum suum factus Dei
firmissimus, et Deo simillimus. Unde, cum in quolibet ordine aliquis constituatur dux aliis in rebus divinis; in
quolibet quasi praesumptuosus mortaliter peccat qui cum conscientia peccati mortalis ad ordines accedit; et ideo
sanctitas vitae requiritur ad ordinem de necessitate praecepti, sed non de necessitate sacramenti. Unde si malus
ordinatur, nihilominus ordinem habet, tamen cum peccato.
RA1
Ad primum ergo dicendum, quod sicut vera sacramenta sunt quae peccator dispensat, ita verum sacramentum
ordinis recipit; et sicut indigne dispensat, ita indigne recipit.
RA2
Ad secundum dicendum, quod illud ministerium erat tantum in executione corporalis obsequii, quod etiam licite
peccatores facere possunt; secus autem est de ministerio spirituali ad quod applicantur ordinati, quia per ipsum
efficiuntur medii inter Deum et plebem; et ideo debent bona conscientia nitere quo ad homines.
RA3
Ad tertium dicendum, quod aliquae medicinae sunt quae exigunt robur naturae, alias cum periculo mortis
assumuntur; et aliae sunt quae debilibus dari possunt. Ita etiam in spiritualibus quaedam sacramenta sunt
ordinata ad remedium peccati; et talia peccatoribus sunt exhibenda, sicut baptismus, et poenitentia; illa vero quae
perfectionem gratiae conferunt, requirunt hominem per gratiam confortatum.
Articulus 3B
AG1
Ulterius. Videtur quod requiratur scientia totius sacrae Scripturae. Quia ille debet habere legis scientiam a cujus
ore lex requiritur. Sed legem requirunt de ore sacerdotis, ut patet Malach. 2.
Ergo ipse debet totius legis habere scientiam.
AG2
Praeterea, 1 Petr. 3, 15: parati semper ad satisfactionem omni poscenti vos rationem de ea quae in vobis est fide
et spe. Sed reddere rationem de his quae sunt fidei et spei, est illorum qui perfectam scientiam sacrarum
Scripturarum habent.
Ergo talem scientiam debent habere illi qui ponuntur in ordinibus, quibus verba praedicta dicuntur.
AG3
Praeterea, nullus congrue legit qui non intelligit quod legit: quia legere et non intelligere, negligere est, ut dicit
cato. Sed ad lectores, qui est quasi infimus ordo, pertinet legere vetus testamentum, ut in littera dicitur. Ergo ad
eos pertinet habere totius veteris testamenti intellectum, et multo fortius ad alios superiores ordines.
SC1
Sed contra est quod multi promoventur ad sacerdotium qui penitus de talibus nihil sciunt, etiam in religionibus
multis. Ergo videtur quod talis scientia non requiratur.
SC2
Praeterea, in vitis patrum legitur, aliquos simplices monachos ad sacerdotium promotos, qui erant sanctissimae
vitae. Ergo non requiritur praedicta scientia in ordinandis.
CO
Ad secundam quaestionem dicendum, quod in quolibet actu hominis, si debeat esse ordinatus, oportet quod adsit
directio rationis. Unde ad hoc quod homo ordinis officium exequatur, oportet quod habeat tantum de scientia
quae sufficiat ad hoc ut dirigatur in actu illius ordinis: ideo talis scientia requiritur in eo qui ad ordines promoveri
debet, et quod universaliter in tota Scriptura sit instructus; sed plus et minus secundum quod ad plura vel
pauciora se ejus officium extendit: ut scilicet illi qui aliis praeponuntur curam animarum suscipientes, sciant ea
quae ad doctrinam fidei et morum pertinent, et alii sciant ea quae ad executionem sui ordinis spectant.
RA1
Ad primum ergo dicendum, quod sacerdos habet duos actus: unum principaliter supra corpus Christi verum; et
alterum secundarium supra corpus Christi mysticum. Secundus autem actus dependet a primo, sed non
convertitur; et ideo aliqui ad sacerdotium promoventur, quibus committitur primus actus tantum, sicut religiosi
quibus cura animarum non committitur; et a talium ore non requiritur lex, sed solum quod sacramenta conficiant;
et ideo talibus sufficit, si tantum de scientia habeant quod ea quae ad sacramentum perficiendum spectant, rite
servare possint. Alii autem promoventur ad alium actum qui est supra corpus Christi mysticum; et a talium ore
populus legem requirit; unde scientia legis in eis esse debet, non quidem ut sciant omnes difficiles quaestiones
legis, quia in his debet ad superiores haberi recursus; sed sciant quae populus debet credere et observare de lege.

1862

