Per spiritum sanctum creans. Contra, creare est ex nihilo aliquid facere. Sed corpus Christi de materia formatum
est. Ergo non est per spiritum sanctum in conceptione creatum. Sed dicendum, quod creatio hic large accipitur
pro qualibet operatione supernaturali, quae ipsius tantum Dei est.
Si dixerimus quia peccatum non habemus, nos ipsos seducimus. Videtur instantia esse de puero baptizato, et de
adulto, qui statim vere confessus est. Sed dicendum, quod ad hoc ut veritatem in omnibus habeat dictum
apostoli, dupliciter potest accipi. Uno modo ut per peccatum non tantum intelligatur macula et reatus peccati, sed
etiam causa et sequela peccati. In puero enim baptizato, et adulto poenitente manet fomes incitans ad
peccandum, et ulterius aliquae dispositiones ex actuali peccato relictae; in Christo autem neutrum horum fuit:
caro enim ejus sine corruptione fomitis concepta est; et cum peccatum non fecerit, reliquiae peccati in eo non
fuerunt: similiter nec in beata virgine, quae immunis a peccato actuali fuit; fomes autem etsi essentialiter in ea
remansit post primam sanctificationem, tamen ut ligatus, et non ut incitans ad peccatum, ut dictum est. Alio
modo potest verificari, ut intelligatur etiam de peccato actuali quo ad reatum et maculam. Etsi enim homo ad
breve tempus sine actuali peccato esse possit, non tantum diu sic perseverare potest, ut saltem in veniale
peccatum non cadat; ut sic hoc verbum habemus non determinatum, sed confusum praesens importet. In Christo
vero et matre ejus nullo modo peccatum actuale locum habuit, nec mortale nec veniale.

|+d3.q4 Distinctio 3, Quaestio 4
|a0 Prologus
Postquam ostendit Magister conditionem carnis assumptae, et matris de qua assumpta est, hic movet quasdam
dubitationes circa determinata; et dividitur in duas partes: in prima movet dubitationem circa propagationem
carnis Christi ex remotis parentibus, scilicet Abraham et Adam; in secunda movet dubitationem circa
conceptionem carnis ejus in proxima matre, ibi: illi autem sententiae qua supra diximus, carnem verbi non ante
fuisse conceptam quam assumptam, videtur obviare quod Augustinus ait. Circa primum tria facit: primo movet
dubitationem; secundo solvit eam, ibi: quia ea decimatione sicut Abraham minor melchisedech ostenditur... Ita et
leviticus ordo; tertio ex solutione elicit quamdam conclusionem, ibi: quocirca primitias nostrae massae recte
assumpsisse dicitur Christus. Secunda dubitatio dividitur in quaestionem et solutionem. Solutio incipit ibi: sed
alia ratio illius dicti extitit.
Hic est duplex quaestio. Prima de propagatione carnis Christi ex antiquis patribus. Secunda de propagatione ejus
ex matre.
Circa primum quaeruntur tria: 1 utrum caro Christi in antiquis patribus fuerit peccato obnoxia, vel ab alia eorum
carne secundum differentiam puritatis et infectionis distincta; 2 utrum caro Christi fuerit in antiquis patribus
secundum quantitatem aliquid determinatum, et materialiter in eis existens; 3 utrum Christus singulariter habeat
inter filios Abrahae ut in eo decimatus non sit.
|a1 Articulus 1: Utrum caro Christi in antiquis patribus fuerit peccato obnoxia.
AG1
Ad primum sic proceditur. Videtur quod caro Christi in antiquis patribus peccato infecta non fuerit. Corpus enim
caeleste non inficitur nec alteratur ex conjunctione ad aliud corpus. Sed corpus Christi naturae caelestis fuit:
quod videtur ex hoc quod dicitur de ipso joan. 3, 31: qui de caelo venit super omnes est. Ergo caro Christi in
antiquis patribus infecta esse non potuit.
AG2
Praeterea, in littera dicitur, quod Christus primitias nostrae carnis assumpsit. Sed caro humana in primo statu
infecta non fuit. Ergo Christus assumpsit carnem nunquam prius infectam.
AG3
Praeterea, Augustinus, dicit, quod natura humana semper habuit simul cum vulnere vulneris medicinam. Sed
quod est corruptum, non potest corruptionis esse medicina. Ergo in humana natura semper fuit aliquid non
corruptum vel infectum, unde caro Christi formata est, quae medicina facta est totius humani generis.
AG4
Praeterea, nihil sanatur a corruptione, nisi in eo aliquid incorruptum remanserit; sicut in aegritudine animalis,
cum cor remaneat sanum, ejus virtute membra prius aegra sanantur. Sed corruptio humani generis sanabilis fuit.
Ergo in humana natura aliquid incorruptum remanserat. Sed nihil est mundius in humana natura quam caro
Christi. Ergo illud de quo formata est caro Christi nunquam in patribus fuit infectum.
AG5
Praeterea, in divinam sapientiam nihil coinquinatum incurrit, ut dicitur Sap. 7. Sed Christus est Dei virtus, et Dei
sapientia, ut dicitur 1 Cor. 1. Ergo caro ejus nunquam coinquinata fuit.
SC1

865

