Praeterea, non potest homo simul cor ad multa habere. Sed oportet, dum in hac vita sumus, quod cor rebus
temporalibus aliquando apponamus.
Ergo non potest homo in hac vita Deum ex toto corde diligere.
CO
Respondeo dicendum, quod totum et perfectum idem est, ut dicit Philosophus. Ratio autem perfecti in hoc
consistit ut nihil ei desit.
Sed hoc contingit dupliciter: aut ita quod nihil desit eorum quae natum est habere; aut ita quod nihil desit eorum
quae debet habere; sicut aliquis habet perfectam quantitatem, quando habet tantam quantitatem quantam requirit
humana natura, etsi non habeat quantitatem gigantis quam possibile est esse in humana natura. Prima ergo
perfectio humanae naturae est in statu gloriae, quando homo habebit totum hoc quod possibile est esse in
humana natura; sed secunda perfectio est naturae conditae, quando scilicet homo habuit totum hoc quod debebat
habere secundum tempus illud. Et secundum hoc etiam duplex totalitas in dilectione Dei attenditur. Una, qua
nihil deerit de his quae homo potest expendere in amorem Dei, quin in dilectione ponat: et haec quidem
perfectio, seu totalitas, non praecipitur, ut facienda, sed magis ostenditur, ut sciatur quo perveniendum est, ut
dicit Augustinus; et per hanc perfectionem seu totalitatem excluditur omne quod etiam ad tempus actum
dilectionis interrumpere posset. Alia secundum quam nihil homo subtrahit de his quae debet ponere secundum
tempus illud in amore Dei; et haec perfectio seu totalitas ponitur in praecepto etiam ut nunc implenda, ut scilicet
nihil omittat eorum quae ponere debet in amore Dei; et haec totalitas excludit omne illud quod est contrarium et
repugnans dilectioni divinae, non autem illud quod ad tempus actum dilectionis intercipit: quia semper agere
secundum actum virtutis, non est nisi eorum qui sunt in statu beatitudinis: quia perfectio felicis est in operatione;
perfectio autem virtutis est in habitu.
RA1
Ad primum ergo dicendum, quod illud quod praecipit lex ut faciendum, impleri potest, et impletur ab omnibus in
statu salutis.
RA2
Ad secundum dicendum, quod actus aliarum virtutum non sunt finis praecepti, quemadmodum actus caritatis; et
ideo actus caritatis habet aliquem modum, qui competit uno modo fini, et alio modo viae; non autem ita est in
aliis virtutibus.
RA3
Ad tertium dicendum, quod secundum hoc quod ponitur ut legis praeceptum, secundum hoc ligat ad id quod
implendum est in via; quantum vero ad id quod de ipso impletur in patria, magis ponitur ut documentum fidei,
quam ut praeceptum legis.
RC
Ad alia etiam patet solutio per ea quae dicta sunt.
EX
Non ergo jam se diligit. Contra. Omne peccatum, secundum Augustinum, est ex amore sui. Ergo videtur etiam
quod immoderate se diligat. Dicendum, quod diligit in se naturam exteriorem, quam se aestimat esse; non autem
naturam intellectivam, secundum quam vere est id quod est; et ita diligit id quod se esse existimat, non autem id
quod vere est: quia unaquaeque res proprie est id quod est potissimum in ipsa; sicut civitas est rex, ut dicit
Philosophus.
Sic condita est mens humana ut nunquam sui non meminerit, nunquam se non intelligat, nunquam se non diligat.
De his quae in hac notula dicuntur, dictum est in 1 Lib., dist. 3.
Ex toto corde, idest ex toto intellectu; ex tota anima, idest voluntate; ex tota mente, idest memoria.
Sciendum quod ad caritatem exigitur aliquid tripliciter: uno modo sicut subjectum caritatis quod est ipsa
voluntas; alio modo sicut praecedens ad caritatem, sicut memoria et intelligentia; tertio sicut consequens ad
caritatem, quemadmodum irascibilis et concupiscibilis, et etiam membra corporalia quae imperium caritatis
exequuntur. Quia ergo actum caritatis oportet esse perfectum, sicut cujuslibet virtutis; ideo praeceptum de actu
caritatis, includit perfectionem omnium praedictorum secundum diversas expositiones: ut scilicet neque in
voluntate neque in omnibus praecedentibus aut sequentibus aliquid sit quod caritati obsistat quantum ad
perfectionem viae, vel quod actum caritatis interrumpere possit quantum ad perfectionem patriae. Et ideo
secundum unam expositionem dicitur: ex tota mente, idest ex tota memoria, ut absit oblivio: ex toto corde, idest
intellectu, ut desit error: ex tota anima, idest voluntate, ut tollatur omnis contraria affectio. Alio modo exponitur:
ex toto corde, quantum ad concupiscibilem: ex tota anima, quantum ad irascibilem, ut nulla passione sensitivi
appetitus dilectio Dei impediatur: ex tota mente, quantum ad rationalem, quae includit voluntatem et intellectum.
Item Gregorius Nyssenus exponit: ex toto corde, quantum ad animam vegetabilem: ex tota anima, quantum ad
sensibilem: ex tota mente, quantum ad rationalem. Sed deuter. 6, ponitur: ex tota fortitudine, quod referendum
est ad membra exteriora, quae imperium caritatis exequuntur; vel etiam ad irascibilem, ut quidam dicunt: vel
ponitur circumstantia dilectionis, ut scilicet sit firma.

1173

