Respondeo dicendum ad primam quaestionem, quod eucharistia sacramentum quoddam est, alio tamen modo ab
omnibus aliis sacramentis.
Sacramentum enim secundum sui nominis proprietatem sanctitatem active importat; unde secundum hoc aliquid
habet sacramenti rationem secundum quod habet rationem sanctificationis, qua sanctum aliquid fit. Dicitur autem
aliquid sanctum dupliciter. Uno modo simpliciter et per se, sicut quod est subjectum sanctitatis, sicut dicitur
homo sanctus. Alio modo secundario et secundum quid, ex eo quod habet ordinem ad hanc sanctitatem, vel sicut
habens virtutem sanctificandi, sicut chrisma dicitur sanctum; vel quocumque alio modo ad aliquid sanctum
deputetur, sicut altare sanctum.
Et ideo ea quibus aliquid fit sanctum primo modo, dicuntur sacramenta simpliciter; illa autem quibus fit aliquid
sanctum secundo modo, non dicuntur sacramenta, sed sacramentalia magis. In aliis ergo sacramentis fit aliquid
sanctum primo modo, sicut homo suscipiens sacramentum; non autem elementum corporale sanctificans
hominem, quia hoc est sacrum secundo modo; et ideo hoc quod pertinet ad sanctificationem materiae in omnibus
sacramentis non est sacramentum, sed sacramentale; sed hoc quod pertinet ad usum materiae qua homo
sanctificatur, est sacramentum. In hoc autem sacramento illud quod est sanctificans hominem, est sanctum primo
modo, quasi subjectum sanctitatis, quia est ipse Christus; et ideo ista sanctificatio materiae est hoc sacramentum;
sed sanctificatio hominis est effectus sacramenti. Et ideo hoc sacramentum in se consideratum, est dignius
omnibus sacramentis, quia habet absolutam sanctitatem etiam praeter suscipientem; alia autem non habent nisi in
ordine ad aliud; et ideo hoc sacramentum est perfectio aliorum sacramentorum; quia omne quod est per aliud,
reducitur ad id quod est per se, sicut patet de accidente et substantia.
RA1
Ad primum ergo dicendum, quod perfectum unumquodque est, cum attingit propriam virtutem, ut dicitur in 7
phys.. Virtus autem est ultimum in re, ut dicitur in 1 cael. Et mund.; et ideo perfectio rei consistit in hoc quod res
ad sui ultimum perducatur. Est autem dupliciter ultimum rei; unum quod est in re, et aliud quod est extra rem;
sicut in corporibus ultimum in corpore est superficies corporis contenti; ultimum extra est locus, qui est
superficies corporis continentis. Ultimum autem cujuslibet rei in seipsa est ipsa rei operatio, propter quam res
est: forma enim est finis generationis, non ipsius generati, ut dicit Commentator in 2 phys..
Unde res quae habet formam substantialem per quam est, esse non dicitur perfecta simpliciter, sed perfecta in
esse, vel perfecta perfectione prima; et talem perfectionem quantum ad esse spirituale acquirit homo in baptismo,
in quo est regeneratio spiritualis; et ideo dionysius non ponit baptismum habentem vim perfectivam simpliciter,
sed magis purgativam et illuminativam. Sed simpliciter perfectum dicitur quod habet operationem convenientem
suae formae. In hoc enim consistit virtus rei, secundum Philosophum in 2 ethic., per cujus consecutionem aliquid
dicitur perfectum, ut dictum est. Hominis autem operatio spiritualis est duplex. Una ipsius inquantum est persona
privata; et quantum ad hoc perficit confirmatio, quae facit hominem non impeditum aliquo mundano timore in
confessione fidei, et aliis quae ad christianam religionem spectant. Alia, inquantum est persona publica, quasi
membrum principale, et influens aliis membris; et quantum ad hoc perficit sacramentum ordinis. Ultimum autem
cujuslibet rei extra seipsam, est principium a quo res habet esse: quia per conjunctionem ad ipsum res
complentur et firmantur, et propter distantiam ab ipso deficiunt, sicut corruptibilia propter longe distare a primo,
ut dicitur in 2 de generat.; et ideo primum agens habet etiam rationem ultimi finis perficientis. Fons autem
christianae vitae est Christus; et ideo hoc modo eucharistia perficit, Christo conjungens; et ideo hoc
sacramentum est perfectio omnium perfectionum, ut dionysius dicit; unde et omnes qui sacramenta alia
accipiunt, hoc sacramento in fine confirmantur, ut ipse dicit.
RA2
Ad secundum dicendum, quod sicut ad species sensibiles aliorum sacramentorum se habet virtus quae interius
inest, quae sanctificationem acquirit, ex qua sacramentum efficit, secundum Hugonem, ita in hoc sacramento se
habet ipsum corpus Christi, quod per consecrationem sub speciebus illis fit. Unde sicut in aliis sacramentis
materiale elementum non est causa virtutis quae in ipso est, neque alicujus spiritualis effectus in homine, nisi
mediante virtute, secundum quod ex elemento et virtute quasi unum efficitur; ita in hoc sacramento species non
sunt causa corporis Christi, neque alicujus effectus in anima spiritualis, nisi mediante corpore Christi vero,
secundum quod ex speciebus et corpore Christi fit unum sacramentum. Utrum autem species illae secundum se
habeant aliquem effectum corporalem, sicut aqua corporaliter abluit in baptismo, etiam non mediante spirituali
virtute, infra dicetur.
RA3
Ad tertium dicendum, quod omne sacramentum est visibile; non tamen oportet quod quidquid est in sacramento,
sit visibile. Videtur enim species visibilis aquae in baptismo, sed non videtur virtus spiritualis, quae secretius
operatur salutem; et similiter hic videntur species, sed non videtur verum corpus Christi. Vel dicendum, quod est
visibile non in se, sed in speciebus quae ipsum tegunt; sicut et substantia aliorum corporum videtur mediante
colore.
RA4

1480

