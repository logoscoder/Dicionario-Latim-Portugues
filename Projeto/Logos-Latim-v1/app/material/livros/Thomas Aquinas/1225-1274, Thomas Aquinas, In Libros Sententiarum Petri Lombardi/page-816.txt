dicitur: et sic se habet potestas Dei ad omnem potestatem creatam; sic etiam se habet potestas imperatoris ad
potestatem proconsulis; sic etiam se habet potestas Papae ad omnem spiritualem potestatem in ecclesia: quia ab
ipso Papa gradus dignitatum diversi in ecclesia et disponuntur et ordinantur; unde ejus potestas est quoddam
ecclesiae fundamentum, ut patet Matth. 16. Et ideo in omnibus magis tenemur obedire Papae quam episcopis vel
archiepiscopis, vel monachus abbati, absque ulla distinctione. Potest iterum potestas superior et inferior ita se
habere, quod ambae oriantur ex una quadam suprema potestate, quae unam alteri subdit secundum quod vult; et
tunc una non est superior altera nisi in his quibus una supponitur alii a suprema potestate; et in illis tantum est
magis obediendum superiori quam inferiori: et hoc modo se habent potestates et episcopi et archiepiscopi
descendentes a Papae potestate.
Ad primum ergo dicendum, quod non est inconveniens patrem esse superiorem in rebus familiaribus, et ducem
in rebus bellicis; sed ei qui in omnibus superior est, scilicet Deo, simpliciter est magis obediendum, et ei qui
vices Dei gerit plenarie.
Ad secundum dicendum, quod in illis in quibus magis obediendum est episcopo quam archiepiscopo;
archiepiscopus non est superior episcopo, sed tantum in casibus determinatis a jure, in quibus ab episcopo
recurritur ad archiepiscopum.
Ad tertium dicendum, quod monachus magis tenetur obedire abbati quam episcopo in illis quae ad statuta
regulae pertinent; in his autem quae ad disciplinam ecclesiasticam pertinent, magis tenetur episcopo: quia in his
abbas est episcopo suppositus.
Ad quartum dicendum, quod potestas spiritualis et saecularis, utraque deducitur a potestate divina; et ideo
intantum saecularis potestas est sub spirituali, inquantum est ei a Deo supposita, scilicet in his quae ad salutem
animae pertinent; et ideo in his magis est obediendum potestati spirituali quam saeculari. In his autem quae ad
bonum civile pertinent, est magis obediendum potestati saeculari quam spirituali, secundum illud Matth. 22, 21:
reddite quae sunt caesaris caesari. Nisi forte potestati spirituali etiam saecularis potestas conjungatur, sicut in
Papa, qui utriusque potestatis apicem tenet, scilicet spiritualis et saecularis, hoc illo disponente qui est sacerdos
et rex in aeternum, secundum ordinem melchisedech, rex regum, et Dominus dominantium, cujus potestas non
auferetur et regnum non corrumpetur in saecula saeculorum. Amen.

|*IN_III_SENTENTIARUM
MAGISTRI PETRI LOMBARDI
|+P Prooemium
Ad locum unde exeunt, flumina revertuntur ut iterum fluant. Eccle. 1, 7.
Ex verbis istis duo possumus accipere, in quibus hujus tertii libri materia comprehenditur, scilicet divinae
incarnationis mysterium, et ejus copiosum fructum. Mysterium incarnationis insinuatur in fluminum reversione,
cum dicitur: ad locum unde exeunt flumina revertuntur. Sed incarnationis fructus ostenditur in iterato fluxu, cum
dicitur: ut iterum fluant. Flumina ista sunt naturales bonitates quas Deus creaturis influit, ut esse, vivere,
intelligere, et hujusmodi: de quibus fluminibus potest intelligi quod dicitur Isaiae 41, 18: aperiam in supremis
montium flumina. Montes enim supremi sunt nobilissimae creaturae, in quibus praedicta flumina aperiri
dicuntur, quia in eis et copiosissime recipiuntur, et sine imperfectione ostenduntur.
Sed locus unde ista flumina exeunt, est ipse Deus, de quo potest intelligi quod dicitur isa. 53, 21: locus fluviorum
rivi latissimi et patentes; ac si diceret: in loco ortus fluviorum rivi naturalium bonitatum eminenter inveniuntur;
unde dicit: latissimi, quantum ad perfectionem divinae bonitatis, secundum omnia attributa; et patentes, quantum
ad communicationem indeficientem; quia ejus bonitas, ex qua omnia fluunt, nec exhauriri nec concludi potest.
Ista flumina in aliis creaturis inveniuntur distincta; sed in homine inveniuntur quodammodo aggregata: homo
enim est quasi orizon et confinium spiritualis et corporalis naturae, ut quasi medium inter utrasque, bonitates
participet et corporales et spirituales; unde et omnis creaturae nomine homo intelligitur Marc. Ult. Ubi dicitur:
praedicate evangelium omni creaturae; ut beatus Gregorius exponit: et ideo quando humana natura per
incarnationis mysterium Deo conjuncta est, omnia flumina naturalium bonitatum ad suum principium reflexa
redierunt, ut possit dici quod legitur Josue 4, 17: reversae sunt aquae in alveum suum, et fluebant sicut ante
consueverant; unde et hic sequitur: ut iterum fluant: in quo notatur incarnationis fructus: ipse enim Deus, qui
naturalia bona influxerat, reversis quodammodo omnibus per assumptionem humanae naturae in ipsum, non jam
Deus tantummodo, sed Deus et homo hominibus fluenta gratiarum abundanter influxit: quia de plenitudine ejus
omnes accepimus, gratiam pro gratia: joan. 1, 16. Et de isto influxu legitur Eccli. 39, 27: benedictio illius quasi
fluvius inundabit. Et sic patet materia tertii libri: in cujus prima parte agitur de incarnatione, in secunda de
virtutibus et donis nobis per Christum collatis.

816

