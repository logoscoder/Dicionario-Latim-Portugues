Praeterea, sicut se habet personale peccatum ad actum personae; ita se habet peccatum naturae ad actum naturae.
Sed peccatum personale, idest actuale, ex actu personae causatur. Ergo et peccatum naturae, scilicet originale, ex
actu naturae in nobis efficitur. Sed actus naturae est actus generationis, per quem ipsa natura speciei salvatur.
Ergo per actum generationis peccatum originale in nos transit.
CO
Respondeo dicendum, quod in progressu originalis talis ordo servatur quod persona naturam infecit per actum
peccati; et naturae infectio in personam secundario transivit, quae a persona peccante propagatur: quod qualiter
sit, videndum est. Sicut enim prius dictum est, hoc Deus humanae naturae in sui principio supra conditionem
suorum principiorum contulerat, ut esset in ratione rectitudo quaedam originalis justitiae quam sine aliqua
resistentia inferioribus viribus imprimere posset; et quia hoc gratis collatum fuerat, ideo juste per ingratitudinem
inobedientiae subtractum est; unde factum est ut primo homine peccante, natura humana quae in ipso erat, sibi
ipsi relinqueretur, ut consisteret secundum conditionem suorum principiorum; et per modum istum ex actu
personae peccantis in ipsam naturam defectus transivit.
Et quia natura deficiens ab eo quod gratis impensum erat non potest causare hoc quod supra naturam collatum
erat, cum nihil agat ultra suam speciem; ideo sequitur quod ille qui generatur ab habente naturam hoc modo
deficientem, naturam in simili defectu suscipiat: quia actus personae secundum conditionem suae naturae
procedit, et ultra non se extendit. Inde est quod defectus in ipsam personam generatam redundat. Sed ratio culpae
inde venit, quia illud quod collatum fuit gratis Adae, scilicet originalis justitia, non fuit sibi collatum
personaliter, sed inquantum talem naturam habebat, ut omnes scilicet in quibus talis ab eo accepta natura
inveniretur, tali dono potirentur; et ideo cum propagatione carnis etiam illa originalis justitia propagata fuisset. In
potestate ergo naturae erat ut talis justitia semper in ea conservaretur: sed per voluntatem personae existentis in
natura factum est ut hoc perderetur; et ideo hic defectus comparatus ad naturam, rationem culpae habet in
omnibus in quibus invenitur communis natura accepta a persona peccante: et quia per originem carnis defectus
iste naturali generatione traducitur simul cum natura; ideo etiam et culpa originalis per originem carnis traduci
dicitur: et quia per voluntatem personae ratio culpae ad naturam transit, ideo dicitur persona naturam infecisse.
Quia vero in personis aliis est originale peccatum a prima persona generantis, non est ratio culpae ex ipsis, cum
non propria voluntate peccatum tale incurrant; sed inquantum talem naturam cum ratione culpae recipiunt. Inde
est quod secundo natura personam inficere dicitur: inde etiam est quod ista infectio ex inordinata voluntate primi
parentis, in ipso quidem primo parente fuit dupliciter: scilicet per modum peccati actualis, inquantum eam per
propriam voluntatem contraxit; et etiam ulterius per modum peccati naturalis, inquantum natura in eo infecta est;
in sequentibus autem non est nisi peccatum naturale.
RA1
Ad primum ergo dicendum, quod quamvis natura absolute considerata immobilis sit, tamen secundum esse suum
considerata, oportet quod ad variationem personae varietur per accidens: constat enim quod deficiente hoc
homine, deficit humana natura quae in ipso est; et ita etiam peccatum personale Adae in naturam humanam
transivit, secundum quod in ipso esse habebat; ipso enim peccante privatus est his quae sibi ratione naturae suae
gratis concessa erant: et eo privato, etiam natura privata fuit ut in ipso erat, et per consequens in aliis qui ab ipso
naturam accepturi erant.
RA2
Ad secundum dicendum, quod semen non est actu subjectum culpae, sed virtute tantum; hoc modo enim se habet
semen ad peccatum originale sicut ad naturam humanam; unde sicut in semine non est natura humana nisi in
virtute; ita etiam nec originalis culpa: quia per virtutem quae est in semine, generatio ad naturam humanam
terminatur infectam originali peccato.
RA3
Ad tertium dicendum, quod libido tribus modis dicitur. Uno modo secundum quod consistit in actu voluntatis,
illicite et inordinate aliquid desiderantis; et hoc modo libido est actuale peccatum.
Alio modo dicitur libido quae consistit magis in delectatione sensualitatis, et praecipue in actu generativae, ubi
superexcedit delectatio; et sic est quiddam ex peccato derelictum, non quia sine peccato non esset delectatio, sed
quia inordinata non esset, quod nomen libidinis importat. Tertio modo potest sumi libido quasi habitualiter pro
illa inordinatione virium nimia, ex qua est in nobis pronitas ad inordinate concupiscendum. A prima igitur
libidine mens cujuslibet justi generantis liberatur, cum contingat actum matrimonialem sine omni culpa et
mortali et veniali exerceri; unde constat quod non intelligitur illa libido transmittere originale peccatum in
prolem; nec iterum illa quae est inordinata delectatio sensualitatis: etsi enim per miraculum a tali inordinatione
delectationis coitus aliquorum purgaretur, nihilominus eorum nati peccatum originale contraherent. Unde patet
quod libido tertio modo dicta, intelligitur esse peccati originalis causa: omne enim generans generat sibi simile in
natura; unde cum haec sit conditio naturae humanae justitia originali destitutae, ut talis inordinatio virium
animae in ea existat, constat quod etiam talis conditio in prole remanebit.
Et si fervor coitus inveniatur dici causa originalis peccati, hoc non propter se dicitur, sed inquantum est signum
ejus quod est sui causa; quia ex inordinatione virium inordinata delectatio in coitu procedit, quasi signum, et
effectus causam suam indicans.
689

