Ad tertium dicendum, quod non solum excedit alios homines secundum quod Deus, sed secundum quod
pleniorem gratiam creatam omnibus aliis habet.
Articulus 2B
AG1
Ulterius. Videtur quod sit eadem gratia capitis, et gratia singularis ipsius. Quia eadem scientia est qua quis est
sciens, et alios docens; et secundum Philosophum, eadem per essentiam est virtus qua quis in se perfectus est, et
justitia legalis qua perficitur in ordine ad bonum commune. Ergo similiter eodem habitu Christus fuit in seipso
perfectus, et in alios perfectionem influens.
AG2
Praeterea, gratia est vita animae. Sed unius subjecti est una vita. Ergo et gratia una: et sic idem quod prius.
AG3
Praeterea, sicut caput comparatur ad alia membra, ita alia membra ad caput. Sed non distinguitur in membris
Christi gratia per quam perficiuntur in se, a gratia secundum quam sunt membra. Ergo nec in Christo debet
distingui gratia per quam est caput, a gratia singulari ipsius secundum quam perficitur in se.
AG4
Sed contra, sicut per Adam intravit peccatum in mundum; ita per Christum gratia et justitia; Rom. 5. Sed in
Adam distinguitur aliud peccatum actuale, quod est singulare ipsius, aliud originale quod transfudit in posteros.
Ergo in Christo debet alia et alia gratia distingui.
AG5
Praeterea, ad diversos actus diversi habitus ordinantur. Sed alius actus est bene operari, et alius influere. Ergo et
alius habitus gratiae; et sic idem quod prius.
CO
Ad secundam quaestionem patet solutio ex dictis.
RA1
Et similiter ad duo prima argumenta, quae procedunt de unitate secundum essentiam.
RA3
Ad tertium dicendum, quod quamvis gratia membri habeat diversas operationes, non tamen ex hoc quod est
membrum, requiritur aliqua abundantior plenitudo; et ideo non distinguitur gratia membri a gratia singulari.
RA4
Ad quartum dicendum, quod peccatum actuale Adae fuit causa originalis in ipso et in aliis: et iterum duo illa
peccata non sunt respectu ejusdem; sed unum est per se naturae, alterum est per se personae, ut in 2 Lib., dist. 31,
qu. 1, art. 1, dictum est. Non sic autem est in proposito: quia neutra gratia est causa alterius, et utraque respicit
personam Christi mediante humana natura; et ideo non oportet quod differant per essentiam.
RA5
Ad quintum dicendum, quod secundum illos actus cuilibet meruit, et etiam in alios influxit: quia merendo pro
aliis satisfecit, et aliis gratiam meruit, secundum quod caput nostrum dicitur.
Articulus 2C
AG1
Ulterius. Videtur quod gratia singularis personae praecedat gratiam unionis. Quia gratia singularis personae facit
ad congruitatem unionis. Sed anima, quae facit ad congruitatem unionis corporis, prius intelligitur uniri corpori
quam ipsa unita ad invicem intelligantur uniri divinae personae.
Ergo similiter prius etiam secundum intellectum est gratia singularis in natura humana quam gratia unionis.
AG2
Item, videtur quod sit prius gratia capitis. Quia prius consideratur aliquid in se perfectum quam alteri
perfectionem largiens. Sed gratia singularis est qua in se perfectus est; gratia autem capitis secundum quam
perfectionem alteri largitur. Ergo gratia singularis est prior quam gratia capitis.
AG3
Item, videtur quod gratia unionis sit prior quam gratia capitis. Quia ex hoc est caput quod justificat. Sed per
fidem incarnationis justificat, ut supra dictum est. Ergo incarnatio praecedit gratiam capitis.
AG4
Sed contra, gratia capitis operata est ante incarnationem; non autem gratia unionis, nec gratia singularis
personae. Ergo gratia capitis est prior illis duabus.
AG5
Quam gratia singularis. Quia ex hoc quod fuit unigenitus a patre, fuit plenus gratia et veritate.
Sed unigenitus a patre fuit per gratiam unionis.
Ergo gratiam singularis personae habuit per gratiam unionis; et sic illa est prior.
CO

980

