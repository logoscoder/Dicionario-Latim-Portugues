Ad primum ergo dicendum, quod in hoc sacramento non geritur aliquid a ministro quod sit de essentia
sacramenti, sicut erat in baptismo; unde oportet quod verba significent illud tantum quod divina virtute geritur.
Omne autem faciens causat ipsam factionem in hoc quod factum est; nec oportet esse assimilationem factionis ad
facientem, sed facti ad facientem, quia ad hoc est intentio facientis. Sicut autem in operibus artis et naturae
requiritur inter faciens et factum similitudo secundum formam naturalem et artificialem; ita in causis
sacramentalibus requiritur assimilatio vel repraesentatio per modum significationis; unde verba prolata in hoc
sacramento non deberent signare ipsam factionem vel transubstantiationem ut in fieri, sed ut in factum esse; unde
haec non esset conveniens forma hujus sacramenti: hoc fit corpus meum: quia per hoc non significatur aliquid
esse vel non esse; et similiter nec haec: hoc mutetur, vel transubstantietur in corpus meum: quia non significatur
esse vel non esse hoc, quod est principaliter intentum in hoc sacramento. Vel dicendum, quod alia verba signant
agere et pati, et ita motum aliquem, et quia in transubstantiatione non est motus aliquis, cum non sit subjectum
commune, nec mutatio, quia terminus transubstantiationis est praeexistens actu; ideo per nullum verbum congrue
potuit tradi forma sacramenti hujus, nisi per verbum substantivum.
RA2
Ad secundum dicendum, quod minister non habet actum exteriorem in consecratione, in qua consistit essentia
hujus sacramenti; quamvis habeat actum exteriorem in dispensatione, quae consequitur ad sacramentum; et ideo
actus ministri in forma quae est de essentia sacramenti, poni non debuit.
Articulus 1D
AG1
Ulterius. Videtur quod singulae partes inconvenienter ponantur. Hoc enim pronomen hoc demonstrativum est.
Aut ergo importat demonstrationem ut conceptam, aut ut exercitam. Si ut conceptam, sic sumitur ut res quaedam,
et non ut habens ordinem ad rem aliam, ut si diceretur: hoc pronomen hoc. Sed sanctificatio sacramenti non fit
nisi per hoc quod verba formae ordinantur ad materiam ex intentione proferentis. Ergo secundum hoc non posset
verbis praedictis fieri consecratio aliqua corporis Christi. Si autem importat demonstrationem ut exercitam; aut
facit demonstrationem ad intellectum, aut ad sensum. Si ad intellectum, ut sit sensus: hoc, idest significatum per
hoc, est corpus meum, tunc iterum significatio verborum non refertur ad hanc materiam panis. Sed sacramenta
significando efficiunt; et de formis sacramentorum Augustinus dicit: accedit verbum ad elementum, et fit
sacramentum. Ergo adhuc per verba praedicta non fit transubstantiatio. Si autem facit demonstrationem ad
sensum, ergo demonstrabit substantiam contentam sub illis speciebus sensibilibus. Sed illa substantia est panis,
de quo non potest dici quod sit corpus Christi. Ergo non erit vera haec locutio: hoc est corpus meum.
AG2
Praeterea, quod transit in aliquid, non est illud: quia omnis motus et factio est ex incontingenti, ut dicit
Philosophus in 1 phys..
Sed verum est dicere quod haec substantia demonstrata fit corpus Christi vel transit in corpus Christi. Ergo non
vere dicitur: hoc est corpus meum.
AG3
Praeterea, signatum debet respondere signo.
Sed panis est corpus homogeneum. Ergo significatio ejus est respectu alicujus partis homogeneae corporis
Christi. Non nisi carnis: quia de ipsa dicit Dominus, joan. 6, 55: caro mea vere est cibus.
Ergo potius dici debuit: haec est caro mea, quam hoc est corpus meum.
AG4
Praeterea, sicut dictum est, oportet quod hoc pronomen hoc faciat demonstrationem exercitam, ad hoc quod fiat
consecratio corporis Christi ex hac materia. Sed non potest hoc esse, nisi quando demonstratio profertur ex
persona loquentis: quia si proferretur a recitante verba alterius, non faceret demonstrationem ad istam materiam,
sed quasi materialiter sumerentur. Ergo oportet quod verba praedicta proferantur quasi ex persona sacerdotis ea
enuntiantis. Sed panis non convertitur in corpus Christi. Ergo deberet dicere: hoc est corpus Christi; et non: hoc
est corpus meum: quia hoc posset esse erroris materia.
CO
Ad quartam quaestionem dicendum, quod, sicut dictum est, verba formae transubstantiationem in suo termino
signare debent, non secundum quod consideratur ut in fieri. Esse autem est terminus transubstantiationis, cujus
extrema vel termini sunt duae substantiae; et ideo in verbis formae signantur duo termini transubstantiationis, et
ipsa transubstantiatio prout est in suo termino per verbum essendi. In termino autem transubstantiationis
substantia quae erat terminus a quo, non manet quantum ad naturam speciei, sed solum quantum ad accidentia,
quibus ejus individuatio cognoscebatur; sed substantia quae est terminus ad quem, in termino transubstantiationis
continetur in sacramento integre, et quo ad naturam speciei, et quo ad accidentia propria; et ideo ex parte termini
a quo, non ponitur illud quod significaret naturam speciei, sed pronomen demonstrativum, quod signat
individuationem per accidentia, prout cadunt sub sensu: ex parte autem termini ad quem, ponitur nomen
designans naturam speciei, et pronomen non demonstrativum hujus substantiae prout est sub sacramento, sed
prout est Christi in propria specie visibilis, quia sic verba formae pronuntiavit.
1492

