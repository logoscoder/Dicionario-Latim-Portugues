secundum naturam, et quandoque etiam secundum tempus; eo quod actuum humanorum, qui sunt in poenitentia
materiales, non est totum esse simul, sed succedunt sibi invicem: sed quandoque plures eorum, quorum unus est
altero prior per naturam, sunt simul tempore.
RA1
Ad primum ergo dicendum, quod partes poenitentiae non respondent illis peccati partibus singula singulis
secundum veritatem: quia pro quolibet illorum peccatorum oportet esse poenitentiae tres partes: sed per
adaptationem quamdam, considerata similitudine medicinae ad morbum quantum ad idem instrumentum.
Quidam enim dicunt, quod in quolibet peccato est invenire illa tria: quia est os interius et exterius; et actus
interior et exterior; et sic etiam ista tria erunt partes subjectivae peccati. Sed patet hoc non esse secundum
intentionem litterae, quae de ore exteriori et opere loquitur.
RA2
Ad secundum dicendum, quod in partibus successivorum ex qualibet parte potest concludi totum; sicut: hora
tertia est, ergo dies; non tamen totum de una parte praedicatur: non enim dicimus, quod hora sit dies: sed tamen
de omnibus partibus simul acceptis aliquo modo invenitur praedicari totum, licet improprie; et sic etiam de
qualibet parte poenitentiae poenitentia concluditur, eo quod poenitentia non habet totum esse suum simul; non
tamen totum de partibus praedicatur neque divisim neque conjunctim, proprie loquendo.
RA3
Ad tertium dicendum, quod illud quod est materiale in poenitentia, est actus nostri; et quia actus non habent esse
permanens, ideo nec poenitentia; et sic objectio ex falso procedit.
Articulus 1D
AG1
Ulterius. Videtur quod sint partes etiam poenitentiae virtutis. Sicut enim dicitur in 10 ethic., ad perfectionem
virtutis moralis requiritur actus interior et exterior. Sed poenitentia est virtus moralis, cum sit pars justitiae. Ergo
de perfectione ejus est contritio interior, et confessio, et satisfactio exterior; et sic sunt partes ejus sicut
poenitentiae sacramenti.
AG2
Praeterea, satisfactio est actus alicujus virtutis, nec alterius quam poenitentiae; et similiter de aliis. Ergo sunt
partes poenitentiae virtutis, non solum sacramenti.
AG3
Praeterea, justitia exigit ut per quae quis peccat, per haec puniatur. Sed haec tria quae assignantur poenitentiae
partes, sunt quaedam poenae respondentes illis quibus peccamus. Ergo ad perfectionem justitiae exiguntur. Sed
nonnisi quantum ad partem illam quae poenitentia dicitur. Ergo sunt partes poenitentiae virtutis.
SC1
Sed contra, actus non est pars habitus. Sed poenitentia virtus est habitus; haec autem tria sunt actus quidam. Ergo
non sunt partes poenitentiae virtutis.
SC2
Praeterea, subjectum virtutis est mens, secundum Augustinum; sed confessio non est in mente sicut in subjecto,
similiter nec satisfactio. Ergo non sunt poenitentiae virtutis partes.
CO
Ad quartam quaestionem dicendum, quod ab eo quod sequitur rem, non accidit aliqua compositio in re, quia
componentia sunt priora compositis; unde cum actus nostri sint posteriores virtutibus a quibus eliciuntur; diversi
actus, qui secundum ordinem a virtute aliqua progrediuntur, non faciunt compositionem aliquam in virtute: et
ideo praedicta tria non sunt partes poenitentiae virtutis, sed poenitentiae sacramenti: quia ipsi actus sunt quasi
materia sacramenti, et penes divisionem materiae partes rei sumuntur quandoque.
RA1
Ad primum ergo dicendum, quod actus exteriores requiruntur ad perfectionem secundam virtutum Moralium;
partes autem integrales oportet quod sint de perfectione prima.
RA2
Ad secundum dicendum, quod quamvis tria praedicta sint actus poenitentiae virtutis, non tamen sequitur quod
sint partes ejus: quia in quolibet dictorum actuum inveniuntur omnes circumstantiae quibus integratur medium
virtutis.
RA3
Ad tertium dicendum, quod ad poenitentiam virtutem requiruntur ista tria, sed non ut actus, ut dictum est.
|a2 Articulus 2: Utrum poenitentia ante baptismum debeat poni pars poenitentiae.
Articulus 2A
AG1

1691

