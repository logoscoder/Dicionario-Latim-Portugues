magis aggravatur, vel ex una circumstantia magis actum deformante; unde multa alia peccata simpliciter graviora
sunt primo peccato Adae, tum quia ex majori contemptu, tum quia ex sua specie majorem turpitudinem habent;
sed quo ad hanc circumstantiam, quod sola exteriori tentatione pulsatus cecidit, gravius est illis peccatis, ad quae
etiam interior tentatio impellit. Unde patet responsio ad primum.
Ad secundum dicendum, quod hoc est per accidens, quod tale nocumentum naturae humanae intulit, quia scilicet
fuit primum peccatum quod naturam humanam vitiavit, et ordinem animae ad Deum interrupit in illo ex quo
omnes homines per coitum generati, naturam humanam traxerunt. Quodcumque autem aliud peccatum fuisset
hoc modo primum, etiam similem effectum habuisset, sive fuisset peccatum operis, sive voluntatis; quamvis
quidam aliter dicant, dicentes, si Adam alio modo peccasset, non incurrisse eum necessitatem moriendi: quia
haec poena illi tantum culpae videtur ordinata esse a Deo, cum dicit, Gen. 2, 17: quacumque die comederis ex
eo, morte morieris.
Sed in hoc ostenditur, etiam si alia peccata commisisset, quod similem poenam sustinuisset, quasi a minori.
Gravius est enim praeceptum praeterire naturalis legis, quo prohibetur illud quod in se est malum, quam
praeterire praeceptum disciplinae, quo prohibetur quod non est malum, nisi quia prohibitum.
Si vero quaeritur, an illud peccatum primis parentibus fuerit dimissum; dicimus eos per poenitentiam veniam
consecutos. Videtur quod primi parentes pro peccato non satisfecerint: quia cum bonum sit potentius quam
malum, ut probat dionysius, si peccato proprio totum genus humanum primi parentes interfecerunt, multo fortius
satisfactione propria maculam quam induxerant, abstersissent, si satisfecissent. Sed dicendum est, quod primum
peccatum interrumpere potuit rectum ordinem humanae rationis in Deum, ratione cujus inducta est necessitas ut
interrumperetur ordo corporis ad animam per mortem, et sic vitium personae in naturam potuit redundare: sed
ejus poenitentia non potuit facere ut ordo ille non fuisset interruptus: quia quod factum est pro infecto haberi non
potest. Unde non potuit restituere quod peccatum abstulerat quantum ad naturam, sed solum quantum ad
personam, quae a reatu actuali purgatur per poenitentiam: non enim potest natura in statum altiorem revocari nisi
per id quod naturam totam excedit; et ideo oportuit ad curationem naturae ut esset Deus et homo qui naturam
perfecte curaret. Sed hoc ad tertium librum magis pertinet.
Si homo in ea juste vixerit, non continuo meretur eam mortem non perpeti. Hoc ideo contingit, quia quamvis per
justitiam hominis purgetur infectio originalis culpae, secundum hoc quod ex natura in personam redundat, non
tamen purgatur quantum ad ipsam naturam absolute; et ideo poenae quae ipsi naturae debentur, non remittuntur,
quamdiu in tali natura infectio maneat; etiamsi centies moreretur homo, et in pristinum statum resurgeret: semper
enim manente infectione naturae, manet obligatio ad poenam.

|+d34.q1 Distinctio 34, Quaestio 1
|a0 Prologus
Postquam determinavit de peccato originali, quod a primis parentibus in posteros transit per carnis originem; hic
incipit determinare de actuali, quod a parentibus in posteros transit per imitationem operis; et dividitur in partes
duas: in prima determinat de peccato actuali quantum ad rationem mali; in secunda determinat de eo ex parte
actus, in quo deformitas fundatur, per quam malum dicitur esse actuale peccatum, dist. 35, ibi: post hoc
videndum est quid sit peccatum. Prima dividitur in duas: in prima determinat de malo, veritatem ostendens; in
secunda excludit quamdam objectionem, ibi: ad hoc autem quod dictum est, malum esse quod bonum est,
quidam sic opponunt.
Circa primum tria facit: primo dicit de quo intendit; secundo prosequitur suum propositum, ibi: causa et origo
primi peccati res bona extitit; tertio epilogat quae dicta sunt, ibi: ex his aperitur quod primo et secundo supra
investigando diximus. Prima dividitur in duas: in prima inquirit causam mali; in secunda subjectum ejus, ibi:
ostensa origine mali, superest videre in qua re sit malum.
Circa primum duo facit: primo ostendit primam causam propriam mali culpae, quae extra genus mali est;
secundo ostendit causam proximam, quae est quasi univoca in eodem genere, ibi: mala autem voluntas illa
Angeli et hominis causa est etiam malorum subsequentium.
Ostensa origine mali, superest videre in qua re sit malum. Hic inquirit subjectum mali: et primo ostendit quod
subjectum mali est bonum; secundo ex hoc inducit quamdam conclusionem, ibi: ex quo colligitur nihil aliud
significari cum dicitur homo malus, nisi bonum malum; tertio ostendit, in hoc regulam artis dialecticae fallere,
ibi: ideoque in his contrariis quae bona et mala vocantur, illa dialecticorum regula deficit qua dicunt nulli rei duo
simul inesse contraria.
Hic quinque quaeruntur: 1 an malum sit; 2 quid est malum; 3 si bonum est causa mali; 4 si malum est in bono
sicut in subjecto; 5 si per malum totum bonum corrumpitur.
|a1 Articulus 1: Utrum malum sit.
AG1
712

