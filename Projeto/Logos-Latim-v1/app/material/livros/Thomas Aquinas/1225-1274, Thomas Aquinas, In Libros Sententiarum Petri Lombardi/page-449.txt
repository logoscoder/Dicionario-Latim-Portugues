Praeterea, peccatum non potest esse in natura aliqua nisi habente possibilitatem, quae consequitur eam secundum
quod ex nihilo est. Sed superior Angelus quanto Deo, qui est actus purus, vicinior fuit, tanto minus de possibili
habuit. Ergo videtur quod peccatum in eo minime locum habere potuit.
SC1
Sed contra est quod dicitur Ezech. 31, 8: omne lignum Paradisi Dei non est assimilatum illi neque pulchritudini
ejus. Sed per lignum Paradisi significantur Angeli. Ergo videtur quod Angelo peccanti, ad quem verba praedicta
referuntur, nullus Angelorum aequari potuit.
SC2
Praeterea, Gregorius dicit in littera, quod in aliorum comparatione ceteris clarior fuit. Sed ordo claritatis est
secundum gradum naturae. Ergo peccans Angelus ceteris altior fuit.
CO
Respondeo dicendum, quod hanc quaestionem Augustinus movet, 1 super Gen. Ad litteram, et indeterminatam
relinquit, eo quod de his quae pertinent ad Angelos, pauca voluit asserendo tradere. Sed postmodum Gregorius
expresse determinat, quod fuit altior ceteris, non solum peccantibus sed etiam stantibus, cui consentit communis
sententia: quae quidem probabilis est tum propter multas auctoritates quae hoc figurative exprimere videntur:
tum etiam ex hoc quod non est probabile creatoris aequalitatem aliquo modo illum spiritum appetiisse qui etiam
alteri creaturae subjectus erat. Unde oportet quod ille qui hoc appetiit, ceteris fuerit altior.
RA1
Ad primum ergo dicendum, quod dona inferiorum ordinum, quibus nominantur, sunt etiam in superioribus
ordinibus eminenter; unde superior ordo nomine inferioris nominari potest; et ideo dico, quod Angelus ille non
dicitur cherub quia de ordine cherubim fuerit, sed magis de ordine seraphim.
Dicitur autem cherub ad exprimendum qualitatem culpae: quia enim per elationis vitium cecidit, ideo a scientia
nominatur, quam nomen cherub designat; de qua dicit apostolus, 1 corinth. 8, 1: scientia inflat.
RA2
Ad secundum dicendum, quod secundum quosdam, Damascenus loquitur recitando opinionem quorundam, et
non veritatem asserendo. Vel dicendum, quod quamvis inferiorum ordinum sit praeferri terrestribus secundum
hoc quod operationes immediate exequuntur, tamen etiam illi qui sunt superiores, terrestribus praesunt in hoc
quod inferiores illuminant, et eorum actus dirigunt.
RA3
Ad tertium dicendum, quod divina ordinatio de nulla creatura frustrari potest: quia etiam si deficiat ab uno
ordine, relabitur in alium ordinem, ut in 1 Lib. Dictum est.
RA4
Ad quartum dicendum, quod Angeli non agunt secundum necessitatem naturae: et ideo ille in quo est minor
dispositio ad peccatum, potest plus peccare; et ideo peccatum etiam primi Angeli ceteris gravius fuit, inquantum
in eo minus fuit flexibilitas ad peccandum.
|a2 Articulus 2: Utrum peccatum primi Angeli fuerit occasio peccandi aliis.
AG1
Ad secundum sic proceditur. Videtur quod peccatum primi Angeli non fuerit occasio peccandi aliis. Illud enim
quod est deformatum, non potest occasionaliter movere ad suam imitationem. Sed statim ut Angelus peccavit,
deformatus est. Ergo non movit alios ad suam imitationem.
AG2
Praeterea, non videtur quod aliis occasionem peccandi daret nisi trahendo eos ad consensum sui desiderii, quod
fuit ut ceteris creaturis, sicut Deus, praeferretur. Sed in hoc alii non videntur consensisse: quia ut sancti dicunt,
per superbiam peccaverunt: dignius autem est superiori subesse, idest Deo, quam inferioribus, idest Angelis; et
illud quod est dignius secundum aestimationem, ad minus est magis a superbiente desideratum.
Ergo videtur quod supremus aliis non persuaserit casum.
AG3
Praeterea, inter alias causas una assignatur reparationis hominis, quia per alium cecidit ut sic congrue per alium
resurgeret. Sed inferiorum Angelorum casus non est reparabilis. Ergo videtur quod non ad suggestionem
superioris Angeli ceciderunt.
AG4
Praeterea, sicut mali per aversionem ceciderunt, ita et boni per conversionem confirmati sunt. Sed non ponitur in
bonis Angelis unus causa conversionis alterius. Ergo videtur quod nec ponendum sit in malis unum esse causam
ruinae alterius.
SC1
Sed contra, Apoc. 12, dicitur, quod draco de caelo cadens, secum traxit tertiam partem stellarum.
Sed trahere pertinet ad causam aliquo modo moventem. Ergo videtur quod primus Angelus alios ad peccandum
commoverit.
SC2
449

