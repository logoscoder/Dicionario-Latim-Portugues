hanc similitudinem dicitur etiam timor in spiritualibus, dum motus voluntatis ab aliquo resilit, et in seipso
consistit.
RA1
Ad primum igitur dicendum, quod desiderium ponitur ibi large pro appetitu, qui communis est irascibili et
concupiscibili.
RA2
Et per hoc patet solutio ad secundum.
RA3
Ad tertium dicendum, quod etiam in fuga est appetitus fugiendi, qui hic desiderium dicitur.
RA4
Ad quartum dicendum, quod in spiritualibus est contractio per similitudinem, ut dictum est in corp. Art..
Articulus 1B
AG1
Ulterius. Videtur quod Magister hic male distinguat timoris partes. Quia secundum Philosophum, si unum
oppositorum dicitur multipliciter, et reliquum. Sed timor et spes sunt opposita. Cum igitur spes non dicatur
multipliciter, nec timor distingui debet.
AG2
Praeterea, passiones et actus et habitus diversificantur secundum objecta. Sed idem est objectum timoris
mundani, servilis, et initialis, scilicet poena. Ergo videtur quod non debeant ad invicem distingui.
AG3
Praeterea, perfectum et imperfectum circa amorem non diversificant caritatem. Sed timor initialis et castus non
differunt nisi secundum perfectum et imperfectum. Ergo non debent distingui ad invicem.
AG4
Sed contra, videtur quod debuerit plures partes timoris assignare. Timor enim ex concupiscentiis causatur. Sed
concupiscentia carnis contra concupiscentiam oculorum, quae est concupiscentia mundi, dividitur 1 joan. 22.
Ergo mundanus timor, quo timemus mundi bona perdere, debet distingui contra timorem carnis quo timemus
carnis pericula pati.
AG5
Praeterea, Magister ponit in fine lectionis timorem quemdam naturalem, qui differt, secundum ipsum, ab
omnibus aliis. Ergo videtur quod insufficienter assignet tantum quatuor timores.
AG6
Praeterea, Damascenus 2 Lib., assignat plures differentias, scilicet segnitiem, erubescentiam, verecundiam,
admirationem, stuporem, agoniam. Ergo videtur quod haec divisio quae hic ponitur, sit insufficiens.
CO
Ad secundam quaestionem dicendum, quod timor hic distinguitur secundum ordinem timentis ad Deum, cui per
unum timorem magis appropinquat vel distat, quam per alium. Cum enim timor in fuga mali consistat; malum
autem est poenae et culpae; erit timor quidam qui consistit in fuga mali culpae tantum, per quam homo a Deo
separatur, scilicet timor castus vel filialis; alius autem qui consistit in fuga mali poenae.
Poena autem est duplex. Una pro cujus vitatione peccatum quandoque committitur, sicut sunt temporales poenae;
et hanc poenam refugit timor mundanus vel humanus. Alia est pro cujus vitatione nunquam fit peccatum, sed
magis vitatur, sicut poena quae erit post hanc vitam; et hanc poenam fugit timor servilis. Alius autem timor est
qui fugit utrumque malum, poenae scilicet et culpae, scilicet initialis, qui habet oculum ad utrumque; et ideo est
medius inter servilem et castum.
RA1
Ad primum igitur dicendum, quod malum contingit multifariam; bonum autem uno modo, secundum dionysium,
et Philosophum; et ideo spes quae respicit bonum, non ita dividitur sicut timor qui respicit malum.
RA2
Ad secundum dicendum, quod non eadem poena est quam respicit timor mundanus et servilis, ut ex dictis patet.
Servilis vero et initialis eamdem poenam respiciunt; sed servilis tamquam principale objectum, initialis autem
non, sed magis malum culpae; unde magis se tenet cum casto timore quam cum servili.
RA3
Ad tertium dicendum, quod timor initialis distinguitur a casto, non secundum quod imperfecte se habet ad id
quod perfecte se habet castus timor; sed quia se habet etiam ad aliud objectum, quamvis ex consequenti, ut
dictum est.
RA4
Ad quartum dicendum, quod timor mundanus secundum speciem naturae ab humano distinguitur; sed in eodem
gradu ponuntur secundum propinquitatem ad meritum et demeritum, secundum quod hic timores distinguuntur.
RA5

1274

