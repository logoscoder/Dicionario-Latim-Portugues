Ad tertium sic proceditur. Videtur quod in anima separata remaneant potentiae sensitivae. Augustinus enim, in
libro de spiritu et anima, sic dicit: recedit anima a corpore secum trahens omnia, sensum scilicet, et
imaginationem, et rationem, et intellectum, intelligentiam, concupiscibilitatem, et irascibilitatem.
Sed sensus et imaginatio, et vis irascibilis et concupiscibilis sunt vires sensitivae. Ergo et in anima separata vires
sensitivae remanent.
AG2
Praeterea, Augustinus dicit in libro de eccles. Dogmatibus: solum hominem credimus habere animam
substantivam; quae exuta corpore vivit, et sensus suos atque ingenia vivaciter tenet. Ergo anima exuta corpore
habet potentias sensitivas.
AG3
Praeterea, potentiae animae vel essentialiter ei insunt, ut quidam dicunt, vel ad minus sunt naturales proprietates
ipsius. Sed illud quod essentialiter inest alicui, non potest ab eo separari, neque subjectum aliquod deseritur a
proprietatibus naturalibus. Ergo impossibile est quod anima separata a corpore aliquas potentias amittat.
AG4
Praeterea, non est totum integrum cui aliqua partium deest. Sed potentiae animae dicuntur partes ipsius. Si ergo
aliquas potentias anima post mortem amittit; non erit anima integra post mortem; quod est inconveniens.
AG5
Praeterea, potentiae animae magis comparantur ad meritum quam etiam corpus; cum corpus sit solum
instrumentum actus, potentiae vero principia agendi. Sed necesse est ut corpus simul praemietur cum anima
propter hoc quod cooperabatur in merito. Ergo multo fortius est necesse quod potentiae animae simul
praemientur cum ipsa: ergo anima separata eas non amittit.
AG6
Praeterea, si anima, cum separatur a corpore, potentiam sensitivam amittit, oportet quod illa potentia in nihilum
cedat: non enim potest dici quod in materiam aliquam resolvatur, cum non habeat materiam partem sui. Sed illud
quod omnino in nihilum cedit, non reiteratur idem numero, ut supra dictum est. Ergo anima non habebit in
resurrectione eamdem numero potentiam sensitivam.
Sed secundum Philosophum, sicut se habet anima ad corpus, ita se habent potentiae ad partes corporis, ut visus
ad oculum.
Si autem non esset eadem anima quae redibit ad corpus, non esset idem homo. Ergo eadem ratione nec esset
idem oculus numero, si non habet eamdem numero potentiam visivam; et simili ratione nec aliqua alia pars
numero eadem resurgeret, et per consequens nec totus homo idem numero erit.
Ergo non potest esse quod anima separata potentias sensitivas amittat.
AG7
Praeterea, si potentiae sensitivae corrumperentur corrupto corpore, oporteret quod debilitato corpore
debilitarentur. Hoc autem non contingit: quia, ut dicitur in 1 de anima: si senex accipiat oculum juvenis, videbit
utique sicut et juvenis. Ergo nec corrupto corpore potentiae sensitivae corrumpentur.
SC1
Sed contra, Augustinus in Lib. De Eccl. Dogmatibus dicit: duabus substantiis constat homo: anima tantum, et
carne; anima cum ratione sua, et carne cum sensibus suis. Potentiae ergo sensitivae ad carnem pertinent. Ergo
corrupta carne, in anima non manent potentiae sensitivae.
SC2
Praeterea, Philosophus in 12 met., de separatione animae loquens sic dicit: si autem aliquid remanet, in postremo
quaerendum est de hoc: in quibusdam enim non est impossibile. Verbi gratia, si anima est talis dispositionis, non
tota, sed intellectus (tota enim foret impossibile), quaerendum de hoc. Ex hoc videtur quod anima tota a corpore
non separetur, sed solum potentiae intellectivae, non enim sensitivae vel vegetativae.
SC3
Praeterea, in 2 de anima, Philosophus dicit de intellectu loquens: hoc solum contingit separari, ut perpetuum a
corruptibili; reliquae autem partes animae manifestum est ex his quod non separabiles sunt, ut quidam dicunt.
Ergo potentiae sensitivae non manent in anima separata.
CO
Respondeo dicendum ad primam quaestionem, quod circa hoc est multiplex opinio.
Quidam enim aestimantes potentias omnes esse in anima ad modum quo color est in corpore, dicunt, quod anima
a corpore separata omnes suas potentias secum trahit. Si enim aliqua ei deesset, oporteret animam transmutatam
esse secundum naturales proprietates, quae subjecto manente non possunt variari. Sed dicta aestimatio falsa est.
Cum enim potentia sit secundum quam potentes dicimur agere vel pati; ejusdem autem sit agere et posse agere;
oportet quod ejusdem sit potentia, sicut subjecti, quod est agens vel patiens. Unde Philosophus, in principio de
somno et vigil., dicit, quod cujus est potentia, ejus est actio. Videmus autem manifeste quasdam operationes,
quarum potentiae animae sunt principia, non esse animae, proprie loquendo, sed conjuncti, quia non explentur
nisi mediante corpore, ut videre, audire, et hujusmodi; unde oportet quod istae potentiae sint conjuncti sicut
subjecti, animae autem sicut principii influentis, sicut forma est principium proprietatum compositi.
2112

