Ergo in tali casu liceret et in una specie tantum conficere.
SC1
Sed contra, sacramentum eucharistiae a Christo initium sumpsit. Sed Christus discipulis duo in coena dedit,
scilicet panem et vinum. Ergo debent esse materia hujus sacramenti.
SC2
Usui sacramenti. Sed manducatio, quae est usus hujus sacramenti, ut supra, dist. 9, qu. 1, art. 1, dictum est,
requirit cibum et potum. Ergo hujus sacramenti materia debet esse duplex, una quae competat in cibum, et alia
quae competat in potum.
CO
Respondeo dicendum ad primam quaestionem, quod materia sacramenti debet competere et significationi
sacramenti et usui; et utroque modo exigitur duplex materia in hoc sacramento.
Usus enim hujus sacramenti est manducatio, quae ad sui integritatem et cibum et potum exigit; et ideo hujus
sacramenti debet esse duplex materia; una quae in cibum sumitur, et alia quae in potum. Significatio autem
sacramenti est duplex. Una secundum quod repraesentat praeteritum; et sic in hoc sacramento significatur passio
Christi, in qua separatus fuit ejus sanguis a corpore; et ideo separatim in hoc sacramento offerri debet signum
corporis et signum sanguinis, duplici materia existente. Alia significatio sacramenti est de effectu per
sacramentum inducendo, quia sacramenta efficiunt quod figurant; et sic, cum hoc sacramentum ad salutem
corporis et animae sumatur, oportet quod sub specie panis ad significandam salutem corporis, et sub specie vini
ad significandam salutem animae hoc sacramentum perficiatur, ut in littera Magister dicit.
RA1
Ad primum ergo dicendum, quod simplicitas per se non est causa nobilitatis; sed perfectio; unde ubi perfecta
bonitas in uno simplici invenitur, simplex est nobilius quam compositum; quando autem e contrario simplex est
imperfectum, compositum vero perfectum, tunc compositum est nobilius quam simplex, sicut homo est nobilior
terra; et ideo hoc sacramentum quamvis sit magis compositum ratione materiae, est tamen nobilius, quia est
magis perfectum. Quod autem ad perfectionem ejus haec compositio exigatur, patet ex dictis.
RA2
Ad secundum dicendum, quod quamvis totus Christus sit sub specie panis secundum rei veritatem, non tamen est
ibi ex VI sacramenti nisi corpus ejus, ut ex dictis patet, et secundum quod venit in usum fidelium.
RA3
Ad tertium dicendum, quod populo non datur sanguis propter periculum: quia una gutta sanguinis citius laberetur
quam aliqua particula corporis; unde ministris altaris secundum consuetudinem aliquorum datur participatio
sanguinis, de quibus praesumitur quod in talibus magis sint cauti. In lege autem veteri de libaminibus nihil
habebant offerentes, sed soli sacerdotes; per quae significabatur potus hujus sacramenti: de sacrificiis autem
habebant, quibus significabatur cibus hujus sacramenti.
RA4
Ad quartum dicendum, quod quamvis consecratio panis non dependeat a consecratione vini, quod quidam
posuerunt, ut supra, dist. 8, qu. 2, art. 4, quaestiunc. 1, dictum est, tamen potius deberet desistere qui non haberet
utrumque quam conficere praeter morem ecclesiae in una tantum specie; quamvis etiam si in una tantum specie
consecraret, consecratum esset. Peccaret autem graviter: nisi post consecrationem corporis ante consecrationem
sanguinis occideretur, vel alias praeter culpam suam impediretur.
Articulus 1B
AG1
Ulterius. Videtur quod non debeat esse materia hujus sacramenti panis et vinum. Sacramenta enim legis
mosaicae propinquiora fuerunt sacramentis legis novae quam sacramenta legis naturae.
Sed in lege mosaica secundum modum sacramenti manducabantur carnes animalium. Ergo hoc magis debet esse
materia hujus sacramenti quam panis et vinum, quae sumebantur in lege naturae per modum sacramenti.
AG2
Praeterea, materia sacramenti debet competere usui sacramenti et significationi. Sed expressius significaret caro
animalis alicujus carnem Christi quam panis: quia majorem habet convenientiam ad ipsam, et iterum magis
reficit. Ergo magis debet caro esse materia hujus sacramenti quam panis.
AG3
Praeterea, sacramenta infirmis ministrari debent, quia medicinae sunt. Sed vinum non datur infirmis. Ergo non
debet esse materia hujus sacramenti.
AG4
Praeterea, illud sacramentum non solum praefiguratum fuit in oblatione melchisedech, qui obtulit panem et
vinum, ut dicitur genes. 14, sed etiam in favo mellis, quem sumpsit jonathas, ut dicitur 1 Reg. 14. Ergo etiam
mel deberet esse materia hujus sacramenti, et praecipue propter suavitatem.
AG5

1548

