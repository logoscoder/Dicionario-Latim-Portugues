Hoc autem non potest intelligi quantum ad tempus judicii, quia tunc erunt omnes vivi. Ergo oportet quod
referatur haec distinctio ad tempus praecedens; et ita non omnes ante judicium morientur.
AG2
Praeterea, naturale et commune desiderium non potest esse vacuum et inane quin in aliquibus expleatur. Sed
secundum apostolum, 2 corinth. 5, hoc est commune desiderium quod nolumus expoliari, sed supervestiri. Ergo
aliqui erunt qui nunquam expoliabuntur corpore per mortem, sed supervestientur gloria resurrectionis.
AG3
Praeterea, Augustinus in ench., dicit, quod quatuor ultimae petitiones orationis dominicae ad praesentem vitam
pertinent, quarum una est: dimitte nobis debita nostra. Ergo ecclesia petit in hac vita sibi omnia debita relaxari.
Sed ecclesiae oratio non potest esse cassa quin exaudiatur.
Joan. 16, 23: quidquid petieritis patrem in nomine meo, dabit vobis. Ergo ecclesia in aliquo hujus vitae tempore
omnium debitorum remissionem consequetur. Sed unum de debitis quo pro peccato primi parentis astringimur,
est quod nascimur in originali peccato. Ergo aliquando hoc ecclesiae Deus praestabit, quod homines sine peccato
originali nascentur. Sed mors est poena originalis peccati. Ergo aliqui homines erunt circa finem mundi qui non
morientur; et sic idem quod prius.
AG4
Praeterea, via compendiosior est semper sapienti magis eligenda. Sed compendiosior via est quod homines qui
vivi inveniuntur, in impassibilitatem resurrectionis transferantur, quam quod prius moriantur, et postea resurgant
a morte in immortalitatem.
Ergo Deus, qui est summe sapiens, hanc viam elegit in illis qui vivi invenientur; et sic idem quod prius.
SC1
Sed contra, 1 corinth. 15, 36: semen quod seminas, non vivificatur, nisi prius moriatur; et loquitur sub
similitudine seminis de resurrectione corporum.
Ergo corpora a morte resurgent.
SC2
Praeterea, 1 corinth. 15, 22: sicut in Adam omnes moriuntur, ita in Christo omnes vivificabuntur.
Sed in Christo vivificabuntur. Ergo in Adam omnes morientur; et sic resurrectio omnium erit a morte.
CO
Respondeo dicendum ad primam quaestionem, quod super hac quaestione varie loquuntur sancti, ut in littera
patet; tamen haec est securior et communior opinio, quod omnes morientur, et a morte resurgent; et hoc propter
tria. Et primo, quia magis concordat divinae justitiae, quae humanam naturam pro peccato primi parentis
damnavit, ut omnes qui per actum naturae ab eo originem ducerent, infectionem originalis peccati contraherent,
et per consequens mortis debitores essent. Secundo, quia magis concordat divinae Scripturae, quae omnium
futuram resurrectionem praedicit; resurrectio autem proprie non est nisi ejus quod cecidit, et dissolutum est, ut
Damascenus dicit.
Tertio, quia magis concordat ordini naturae, in quo invenimus quod illud quod corruptum et vitiatum est, in suam
novitatem non reducitur nisi corruptione mediante; sicut acetum non fit vinum nisi aceto corrupto, et in humorem
vitis transeunte. Unde cum natura humana in defectum necessitatis moriendi devenerit, non erit reditus ad
immortalitatem nisi morte mediante.
Convenit etiam ordini naturae propter aliam rationem: quia, ut in 8 phys. Dicitur, motus caeli est ut vita quaedam
natura existentibus omnibus, sicut etiam motus cordis totius corporis quaedam vita est; unde sicut cessante motu
cordis, omnia membra mortificantur; ita cessante motu caeli, non potest aliquid vivum remanere in illa vita quae
ex influentia illius motus conservabatur.
Talis autem est vita quam nunc degimus; unde oportet quod ex hac vita discedant qui post motum caeli
quiescentem victuri sunt.
RA1
Ad primum ergo dicendum, quod distinctio illa mortuorum et vivorum non est referenda ad ipsum judicii
tempus, nec ad totum tempus praeteritum; quia omnes judicandi aliquo tempore fuerunt vivi, et aliquo tempore
mortui; sed ad illud tempus determinatum quod immediate judicium praecedet, quando scilicet judicii signa
incipient apparere.
RA2
Ad secundum dicendum, quod perfectum sanctorum desiderium non potest esse vanum; sed nihil prohibet
desiderium conditionatum eorum esse vanum; et tale est desiderium quo nolumus expoliari sed supervestiri,
scilicet si possibile sit; et hoc desiderium a quibusdam velleitas dicitur.
RA3
Ad tertium dicendum, quod hoc est erroneum dicere, quod aliquis sine peccato originali concipiatur praeter
Christum; quia ille qui sine peccato originali conciperetur, non indigeret redemptione quae facta est per
Christum; et sic Christus non esset omnium hominum redemptor. Nec potest dici, quod non hac redemptione
indiguerunt, quia praestitum fuit eis ut sine peccato conciperentur; quia illa gratia facta est parentibus, ut in eis
vitium naturae sanaretur, quo manente, sine originali peccato generare non possent; vel ipsi naturae quae sanata
2063

