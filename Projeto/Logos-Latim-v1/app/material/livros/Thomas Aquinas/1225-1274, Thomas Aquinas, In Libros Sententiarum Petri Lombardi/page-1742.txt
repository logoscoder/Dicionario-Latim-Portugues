quae ordinantur contra culpam cum qua salus esse non potest, sunt de necessitate salutis; et ideo sicut baptismus,
quo deletur originale, est de necessitate salutis; ita et poenitentiae sacramentum.
Sicut autem aliquis per hoc quod baptismum petit, se ministris ecclesiae subjicit, ad quos pertinet dispensatio
sacramenti; ita etiam per hoc quod fatetur peccatum suum, se ministro ecclesiae subjicit, ut per sacramentum
poenitentiae ab eo dispensatum remissionem consequatur; qui congruum remedium adhibere non potest, nisi
peccatum cognoscat, quod fit per confessionem peccantis; et ideo confessio est de necessitate salutis ejus qui in
peccatum actuale mortale cecidit.
RA1
Ad primum ergo dicendum, quod gratiae infusio sufficit ad culpae remissionem: sed post culpam remissam
adhuc est peccator debitor poenae temporalis.
Sed ad gratiae infusionem consequendam ordinata sunt gratiae sacramenta, ante quorum susceptionem vel actu
vel proposito aliquis gratiam non consequitur, sicut in baptismo patet; et similiter est de confessione; et ulterius
per confessionem, erubescentiam, et vim clavium, quibus se confitens subjicit, et satisfactionem injunctam quam
sacerdos moderatur secundum qualitatem criminum sibi per confessionem innotescentium, poena temporalis
expiatur. Sed tamen ex hoc quod operatur confessio ad poenae remissionem, non habet quod sit de necessitate
salutis: quia poena ista est temporalis, ad quam post culpae remissionem aliquis ligatus remanet; unde sine hoc
quod in praesenti vita expiatur, esset via salutis; sed habet quod sit de necessitate salutis ex hoc quod ad
remissionem culpae modo praedicto operatur.
RA2
Ad secundum dicendum, quod etsi non legatur illorum confessio, potuit tamen fieri. Multa enim sunt facta quae
non sunt scripta; et praeterea Christus habet potestatem excellentiae in sacramentis; unde sine his quae ad
sacramentum pertinent, potest rem sacramenti conferre.
RA3
Ad tertium dicendum, quod peccatum quod ex altero contractum est, scilicet originale, potest omnino ab
extrinseco remedium habere, ut in parvulis patet; sed peccatum actuale, quod ex seipso quisque commisit, non
potest expiari nisi aliquid cooperetur ille qui peccavit. Sed tamen non sufficit ad peccatum expiandum ex seipso,
sicut sufficienter peccatum commisit: eo quod peccatum ex parte conversionis est finitum, ex qua parte peccator
in ipsum inducitur; sed ex parte aversionis habet infinitatem, ex qua parte oportet quod peccati remissio incipiat:
quia quod est ultimum in generatione, est primum in resolutione, ut dicitur in 3 ethic.; et ideo oportet quod etiam
peccatum actuale ex alio medicinam habeat.
RA4
Ad quartum dicendum, quod satisfactio non sufficeret ad expiandum poenam peccati ex quantitate poenae quae
in satisfactione imponitur: sed sufficit inquantum est pars sacramenti, virtutem sacramentalem habens; et ideo
oportet quod per dispensatores sacramentorum imponatur; et ideo necessaria est confessio.
Articulus 1B
AG1
Ulterius. Videtur quod sit de jure naturali.
Adam enim et cain non tenebantur nisi ad praecepta legis naturae. Sed reprehenduntur de hoc quod peccatum
suum non sunt confessi. Ergo confessio peccati est de lege naturali.
AG2
Praeterea, praecepta illa quae manent in lege veteri et nova, sunt de jure naturali. Sed confessio fuit in lege
veteri; unde dicitur Isai. 43, 26: narra, si quid habes, ut justificeris. Ergo est de lege naturali.
AG3
Praeterea, job non erat subjectus nisi legi naturali. Sed ipse peccata confitebatur, ut patet per hoc quod ipse de se
dicit: si abscondi ut homo peccatum meum. Ergo est de lege naturali.
SC1
Sed contra, Isidorus dicit, quod jus naturale est idem apud omnes. Sed confessio non est eodem modo apud
omnes. Ergo non est de jure naturali.
SC2
Praeterea, confessio fit ei qui habet claves. Sed claves ecclesiae non sunt de naturalis juris institutione.
Ergo nec confessio.
CO
Ad secundam quaestionem dicendum, quod sicut in 1 dist., quaest. 1, art. 2, quaestiunc. 3, in corp., dictum est,
sacramenta sunt quaedam fidei protestationes; unde oportet ea fidei esse proportionata.
Fides autem est supra cognitionem rationis naturalis; unde etiam sacramenta sunt supra rationis naturalis
dictamina. Et quia jus naturale est quod non opinio genuit, sed innata quaedam vis inseruit, ut tullius dicit; ideo
sacramenta non sunt de jure naturali, sed de jure divino, quod est supranaturale; et quandoque etiam naturale
dicitur, secundum quod cuilibet rei illud est naturale quod ei a suo creatore imponitur: tamen proprie naturalia
dicuntur quae ex principiis naturae causantur; supra naturam autem quae ipse Deus sibi reservat sine naturae
1742

