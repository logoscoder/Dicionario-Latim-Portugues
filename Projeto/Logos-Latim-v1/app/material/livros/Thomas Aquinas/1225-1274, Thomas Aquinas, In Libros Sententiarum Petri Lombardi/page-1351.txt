Unde sicut non sequitur: sanitas sanat; ergo medicinae non sunt necessariae; ita nec haec: gratia sanat; ergo
sacramenta non sunt necessaria: sed magis posset contrarium concludi.
RA2
Ad secundum dicendum, quod per eadem contrario modo fit virtus et corrumpitur, ut in 2 ethic..
Unde sicut corruptio virtutis facta est in homine per hoc quod se sub sensibilibus rebus humiliavit propter ipsa
sensibilia; ita reparatio virtutis convenienter fit per hoc quod homo sub eis humiliatur propter Dei reverentiam; et
sic contraria contrariis curantur: quia contraria debent accipi circa idem.
RA3
Ad tertium dicendum, quod remanentibus in sensibilibus praedictus modus tradendi spiritualia est occulti erroris
occasio; a quibus etiam congruum est sancta occultare, ut dionysius dicit.
Sed eis qui instruuntur ex sensibilibus in spiritualem intellectum consurgere, est valde congruus: quia est
conformis naturali cognitioni, qua ex sensibilibus cognitionem intellectus accipit.
RA4
Ad quartum dicendum, quod corporalis exercitatio secundum se accepta ad modicum utilis est in comparatione
ad pietatem, ut ibi apostolus intendit; sed si ei pietas adjungatur, sicut fit in sacramentis, quae ad religionis
pietatem pertinent, est valde utilis.
Articulus 2B
AG1
Ulterius. Videtur quod etiam ante peccatum homo eis indiguisset. Homo enim etiam ante peccatum gratia
indigebat, ut in 2 Lib., dist. 24, art. 4 ad 2, dictum est. Sed sacramenta sunt instituta ad gratiae collationem. Ergo
homo eis in statu innocentiae indiguisset.
AG2
Praeterea, dionysius assignat hanc causam institutionis hujusmodi sensibilium figurarum in sacramentis: quia per
hujusmodi sensibiles figuras materiale nostrum melius reducitur ad spiritualia, propter connaturalitatem
cognitionis nostrae ad sensibilia. Sed homo in statu innocentiae materialis erat, et ex sensibilibus cognitionem
accipiens, propter quod etiam in Paradiso dicitur positus ad operandum, ut naturales vires rerum experiretur.
Ergo et hunc indiguit hujusmodi sacramentis.
AG3
Praeterea, matrimonium sacramentum quoddam est. Hoc autem in Paradiso fuit institutum in statu innocentiae,
ut patet Gen. 2. Ergo in statu innocentiae homo sacramentis indiguisset.
SC1
Sed contra, Matth. 9, 12: non opus est sanis medico, nec etiam medicina. Sed Hugo de sancto victore dicit, quod
sacramenta sunt vasa medicinalia. Ergo non erant in statu innocentiae necessaria, cum morbus non erat.
SC2
Praeterea, sacramenta virtutem sortiuntur ex passione Christi: unde et de latere ipsius in cruce pendentis fluxisse
dicuntur. Sed si homo non peccasset, Christi passio non fuisset. Ergo nec sacramenta.
CO
Ad secundam quaestionem dicendum, quod utilitas sacramentorum est eruditio et curatio.
Quantum autem ad curationem omnibus patet quod non erant necessaria sacramenta in statu innocentiae, cum
tunc morbus non esset. Sed quidam dicunt, quod erant necessaria quantum ad eruditionem: quia homo in statu
etiam illo sensibilibus utebatur, et ita ex sensibilibus spiritualia significari congruebat. Sed hoc non videtur
conveniens: quia significatio fit ad acquirendum cognitionem de eo quod significatur. Quamvis autem in primo
statu sensibilia cognosceret, et in eis etiam spiritualium similitudines inspiceret, non tamen ex sensibilibus
spiritualium cognitionem accepit, sed magis ex influentia divini luminis; et ideo sacramentis ad eruditionem non
indigebat. Et hoc etiam in littera Magister videtur significare: quia refert hoc quod de eruditione dicit, ad
defectum cognitionis qui est in statu peccati. Et ideo dicendum est cum aliis, quod in statu innocentiae
sacramenta non fuissent necessaria.
RA1
Ad primum ergo dicendum, quod sacramenta non sunt instituta ad gratiam conferendam, nisi prout gratia est
sanans formaliter morbum peccati; et sic in statu innocentiae homo gratia non indigebat.
RA2
Ad secundum dicendum, quod in statu innocentiae superiores partes hominis omnino inferioribus dominabantur;
et ideo quamvis homo haberet sensus, et materialis esset, non tamen intellectus ex sensibilibus cognitionem
accipiebat, sed ex influentia divini luminis habebat. Sed quia experientia etiam eorum quae prius sciebamus,
delectabilis est, ideo operabatur ad experiendum naturae vires, non ut ex hoc habitum scientiae acciperet, sed ut
ex visione experimentali eorum quae sciebat, delectaretur.
RA3
Ad tertium dicendum, quod matrimonium non fuisset in statu innocentiae in remedium, sed in officium. Et quia
sacramenta remedia sunt, ideo proprie loquendo, non fuisset sacramentum, nisi forte inquantum rem sacram
1351

