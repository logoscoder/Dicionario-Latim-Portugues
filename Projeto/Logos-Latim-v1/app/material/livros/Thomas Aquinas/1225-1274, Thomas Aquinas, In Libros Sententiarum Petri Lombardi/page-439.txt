Sed contra, de ratione beatitudinis est status confirmatio; unde boetius dicit: quid me felicem toties jactastis
amici? qui cecidit stabili non erat ille gradu.
Sed Angeli in principio suae creationis non fuerunt confirmati omnes, quod quorumdam casus ostendit: nec
etiam quidam aliis non confirmatis: quia culpam non potuit praecedere distinctio in carentia beneficiorum quae a
Deo conferebantur.
Ergo videtur quod non fuerunt creati beati in principio suae creationis.
SC2
Praeterea, simul boni Angeli effecti sunt beati et mali Angeli miseri. Ergo videtur, cum mali Angeli in principio
suae creationis non fuerint miseri, sicut nec peccatores, quod nec boni in principio suae creationis beati fuerunt.
CO
Respondeo dicendum, quod beatitudo, sive felicitas, est in perfectissima operatione habentis rationem et
intellectum. Intellectus autem perfectissima operatio est in contemplatione altissimi intelligibilis, quod Deus est.
Unde tam Dei quam Angeli, quam etiam hominis ultima felicitas et beatitudo, Dei contemplatio est, non solum
secundum sanctos, sed etiam secundum Philosophos.
Hanc autem operationem non est possibile aequaliter in omnibus inveniri; unde beatitudo uniuscujusque
consistit, inquantum hanc operationem attingit secundum modum suae perfectionis; et ideo diversimode
invenitur in Deo et in Angelo et in homine secundum eorum naturalia consideratis.
Ipse enim Deus seipsum per essentiam suam videt et non per aliquam sui similitudinem. Intellectus autem
Angeli naturali cognitione ipsum videt per similitudinem ejus acquisitam in ipso; unde in lib.
De causis dicitur, quod intelligentia scit quod est supra se, inquantum est creata ab eo; unde similitudinem divini
esse participat secundum modum suum. Sed intellectus humanus non pervenit ad hanc visionem naturali
cognitione nisi per similitudinem a creaturis receptam, inquantum per ea quae facta sunt, invisibilia cognoscit, ut
dicitur Rom. 1. Et differt haec triplex visio, ut sensibiliter loquamur; sicut oculus videt lucem existentem in
pupilla, non per aliquam speciem ejus; et haec est similis visioni qua Deus videt se.
Sed visio qua Angelus videt Deum, est similis visioni qua aliquis videt hominem per similitudinem immediate ab
ipso receptam. Sed visio intellectus humani qua Deum videt, similis est illi visioni qua aliquis hominem videt
intuendo speculum, in quo hominis imago resultat: et propter hoc dicimur in speculo videre, 1 corinth. 13: et in
hac beatitudine visionis divinae, quae naturaliter Angelis debetur, Angeli creati sunt; et haec est perfectio eorum
secundum tempus illud. Sed est alia perfectio, in quam per naturam suam non possunt devenire, cujus tamen
capaces sunt: ut scilicet ipsum Deum in essentia sua videant, non per aliquam similitudinem receptam, ut eorum
beatitudo divinae beatitudini sit conformis; et in hac beatitudine creati non sunt, sed ad eam, aliis cadentibus,
pervenerunt.
RA1
Ad primum ergo dicendum, quod Augustinus nominat beatitudinem illam visionem Dei naturalem; per quam
tamen non erant beati simpliciter, cum majoris perfectionis capaces essent secundum quid, scilicet secundum
tempus illud: sicut et Philosophus, dicit aliquos in hac vita beatos, non simpliciter sed ut homines.
RA2
Ad secundum dicendum, quod viderunt verbum per similitudinem verbi in eis impressam; non tamen in hoc est
ultima eorum beatitudo, ut dictum est.
RA3
Ad tertium dicendum, quod non proprie dicitur illa cognitio specularis, sicut homo non dicitur videre in speculo
illud cujus similitudo in oculo suo relinquitur, nisi ipse oculus speculum diceretur in quo species rei resultat. Nec
tamen est visio beata, ut dictum est.
RA4
Ad quartum dicendum, quod virtutis cognoscitivae est una conversio in speciem rei et in rem ipsam; unde ex hoc
quod aliquis per speciem rei quam apud se habet, rem illam cognoscit, non dicitur conferre; sed ex eo quod ex
similitudine unius rei aliam rem accipit; et ita patet quod non oportet intellectum Angeli ponere collativum et
inquisitivum.
|a2 Articulus 2: Utrum Angeli praesciverint suam miseriam vel beatitudinem.
AG1
Ad secundum sic proceditur. Videtur, quod Angeli suam miseriam vel beatitudinem praesciverunt.
Sicut enim Angeli ita et hominis miseria est per peccatum. Sed homini suum peccatum quandoque praenuntiatur,
sicut Dominus Petro futurum peccatum praedixit, ut legitur Matth. 26. Ergo videtur quod etiam Angelis suum
casum praenuntiare debuerit.
AG2
Praeterea, bernardus de gradibus humilitatis, dicit, quod diabolus praevidit se super malos principatum
habiturum, propter hoc in latere Aquilonis solium suum ponere volebat; ut dicitur Isai. 14. Sed non est factus
princeps malorum, nisi per peccatum. Ergo videtur quod peccatum suum praesciverit.
AG3
439

