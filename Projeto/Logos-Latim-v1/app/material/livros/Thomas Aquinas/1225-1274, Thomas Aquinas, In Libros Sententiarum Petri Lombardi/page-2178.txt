Corpus autem mixtum in seipso habet causam suae corruptionis, scilicet operationem contrariorum; et ideo
corpus simplex etsi sit corruptibile secundum partem, est tamen incorruptibile secundum totum; quod de mixto
dici non potest. Et quia incorruptio est de perfectione gloriae, perfectio corporis simplicis magis convenit
perfectioni gloriae quam perfectio corporis mixti, nisi etiam corpus mixtum in se habeat aliquod incorruptionis
principium, sicut corpus humanum, cujus forma est incorruptibilis. Nihilominus tamen quamvis aliquo modo
corpus mixtum sit nobilius quam simplex, nobilius tamen esse habet corpus simplex secundum se existens in
mixto: quia in mixto sunt corpora simplicia quodammodo in potentia, in seipsis autem existentia sunt in ultima
sui perfectione.
Articulus 1B
AG1
Ulterius. Videtur quod haec purgatio non sit futura per ignem. Ignis enim, cum sit pars mundi, purgatione
indiget, sicut et aliae partes. Sed non debet idem esse purgans et purgatum. Ergo videtur quod ignis non purgabit.
AG2
Praeterea, sicut ignis habet virtutem purgativam, ita et aqua. Cum ergo non omnia sint purgabilia per ignem, sed
quaedam necesse sit aqua purgari, sicut etiam vetus lex distinguit; videtur quod ignis non purget, ad minus
universaliter.
AG3
Praeterea, purgatio ad hoc videtur pertinere ut partes mundi ab invicem segregatae puriores reddantur. Sed
segregatio partium mundi ab invicem in mundi initio sola divina virtute facta est, quia ex hoc opus distinctionis
determinatur; unde et Anaxagoras segregationem posuit actum intellectus moventis omnia. Ergo videtur quod in
fine mundi purgatio fiat immediate a Deo, et non per ignem.
SC1
Sed contra est quod in Psal. 49, 3, dicitur: ignis in conspectu ejus exardescet, et in circuitu tempestas valida; et
postea sequitur de judicio: advocavit caelum desursum, et terram discernere populum suum. Ergo videtur quod
ultima purgatio mundi sit futura per ignem.
SC2
Praeterea, 2 Petr., ult., 12, dicitur: caeli ardentes solventur, et elementa ignis ardore tabescent.
Ergo purgatio illa per ignem fiet.
CO
Ad secundam quaestionem dicendum, quod illa mundi purgatio, ut dictum est, removebit a mundo
imperfectionem ex culpa relictam et impuritatem commixtionis, et erit dispositio ad gloriae perfectionem; et ideo
quantum ad haec tria convenientissime fiet per ignem. Primo, quia ignis, cum sit nobilissimum elementorum,
habet naturales proprietates similiores proprietatibus gloriae, ut maxime patet de luce. Secundo, quia ignis non
ita recipit commixtionem extranei propter efficaciam virtutis activae, sicut alia elementa. Tertio, quia sphaera
ignis est remota a nostra habitatione, nec ita communis est nobis usus ignis sicut terrae et aquae et aeris, unde
non ita inficitur; et praeter hoc habet maximam efficaciam ad purgandum et ad dividendum subtiliando.
RA1
Ad primum ergo dicendum, quod ignis non venit in usum nostrum prout est in materia propria (sic enim remotus
est a nobis), sed solum prout est in materia aliena; et quo ad hoc poterit per ignem in sua puritate existentem
purgari ipse mundus quantum ad hoc quod habet de extraneo adjunctum.
RA2
Ad secundum dicendum, quod prima purgatio mundi, quae facta est per diluvium, non respiciebat nisi
infectionem peccati. Praecipue autem tunc regnabat peccatum concupiscentiae; et ideo convenienter per
contrarium purgatio fuit facta, scilicet per aquam. Sed secunda purgatio respicit et infectionem culpae et
commixtionis impuritatem; et quantum ad utrumque convenit magis quod fiat per ignem quam per aquam. Aqua
enim non habet vim disgregandi, sed magis aggregandi; unde per aquam naturalis impuritas elementorum tolli
non posset, sicut per ignem. Similiter etiam circa finem regnabit vitium tepiditatis, quasi mundo jam senescente:
quia, ut dicitur Matth. 24, 12, tunc refrigescet caritas multorum; unde tunc convenienter purgatio per ignem fiet.
Nec est aliquid quod per ignem purgari non possit quodammodo; sed quaedam sunt quae sine sui corruptione per
ignem non possunt purgari, sicut panni, et vasa lignea, et hujusmodi; et talia lex praecepit purgari per aquam;
quae tamen omnia finaliter per ignem corrumpentur.
RA3
Ad tertium dicendum, quod per opus distinctionis sunt rebus diversae formae collatae, quibus ad invicem
distinguuntur; et ideo fieri non potuit nisi per eum qui est auctor naturae: sed per finalem purgationem
deducentur res ad puritatem in qua conditae fuerunt; et ideo in hoc poterit natura creata exhibere ministerium
creatori; et propter hoc ministerium creaturae committitur, quia hoc ad ejus nobilitatem cedit.
Articulus 1C
AG1
2178

