sicut species: vel quia res illa non habet quidditatem aliam nisi suum esse; et propter hoc Deus non est in genere
substantiae sicut species, ut ipse Avicenna dicit: vel quia res illa non habet esse absolutum, ut ens per se dici
possit; et propter hoc materia prima et formae materiales non sunt in genere substantiae sicut species, sed solum
sicut principia. Anima autem rationalis habet esse absolutum, non dependens a materia; quod est aliud a sua
quidditate, sicut etiam de Angelis dictum est: et ideo relinquitur quod sit in genere substantiae sicut species, et
etiam sicut principium, inquantum est forma hujus corporis: et inde venit ista distinctio, quod formarum
quaedam sunt formae materiales, quae non sunt species substantiae; quaedam vero sunt formae et substantiae,
sicut animae rationales.
Secunda opinio est eorum qui dicunt, animam et Angelum unius speciei esse: quod nullo modo potest esse, si ab
anima et Angelo compositio formae et materiae removeatur, ut supra de Angelis dictum est.
Et ideo tertia opinio communior est, cui assentiendum videtur, quod anima et Angelus specie differunt.
Quibus autem differentiis specificis distinguantur, diversimode assignatur. Quidam enim assignant eas specie
distingui, per hoc quod est unibile corpori et non unibile. Alii vero per hoc quod est rationale et intellectuale
esse. Tertio secundum hoc quod est habere intellectum possibilem respectu superiorum tantum; quod convenit
Angelo; qui a superiori, scilicet Deo vel Angelo, illuminationem recipit: et secundum hoc quod est habere
intellectum possibilem respectu superiorum et inferiorum, quod convenit animae humanae, quae etiam a
superioribus illuminatur, et a phantasmatibus cognitionem recipit. Quarto secundum hoc quod est habere
vertibilitatem immutabilem, quod Angelo convenit, eo quod immutabiliter adhaereat bono vel malo ad quod se
semel per electionem convertit; vel habere mutabilem vertibilitatem, quod homini convenit, qui de bono in
malum converti potest, et e contrario. Quinto secundum virtutem interpretativam: quia, secundum Damascenum,
Angelus interpretatur vel loquitur quibusdam nutibus et signis intellectualibus sine vocis expressione, ut infra
patebit; homo autem loquitur voce expressa. Nec est mirum quod sic diversimode Angeli et animae differre
assignantur: quia differentiae essentiales, quae ignotae et innominatae sunt, secundum Philosophum designantur
differentiis accidentalibus, quae ex essentialibus causantur, sicut causa designatur per suum effectum; sicut
calidum et frigidum assignantur differentiae ignis et aquae. Unde possunt plures differentiae pro specificis
assignari, secundum plures proprietates rerum differentium specie, ex essentialibus differentiis causatas; quarum
tamen istae melius assignantur quae priores sunt, quasi essentialibus differentiis propinquiores.
Cum ergo substantiarum simplicium, ut dictum est de Angelis, sit differentia in specie secundum gradum
possibilitatis in eis, ex hoc anima rationalis ab Angelis differt, quia ultimum gradum in substantiis spiritualibus
tenet, sicut materia prima in rebus sensibilibus, ut dicit Commentator in 3 de anima. Unde quia plurimum de
possibilitate habet, esse suum est adeo propinquum rebus materialibus, ut corpus materiale illud possit
participare, dum anima corpori unitur ad unum esse: et ideo consequuntur istae differentiae inter animam et
Angelum, unibile, et non unibile, ex diverso gradu possibilitatis. Item ex eodem sequuntur aliae differentiae,
rationale et intellectuale: quia ex hoc quod Angelus plus habet de actu quam anima, et minus habet de potentia,
participat quasi in plena luce naturam intellectualem (unde intellectualis dicitur); anima vero quia extremum
gradum in intellectualibus tenet, participat naturam intellectualem magis defective quasi obumbrata: et ideo
dicitur rationalis, quia ratio, ut dicit Isaac oritur in umbra intelligentiae.
Tertia vero distinctio sequitur ex prima et secunda: ex hoc enim quod anima corporis forma et actus est,
procedunt ab essentia ejus quaedam potentiae organis affixae, ut sensus, et hujusmodi, ex quibus cognitionem
intellectualem accipit, propter hoc quod rationalis est habens cognitionem decurrentem ab uno in aliud; et sic a
sensibilibus in intelligibilia venit, et per hoc ab Angelo differt, qui non a sensibilibus discurrendo ad
intelligibilia, cognitionem accipit. Quarta autem distinctio sequitur ex secunda: quia dicitur, quod per hoc quod
Angelus intellectum deiformem habet, convertitur ad quodcumque immobiliter; per quod ab anima dicitur
Angelus differre, quae non intellectu deiformi, sed per inquisitionem rationis cognitionem habet. Quinta etiam
sequitur ex prima: quia propter hoc quod anima corpori unitur, potest vocem corporalem formare, non autem
Angelus.
Unde patet quod istarum distinctionum prima melior est, quia accipitur secundum esse animae, quod primum est;
secunda autem et tertia accipiuntur penes virtutem cognoscitivam vel intellectivam tantum, sicut secunda, vel
penes intellectivam simul et sensitivam, sicut tertia. Quarta autem accipitur penes virtutem appetitivam; quia
electio ad appetitum pertinet, ut dicit Philosophus in ethicis, per quam anima mutabiliter convertitur.
Unde cum appetitiva posterior sit cognitiva, haec minus valet quam praecedentes. Quinta accipitur penes
virtutem motivam: formatio enim vocis est per motum corporalem membrorum. Motiva autem posterior est
cognitiva et appetitiva; unde minus valet inter alias.
RA1
Ad primum ergo dicendum, quod differentia non est nobilior genere, sicut natura una est nobilior altera, vel sicut
forma una nobilior est alia: quia differentia nullam formam dicit, quae implicite in natura generis non
contineatur, ut dicit Avicenna: genus enim non significat partem essentiae rei, sed totum.
Sed dicitur genere nobilior, sicut determinatum indeterminato; et per hunc modum habere intellectum sic, est
nobilius quam habere intellectum simpliciter; et habere sensum sic, quam habere sensum simpliciter: et ideo

427

