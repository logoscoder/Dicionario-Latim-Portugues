RA1
Ad primum ergo dicendum, quod has utilitates habuit circumcisio prae sacramentis legis naturae; et ideo post illa
institui debuit.
RA2
Ad secundum dicendum, quod poena illa non erat ad satisfactionem, sed tantum ad significationem.
Articulus 1B
AG1
Ulterius. Videtur quod non debuerit dari ante legem scriptam. Quia in lege naturae non erat aliqua distinctio,
cum lex communis omnibus esset. Sed circumcisio signum distinctivum est: quia secundum Damascenum, est
signum determinans Israel a gentibus.
Ergo non debebat dari ante legem scriptam.
AG2
Praeterea, praecepta quae non sunt indita rationi naturali, debent ad populum per ministrorum officium tradi. Sed
circumcisio non erat de dictamine legis naturalis. Ergo cum ante legem scriptam non esset ministrorum
distinctio, videtur quod tunc dari non debuerit.
SC1
Sed contra, circumcisio, secundum apostolum, est signum fidei. Sed etiam ante legem scriptam erat distinctio
fidelium a non fidelibus. Ergo tunc oportebat eis dari.
CO
Ad secundam quaestionem dicendum, quod lex scripta non debuit dari divinitus nisi populo fideli; et ideo
oportuit populum fidelem prius congregari, et ab aliis distingui, quam lex divinitus ei daretur. Hoc autem non
poterat fieri nisi per aliquod signum in quo fideles ad invicem convenirent, et ab aliis distinguerentur, quod ad
circumcisionem pertinet; et ideo ante legislationem debuit circumcisio dari.
RA1
Ad primum ergo dicendum, quod circumcisio erat quodammodo legis naturae, inquantum tempore legis naturae
data fuit, et quodammodo legis scriptae, inquantum ad ipsam praeparabat. Dispositiones autem distinctionem
habent penes ea ad quae disponunt.
RA2
Ad secundum dicendum, quod peccatum originale a nobis non habemus, sed aliunde; et ideo aliunde totaliter
remedium habet, nobis non cooperantibus, scilicet a Deo. Et propter hoc, sacramentum quod in remedium
originalis erat, a Deo immediate praecipi debuit, sicut circumcisio et baptismus.
Secus autem est de sacramentis legalibus, quae erant instituta ad satisfaciendum pro actualibus.
Articulus 1C
AG1
Ulterius. Videtur quod non debuerit differri usque ad tempus Abrahae. Quia etiam ante ipsum erant fideles ab
infidelibus distincti. Sed circumcisio est signum fidei. Ergo ante tempus Abrahae dari debuit.
AG2
Praeterea, circumcisio majorem habet efficaciam quam sacramenta legis naturae; alias postea instituta non
fuisset. Sed non minor erat necessitas efficacis remedii ante Abraham quam post. Ergo etiam ante eum dari
debuit.
SC1
Sed contra, fides quae sacramentis efficaciam significandi dat, est fides mediatoris, ut supra dictum est. Sed
Abrahae primo dictae sunt repromissiones de mediatore ex semine ejus nascendo.
Ergo ei primo signum fidei distinctum dari debuit in generationis membro.
CO
Ad tertiam quaestionem dicendum, quod ex corruptione peccati originalis humanum genus circa tempora
Abrahae usque ad profundissima peccatorum venerat, scilicet in infidelitatem, et turpissimum vitium contra
naturam; et ideo tunc temporis primo conveniebat promissionem fieri manifestam de semine nascituro, in quo
omnes gentes benedicerentur, et a peccatis mundarentur. Tunc etiam oportebat in significationem aliquod
exemplum fidei hominibus proponi contra infidelitatem; tunc signa castitatis dari contra corruptissimam
concupiscentiam; et ideo Abrahae primo data est circumcisio in signum paternitatis, ut ex quo nasciturus erat
peccatorum destructor et in signum fidei, et distinctionis ab infidelibus, et in signum castitatis et munditiae.
RA1
Ad primum ergo dicendum, quod ante Abraham fere omnes fideles erant: circa tempora enim ejus dicitur
idolatria incepisse.
RA2
Ad secundum dicendum, quod quia tunc temporis corruptio magis invaluerat, ideo etiam tunc oportebat
efficacius remedium dari.
1365

