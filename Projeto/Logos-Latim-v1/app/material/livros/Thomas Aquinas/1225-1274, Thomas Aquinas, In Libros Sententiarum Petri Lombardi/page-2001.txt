AG1
Ulterius. Videtur quod nullum votum possit commutari. Levit., ult. 9: animal quod immolari potest Domino, non
potest mutari nec in melius nec in pejus. Ergo si sit votum licitum, non potest mutari.
AG2
Praeterea, si posset mutari, praecipue posset mutari in melius. Sed hoc non potest: quia bernardus dicit de bene
ordinatis monasteriis: nullus meo consilio egredietur desiderio arctioris vitae sine superioris licentia. Ergo etc..
SC1
Sed contra est, quod licet semper proficere. Ergo potest etiam votum in melius commutari.
CO
Ad tertiam quaestionem dicendum, quod inter commutationem voti et dispensationem hoc interest, quod quando
votum commutatur, vovens absolvitur ab uno et ligatur ad aliud; sed quando in voto dispensatur, simpliciter a
voto absolvitur sine hoc quod ad aliud ligetur; unde minus importat voti commutatio quam dispensatio; et ideo
cum ex causa rationabili in voto dispensari possit, potest etiam votum commutari, vel quia illud in quod fit
commutatio, est melius, vel quia est minus periculosum.
RA1
Ad primum ergo dicendum, quod animal immolatitium ex ipso voto destinabatur ad cultum Dei; et ideo jam
quodammodo sanctum erat, et propter hoc non poterat ad communes usus deduci.
Et similiter etiam nunc si aliquis vovet religionem intrare, non potest alium ponere loco sui in religione: similiter
etiam si vovet ire in terram sanctam, non potest alium loco sui mittere, nisi per dispensationem superioris. Secus
autem est in aliis votis, in quibus persona determinata non destinatur ad specialem cultum Dei.
RA2
Ad secundum dicendum, quod bernardus loquitur consulendo: quia quandoque ex animi levitate quidam ad
statum alium transeunt sub specie arctioris vitae; et ideo tutius est quod fiat consilio et licentia superioris
praelati; praecipue si non credat quod ipse impedimentum irrationabile praestet.
Articulus 4D
AG1
Ulterius. Videtur quod propria auctoritate possit aliquis votum commutare. Quia si aliquis post votum terrae
sanctae voveat religionem intrare, liberatus est, si impleat secundum, ut decret.
Dicit.
Sed potest propria auctoritate religionem vovere. Ergo et propria auctoritate potest votum commutare.
AG2
Praeterea, ille qui fecit aliqua vota in saeculo, non videtur ad illa teneri postquam est claustrum ingressus, ut
quidam dicunt. Sed potest propria auctoritate ingredi claustrum. Ergo etc..
AG3
Praeterea votum temporale exceditur a perpetuo sola duratione. Sed aliquis potest propria auctoritate commutare
votum temporale peregrinationis in votum perpetuum religionis, ut dictum est. Ergo eadem ratione potest mutare
propria auctoritate votum minus diuturnum in votum diuturnius, sicut minoris peregrinationis in majorem.
SC1
Sed contra, commutatio est quaedam dispensatio.
Sed nullus potest propria auctoritate dispensare in voto suo. Ergo nec commutare.
CO
Ad quartam quaestionem dicendum, quod in commutatione est quidam contractus, qui non potest perfici sine
consensu utriusque partis; unde cum homo per votum Deo se obliget, non potest fieri immutatio voti, nisi
interveniat consensus ejus qui vicem Dei gerit in terris, scilicet praelati; nisi forte unum votum ab alio includatur.
Et quia votum religionis includit omnia alia vota tum ratione perpetuitatis, tum ratione obedientiae, qua homo
voluntatem suam Deo tradit, per quam sui et omnium Dominus esse potest; ideo ille qui aliquod votum
temporale fecit, potest non requisita alicujus praelati dispensatione religionem intrare non obstante voto
praecedente quod ingressum religionis impediret, puta peregrinationis, vel alicujus hujusmodi. Si autem duo
temporalia vovit, quorum utrumque est alteri compossibile, debet utrumque servare, nisi forte auctoritate
superioris minus votum praecedens in majus sequens commutaverit.
Si autem secundum votum sit omnino incompossibile primo, debet servare majus, et de minori secundum
arbitrium praelati satisfacere.
RA1
Ad primum ergo dicendum, quod votum terrae sanctae obligat hominem ad serviendum Deo temporaliter, et
quantum ad determinatum tempus; sed votum religionis quantum ad omnia, et secundum omne tempus; et ideo
quodammodo est ampliatio voti magis quam commutatio.
RA2
Ad secundum dicendum, quod quia per introitum religionis homo moritur priori vitae, ideo illa vota quae vovit
in saeculari vita explenda, non tenetur exsolvere ex quo religionem intrat, et praecipue quia singularitas in
2001

