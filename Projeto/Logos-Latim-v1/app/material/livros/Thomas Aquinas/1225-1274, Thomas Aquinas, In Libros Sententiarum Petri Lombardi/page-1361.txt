RA3
Ad tertium dicendum, quod recessus a peccato, prout opponitur virtuti, et accessus ad perfectionem virtutis
pertinent ad eamdem gratiam, non autem recessus a peccato secundum quod vulnerat naturam: quia requirit
specialem medicinam, sicut in morbo corporali etiam patet.
|a5 Articulus 5: Utrum sacramenta veteris legis gratiam conferrent.
Articulus 5A
AG1
Ad quintum sic proceditur. Videtur quod sacramenta veteris legis gratiam conferebant. Ut enim supra dictum est,
sacramenta a sacrando dicuntur, sicut ornatus ab ornando, et munimenta a muniendo. Sed sine gratia non potest
aliquid sacrari. Ergo sacramenta veteris legis gratiam conferebant.
AG2
Praeterea, in canone Missae fit oratio, ut sacrificium ecclesiae Deo sit acceptum, sicut sacrificia antiquorum
accepta fuerunt; et Dan. 3, petitur ut sacrificium humiliati et contriti spiritus suscipiatur a Deo, sicut holocaustum
arietum et taurorum.
Sed sacrificium ecclesiae et sacrificium contriti spiritus gratiam conferunt. Ergo et sacramenta veteris legis
gratiam conferebant.
AG3
Praeterea, Hugo de sancto victore dicit, quod ex quo homo aegrotare coepit, Deus in sacramentis suis medicinam
paravit. Sed medicina non potest exhiberi contra morbum peccati nisi per gratiam. Ergo sacramenta antiquorum
gratiam conferebant.
AG4
Praeterea, homo periculosius infirmabatur in affectu per concupiscentiam quam in intellectu per ignorantiam.
Sed sacramenta contra ignorantiam figurabant futuram salutem. Ergo multo amplius contra concupiscentiam
gratiam conferebant.
AG5
Praeterea, impossibile est sine gratia satisfacere.
Sed sacramenta veteris legis erant satisfactoria; unde pro diversis peccatis diversa sacrificia injungebantur in
lege, ut patet Levit. 16 et 17.
Ergo gratiam conferebant.
SC1
Sed contra, Hebr. 10, 4: impossibile est sanguine hircorum et taurorum auferri peccata. Sed gratia tollit
peccatum. Ergo antiqua sacramenta gratiam non conferebant.
SC2
Praeterea, per gratiam est vita animae. Sed de praeceptis veterum sacramentorum dicitur Ezech. 20, 25: dedi eis
praecepta non bona, et judicia in quibus non vivent. Ergo gratiam non conferebant.
CO
Respondeo dicendum, ad primam quaestionem, quod in sacramento est duo considerare; scilicet ipsum
sacramentum, et usum sacramenti.
Ipsum sacramentum dicitur a quibusdam opus operatum; usus autem sacramenti est ipsa operatio, quae a
quibusdam opus operans dicitur.
Cum ergo dicitur sacramentum, per se loquendo, gratiam conferre vel non conferre, justificare vel non
justificare, referendum est ad opus operatum. De opere autem operato in sacramentis veteris legis duplex est
opinio. Quidam enim dicunt, quod in illis sacramentis opus operatum erat signum sacramentorum novae legis, et
passionis Christi, a quo efficaciam habent; et ideo illud opus operatum erat cum quadam protestatione fidei; et
ideo indirecte et ex consequenti habebant justificare, quasi mediantibus nostris sacramentis per ea significatis a
Deo significationem habentia, ut dicit Hugo de sancto victore.
Nostra autem sacramenta directe et immediate justificant, quia ad hoc directe sunt instituta. Sed haec opinio non
videtur convenire dictis sanctorum: dicunt enim, quod lex erat occasio mortis, inquantum ostendebat peccatum,
et gratiam adjutricem non conferebat.
Nec differt quantum ad hoc qualitercumque vel directe vel indirecte gratiam conferrent. Et praeterea secundum
hoc nulla esset vel valde modica praeeminentia sacramentorum novae legis ad sacramenta veteris legis: quia
etiam sacramenta novae legis a fide et significatione causandi efficaciam habent, ut dictum est. Et ideo alii
dicunt, et melius, quod nullo modo sacramenta ipsa veteris legis, idest opus operatum in eis, gratiam conferebant,
excepta circumcisione, de qua post dicetur.
RA1
Secundum hoc ergo ad primum dicendum, quod sanctificatio quandoque importat emundationem et
confirmationem spiritualem, quae fit per gratiam; et sic sacramenta veteris legis non dicebantur sacramenta, nisi
quasi signa sanctificantium, ut dictum est. Alio modo sanctificatio importat mancipationem alicujus ad aliquod
1361

