Sed contra, omne illud quod impedit operationem rectam, est malum. Sed omnis tristitia operationem impedit, ut
patet in 9 ethic.. Ergo omnis tristitia est mala.
SC2
Praeterea, quod adjunctum alicui facit ipsum minus bonum, est per se malum. Sed tristitia cuicumque bono
adjuncta facit ipsum minus eligibile; unde 2 corinth. 9, 7, dicitur: non ex tristitia, aut ex necessitate: hilarem
enim datorem diligit Deus; et eadem ratio est, cujuscumque virtutis actui tristitia adjungatur. Ergo tristitia est
secundum se malum.
CO
Ad secundam quaestionem dicendum, quod aliquid dicitur bonum dupliciter: uno modo ut per se eligibile; alio
modo ut ordinatum ad illud; sicut potiones austerae non sunt per se bonae vel appetibiles, sed solum inquantum
sunt utiles ad sanitatem. Tristitia ergo nulla, per se loquendo, est bona ut per se appetibilis; unde etiam
Augustinus in Lib. De confess., tolerari eas jubet, non amari, scilicet tribulationes et tristitias: cujus ratio est,
quia omnis tristitia procedit ex aliquo inconvenienti; habere autem aliquod inconveniens non potest esse per se
appetibile: sed tamen aliquae tristitiae sunt bonae vel appetibiles, inquantum sunt utiles ad aliquid; vel ad
expellendum pravas delectationes, vel ad aliquid hujusmodi.
RA1
Et per hoc patet responsio ad primum: quia illa tristitia secundum Deum esse dicitur, et salutifera, quae ordinatur
ad salutem; unde non sequitur quod sit bona, nisi ut medicina quaedam.
RA2
Ad secundum dicendum, quod tristitia non potest esse laudabilis nisi ex suppositione alicujus mali existentis:
supposita enim miseria, laudabilis est misericordia; et similiter peccato praeexistente, eligibilis est poenitentia.
Tamen ubi est bonorum perfectio, nec est locus misericordiae nec poenitentiae.
Unde non sequitur quod tristitia sit bona simpliciter, sed secundum quid tantum.
RA3
Ad tertium dicendum, quod quamvis omnis tristitia secundum se sit fugienda, non tamen sequitur quod omnis
delectatio sit secundum se appetenda et bona. Ad hoc enim quod aliquid sit bonum, oportet multa concurrere,
quorum quodlibet deficiens rationem mali inducit; et ita, omne illud quod habet aliquid de malo, est fugiendum;
nec tamen omne illud quod habet aliquid de bono, est simpliciter appetendum; et sic omnis tristitia, inquantum
aliquid habet de defectu, est fugienda; non autem omnis delectatio est appetenda, quamvis habeat aliquid de
bono.
Articulus 4C
AG1
Ulterius. Videtur quod aliqua delectatio sit optimum. Illud enim quod est ultimus finis, est optimum. Sed
delectatio est ultimus finis: ut enim dicitur 7 ethicor., est finis architecton.
Architectonicarum autem fines sunt nobiliores et desiderabiliores, ut dicitur in 1 ethicor..
Ergo delectatio est optimum.
AG2
Praeterea, dicitur in 2 caeli et mundi: omnis res est propter suam operationem.
Sed operatio est propter delectationem, cum delectatio sit operationis perfectio, ut dicitur in 10 ethic.. Ergo
delectatio est ultimus finis.
AG3
Praeterea, illud quod desideratur tantum propter se et nunquam propter aliud, est ultimus finis.
Sed delectatio est hujusmodi: stultum enim est quaerere quare aliquis velit delectari. Ergo delectatio est ultimus
finis.
AG4
Praeterea, illud quod omnes appetunt, et cum cujus contrario nihil est eligibile, videtur esse optimum, et ultimus
finis. Sed omnes delectationem appetunt; et pueri, et bestiae, et homines sapientes, et insipientes: nec aliquod
bonum esset eligibile, si esset triste: nec etiam esset possibile in aliquo bono continue perseverare, si esset triste.
Ergo delectatio est optimum.
SC1
Sed contra, ultimus finis hominis et optimum ejus est beatitudo ipsius. Sed beatitudo non est delectatio, sed
magis operatio, ut ex supra dictis patet. Ergo delectatio non est optimum.
SC2
Praeterea, secundum Platonem, delectatio est generabilis natura. Sed nulla generatio est optimum: quia generatio
est motus ad perfectionem.
Ergo nulla delectatio potest esse optimum.
SC3

2254

