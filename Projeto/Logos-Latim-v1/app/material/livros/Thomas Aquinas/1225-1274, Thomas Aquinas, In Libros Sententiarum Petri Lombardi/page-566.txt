Sequeretur etiam aliud inconveniens, quod ultima beatitudo animarum non esset in divina fruitione, sed potius in
fruitione Angelorum: quia ultima perfectio ad quam res potest pervenire, est haec ut conjungatur suo principio: et
ideo a philosophis ponitur ultimam felicitatem hominis esse in continuatione intellectus possibilis ad
intelligentiam agentem, sive talis continuatio sit in hac vita secundum quosdam, sive post hanc vitam secundum
alios.
RA1
Ad primum ergo dicendum, quod in hac materia auctoritates libri de causis recipiendae non sunt: quia ille qui
librum illum composuit, hujus erroris auctor fuisse invenitur: nisi quis velit exponere, quod est praeter nostrum
propositum.
RA2
Ad secundum dicendum, quod illa ratio, si vim habeat, concludit quod nihil a Deo immediate causetur: quia
omne quod est praeter ipsum, finitum est: nisi forte secundum aliquem modum substantias separatas infinitas
esse ponamus, non simpliciter, sed secundum quid, scilicet versus inferius, ut in Lib. De causis dicitur: hoc est
secundum quod earum virtus non limitatur ad determinatos effectus in his quae suae operationi subduntur: quo
etiam modo infinitatem habet anima rationalis tam ex parte intellectus agentis, quo est omnia facere, quam ex
parte intellectus possibilis quo est omnia fieri, et cujus est formam universalem recipere in qua sunt potentia
infinita singularia: quod est etiam evidens argumentum immaterialitatis ipsius animae et quod ex traduce non sit:
quia omnis forma materialis finita est, ut in 8 physic. Probatur.
Et ideo ad rationem illam dicendum est quod etiamsi Deus sit infinitus simpliciter, effectus tamen ejus dupliciter
limitatur. Primo et principaliter ex ordine sapientiae ejus, quae cuilibet rei certos terminos praefigit. Secundo ex
parte recipientis, quia influentiam agentis recipit patiens per modum virtutis suae, et non per modum virtutis
ipsius agentis.
RA3
Ad tertium dicendum, quod etiam in corporalibus non ponimus superius esse causam inferioris, nisi per modum
moventis et generantis; et haec in substantiis spiritualibus non ponimus, quia per generationem et motum in esse
non producuntur; sed tamen sicut superiora corpora movent inferiora ad generationem, ita superiores substantiae
spirituales movent inferiores ad propriam operationem, secundum quod dionysius dicit, inferiores Angelos a
superioribus illuminari, et homines ab Angelis.
RA4
Ad quartum dicendum, quod quaelibet res tendit in finem ultimum per propriam operationem: et ideo secundum
quod per illuminationem superiorum inferiores illuminantur ad proprias operationes, dicuntur per eos in Deum
reduci. Non est enim inconveniens ut una creatura ponatur causa motus vel operationis alterius. Sed non est
similis ratio de exitu rerum a primo principio: quia res non exit a suo principio per hoc quod aliquid operetur, sed
solum per hoc quod aliquid a principio recipiat.
RA5
Ad quintum dicendum, quod si intelligatur anima participare operationem intellectualem ab intelligentia, hoc
modo quod potentia intelligendi insit animae per virtutem intelligentiae, haereticum est et redit in dictum
errorem, quia potentia intelligendi sequitur naturam animae: si autem intelligatur hoc modo quod anima juvatur
in sua operatione per illuminationem Angelorum, ex hoc non potest concludi quod anima secundum suam
naturam ab Angelis creata sit: non enim a quocumque juvatur res vel movetur ad opus, ab eo esse habet.
|a3 Articulus 3: Utrum anima sensibilis sit ex traduce.
AG1
Ad tertium sic proceditur. Videtur quod etiam anima sensibilis non sit ex traduce. Nulla enim substantia simplex
perfecta in esse quae sit hoc aliquid, educitur in esse nisi per creationem.
Sed anima sensibilis est hujusmodi substantia. Ergo etc.. Probatio mediae. Illud quod est tantum forma et non
hoc aliquid, non potest esse motor; unde in 8 physic. Philosophus vult quod forma ignis non sit motor in motu
ejus naturali: non enim potest habere perfectam et absolutam actionem quae debetur motori qui non habet esse
perfectum. Sed anima sensibilis est motor in animali. Ergo est hoc aliquid habens esse perfectum; et quod sit
simplex, per se patet.
AG2
Praeterea, Commentator dicit in 3 de anima, quod non potest esse aliqua virtus cognoscitiva ex commixtione
elementorum.
Sed ea quae producuntur per actionem naturae in inferioribus elementis, producuntur per actionem qualitatum
activarum et passivarum elementorum commixtorum; eo quod nulla virtus activa est in istis inferioribus nisi per
qualitates elementares, ut Commentator dicit 11 metaphys..
Cum ergo anima sensibilis sit virtus cognoscitiva, videtur quod non per operationem naturae traduci possit, sed
per creationem in esse producatur.
AG3

566

