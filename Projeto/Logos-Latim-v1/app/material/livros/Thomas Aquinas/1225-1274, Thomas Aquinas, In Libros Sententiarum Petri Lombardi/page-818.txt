contradictionem implicat, nec aliquem defectum in Deo ponit hoc dictum. Ergo Deus multo fortius hoc facere
potest.
SC2
Praeterea, eorum quae habent similitudinem, facilis est unio. Sed homo creatus est ad imaginem et similitudinem
Dei: genes. 1. Ergo humana natura divinae aliquo modo unibilis est in persona.
SC3
Praeterea, in creaturis secundum divisionem suppositorum dividitur natura. Sed in divinis possunt esse plures
personae in una natura. Ergo et pari ratione possunt esse plures naturae in una persona; et sic idem quod prius.
CO
Respondeo dicendum, quod unio aliquorum duorum vel trium potest esse tripliciter.
Uno modo secundum quod aliqua non uniuntur ad invicem nisi per conjunctionem eorum in aliquo uno.
Quaedam vero uniuntur e converso per conjunctionem eorum ad invicem, et aliquo uno, quod ex eorum
conjunctione constituitur. Quaedam vero per conjunctionem eorum ad invicem, sed non in aliquo uno, quia ex
eorum conjunctione nihil resultat. Primum horum contingit quatuor modis. Quia vel illud unum in quo
conjunguntur, est idem numero, sicut duo brachia conjunguntur in uno pectore, vel duo rami qui se non tangunt
nisi in uno trunco: vel unum secundum speciem, sicut socrates et Plato in homine: vel unum genere, sicut homo
et asinus in animali: vel unum analogia sive proportione, sicut substantia et qualitas in ente: quia sicut se habet
substantia ad esse sibi debitum, ita et qualitas ad esse sui generis conveniens. Quae vero junguntur ad invicem, et
in aliquo uno ex eorum conjunctione constituto, sunt sicut materia et forma: quia forma conjungitur materiae ut
perfectio ejus, et ambo conjunguntur in natura communi: et simile est de partibus quantitativis continuatis ad
invicem, ita quod ex eis proveniat aliquod totum, in quo duae partes conveniant. Ea vero quae uniuntur ad
invicem et non in aliquo uno, sunt sicut accidens et subjectum, ex quibus non efficitur unum per se, cujus
subjectum et accidens partes dici possint ut probatur in 8 metaph.. Et quia, ut dicit Hilarius 1 de Trin.,
comparatio terrenorum ad Deum nulla est; nec exemplum sufficiens rebus divinis ratio humana praestabit;
sciendum est, quod nullus istorum modorum competit ex toto ineffabili unioni qua Deus homini unitus est; sed
tamen aliqui istorum modorum quantum ad aliquid repraesentant illum modum unionis. Sciendum est ergo, quod
medius modus quo aliqua conjunguntur ad invicem, ut ex eis aliquod tertium resultet, omnino non potest Deo
convenire: quia duo quae conjunguntur secundum hunc modum, se habent ad tertium ut partes: ratio autem
partis, sicut et imperfecti, penitus a Deo removetur. Primum vero modum et tertium quantum ad aliquid possibile
est Deo convenire. In incarnatione enim ex parte assumentis duo possunt considerari; scilicet persona et natura.
Si autem consideremus personam assumentem, sic conjungitur humanae naturae assumptae tertio modo
conjunctionis: quia persona divina fit persona hujus naturae humanae: sed ex his duobus non resultat aliquod
tertium, sicut etiam in socrate ex persona ejus et natura non fit aliquod tertium, sed persona ejus in humana
natura subsistit. Si autem consideremus naturam assumentis, sic conjunctio ejus ad naturam humanam est
secundum primum modum conjunctionis, inquantum duae naturae in una persona conveniunt, quae in
naturalibus proprietatibus nihilominus distinctae sunt. Et ideo incarnatio insertioni comparatur: sicut enim in
insertione in eodem trunco in quo erat unus ramus per naturam, fit ramus alius per insertionem; ita in eadem
persona in qua naturaliter erat divina natura, est per unionem humana natura. In uno autem genere vel specie
Deum et creaturam convenire impossibile est; sed per analogiam possibile est. Sed hoc ex tunc fuit ex quo
creaturae esse coeperunt: et ideo de hoc non est ad praesens quaestio.
RA1
Ad primum ergo dicendum, quod contingit aliquando in relativis aliquid relative dici, non quia ipsum referatur,
sed quia alterum refertur ad ipsum, sicut scibile relative dicitur ad scientiam: et in talibus aliquid incipit dici de
novo quod prius non dicebatur, nulla mutatione facta circa ipsum, sed circa alterum: nulla enim mutatione facta
circa scibile, incipit esse a me scitum per mei mutationem: et similiter dicitur res scibilis non per potentiam
passivam quae sit in ipsa, sed per potentiam quae est in sciente: et sic est in proposito. Non enim potest esse ut
creator ad creaturam referatur nisi quia creatura ad ipsum refertur, in qua relatio realiter existit, ut in 1 Lib.
Dictum est, dist. 30; et ideo Deus dicitur uniri non per mutationem sui, sed ejus cui unitur: et similiter cum
dicitur unibilis, hoc dicitur non per potentiam aliquam passivam in Deo existentem, sed per potentiam quae in
creatura est ut uniri possit. Vel potest dici, quod unibile non dicit potentiam passivam, sed activam.
Sed haec responsio non congruit propter duo. Primo ex ipsa significatione nominis: quia unibile significat
possibile uniri; unitivum vero potens unire. Secundo, quia cujus est actio ejus est potentia: unde cum haec actio
quae est unire, conveniat indifferenter toti trinitati; et unibile si dicit activam potentiam unionis, toti trinitati
indifferenter conveniet, et non magis congruet filio, ut in littera dicitur.
RA2
Ad secundum dicendum, quod illud quod est perfectum in se, non unitur alteri ad acquirendum aliquam
perfectionem, sed ad communicandum: et sic Deus homini uniri voluit, non propter se, quia non habet quo
crescat ejus perfectio, sed propter hominem, cui subveniendum erat: sicut etiam Deus est in omnibus per
essentiam, praesentiam et potentiam, suam bonitatem in omnibus diffundendo; ex quo tamen nihil sibi accrescit.
RA3
818

