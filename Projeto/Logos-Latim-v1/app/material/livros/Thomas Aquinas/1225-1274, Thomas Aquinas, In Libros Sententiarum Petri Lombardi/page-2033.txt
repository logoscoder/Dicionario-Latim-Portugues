Et haec duo genera olim erant prohibita propter publicae honestatis justitiam magis quam propter affinitatem,
quia deficiunt a vera affinitate, sicut illa attinentia quae ex sponsalibus contrahitur; sed modo prohibitio illa
cessavit, et remanet sub prohibitione solum primum genus affinitatis, in quo est vera affinitas.
RA1
Ad primum ergo dicendum, quod alicui viro consanguineus uxoris ejus efficitur affinis in primo genere, et uxor
ejus in secundo; unde mortuo viro, qui erat affinis, non poterat eam ducere in uxorem propter secundum
affinitatis genus. Similiter etiam si aliquis viduam in uxorem ducat, consanguineus prioris viri, qui est affinis
uxori in primo genere, efficitur affinis secundo viro in secundo genere, et uxor illius consanguinei quae est
affinis uxori viri hujus in secundo genere, efficitur affinis viro secundo in tertio genere. Et quia tertium genus
erat prohibitum propter honestatem quamdam magis quam propter affinitatem, ideo canon, dicit: duas
consanguineorum uxores uni viro altera post alteram nubere publicae honestatis justitia contradicit.
Sed nunc talis prohibitio cessavit.
RA2
Ad secundum dicendum, quod quamvis carnalis conjunctio conjungat, non tamen eodem genere conjunctionis.
RA3
Ad tertium dicendum, quod uxor viri efficitur ejusdem attinentiae consanguineis viri quantum ad eumdem
gradum, sed non quantum ad idem attinentiae genus.
RA4
Sed quia ex rationibus quae in oppositum inducuntur, videtur ostendi, quod nullum vinculum ex affinitate
causetur; ad alias rationes respondendum est, ne antiqua ecclesia prohibitio irrationabilis videatur.
Ad quartum dicendum, quod mulier non efficitur affinis in primo genere viro cui conjungitur carnaliter, ut ex
praedictis patet. Unde communiter alii mulieri a viro eodem cognitae efficitur affinis in genere secundo; unde
nec ducenti in uxorem unam earum efficitur alia affinis in tertio genere; et ita duas mulieres cognitas ab eodem
viro, nec etiam antiqua jura eidem successive copulari prohibebant.
RA5
Ad quintum dicendum, quod sicut vir non est affinis uxoris suae in primo genere, ita non efficitur affinis secundo
viro ejusdem uxoris in secundo genere; et sic ratio non procedit.
RA6
Ad sextum dicendum, quod mediante una persona non conjungitur mihi alia, nisi ex hoc quod ei adjungitur; unde
mediante muliere quae mihi est affinis, nulla persona fit mihi attinens, nisi quae illi mulieri adjungitur; quod non
potest esse nisi per carnis propagationem ex ipsa, vel propter conjunctionem matrimonialem ad eam; et utroque
modo aliqua attinentia mediante praedicta muliere secundum antiqua jura mihi proveniebat; quia filius ejus etiam
ex alio viro efficitur mihi affinis in eodem genere, sed in alio gradu, ut ex regula prius data patet. Et iterum
secundus vir ejus efficitur mihi etiam affinis in secundo genere, sed consanguinei alii illius mulieris non
adjunguntur ei; sed ipsa vel conjungitur eis, sicut patri et matri, inquantum procedit ab eis, vel principio
eorumdem, sicut fratribus; unde frater affinis meae vel pater non efficitur mihi affinis in aliquo genere.
|a2 Articulus 2: Utrum affinitas matrimonium impediat.
Articulus 2A
AG1
Ad secundum sic proceditur. Videtur quod affinitas matrimonium non impediat. Nihil enim impedit
matrimonium nisi quod est illi contrarium.
Sed affinitas non contrariatur matrimonio, cum sit effectus ejus. Ergo non impedit matrimonium.
AG2
Praeterea, uxor efficitur per matrimonium res quaedam viri. Sed consanguinei viri defuncti succedunt in rebus
ejus. Ergo possunt succedere in uxore, ad quam tamen manet affinitas, ut ostensum est. Ergo affinitas non
impedit matrimonium.
SC1
Sed contra est quod dicitur Levit. 18, 8: turpitudinem uxoris patris tui non revelabis. Sed illa est tantum affinis.
Ergo affinitas impedit matrimonium.
CO
Respondeo dicendum ad primam quaestionem, quod affinitas praecedens matrimonium impedit contrahendum,
et dirimit contractum eadem ratione qua et consanguinitas; sicut enim inest necessitas quaedam cohabitandi
consanguineis ad invicem, ita et affinibus; et sicut est quoddam amicitiae vinculum inter consanguineos, ita inter
affines; sed si affinitas matrimonio superveniat, non potest ipsum dirimere, ut supra dictum est.
RA1
Ad primum ergo dicendum, quod affinitas non contrariatur matrimonio ex quo causatur, sed contrariatur
matrimonio quod cum affine contrahendum esset, inquantum impediret amicitiae multiplicationem, et
concupiscentiae repressionem, quae per matrimonium quaeruntur.
2033

