filiatione secundum adoptionem; secundo de praedestinatione, ibi: deinde si quaeritur. Circa primum duo facit:
primo ostendit quod Christus non sit filius adoptivus; secundo objicit in contrarium, ibi: sed adhuc opponitur.
Et circa hoc tria facit: primo ponit objectionem; secundo solvit, ibi: ad hoc dici potest; tertio solutionis
confirmationem quantum ad duo: primo quantum ad hoc quod Christus est naturalis filius virginis, ibi: quod vero
naturaliter sit hominis filius, Augustinus ostendit; secundo quantum ad hoc quod non sit filius per adoptionem,
ibi: quod autem non sit filius adoptivus, et tamen gratia sit filius, ex subditis probatur testimoniis.
Hic est triplex quaestio. Prima quid conveniat Christo, secundum quod homo. Secunda de adoptione.
Tertia de praedestinatione.
Circa primum quaeruntur duo: 1 utrum Christus, secundum quod homo, sit Deus; 2 utrum Christus, secundum
quod homo, sit persona.
|a1 Articulus 1: Utrum Christus secundum quod homo, sit Deus.
Articulus 1A
AG1
Ad primum sic proceditur. Videtur quod Christus, secundum quod homo, sit Deus. Philip. 2, 9: dedit illi nomen
quod est super omne nomen.
Glossa: inquantum homo, assumpsit nomen Dei non usurpative, sed vere. Sed nomen quod habet vere, vere
dicitur de eo. Ergo vere dicitur quod Christus, secundum quod homo, est Deus.
AG2
Praeterea, Christus est Deus per gratiam unionis.
Sed gratia unionis non convenit ei nisi secundum quod est homo. Ergo est Deus secundum quod homo.
AG3
Praeterea, Christus, secundum quod homo, dimittit peccata, ut patet Matth. 9, 6: ut autem sciatis quia filius
hominis habet potestatem in terra dimittendi peccata. Sed hoc est tantum Dei, ut dicitur Isaiae 43, 25: ego sum
qui deleo iniquitates tuas propter me. Ergo secundum quod homo, est Deus.
SC1
Sed contra, Christus, secundum quod Deus, fuit ab aeterno. Si igitur secundum quod homo, est Deus; secundum
quod homo, fuit ab aeterno: quod falsum est.
SC2
Praeterea, Deus et homo significant naturas disparatas. Sed in talibus non potest unum eorum secundum alterum
alicui convenire. Ergo Christus non est Deus secundum quod homo.
CO
Respondeo dicendum, quod id quod in aliqua propositione reduplicatur cum hoc quod dico, secundum quod, est
illud per quod praedicatum convenit subjecto; unde oportet quod aliquo modo sit idem cum subjecto, et aliquo
modo idem cum praedicato; sicut medius terminus in syllogismo affirmativo ad praedicatum quidem habet
comparationem sicut ad id quod per se consequitur ipsum (nihil enim convenit alicui secundum quod est animal,
nisi illud animali per se conveniat secundum quemcumque modum dicendi per se); ad subjectum autem
comparatur sicut ad id quod aliquo modo includitur in subjecto. Includitur autem in subjecto ipsa substantia
subjecti, et antecedentia, sicut causae, et consequentia, sicut accidentia. Substantia autem subjecti est et ipsum
subjectum et natura ejus. Et ratione omnium istorum potest aliquid attribui Christo, et cuilibet homini. Si enim
aliquid attribuitur homini ratione principiorum praecedentium; sic dicimus quantum ad causam materialem, quod
homo, secundum quod est compositum ex contrariis, est corruptibilis; quantum ad causam formalem dicimus,
quod homo, secundum quod habet animam rationalem, est ad imaginem Dei; quantum vero ad causam
efficientem dicimus quod Petrus, secundum quod natus de tali patre, est heres ejus. Quantum autem ad causam
finalem dicimus, quod homo, secundum quod est ad beatitudinem ordinatus, oportet quod sit immortalis
quantum ad animam. Si autem attribuatur alicui homini aliquid ratione accidentium, sic dicimus, quod homo,
secundum quod est coloratus, est visibilis; si autem attribuatur sibi aliquid ratione suppositi, sic dicimus, quod
socrates, secundum quod socrates, est individuum: si autem ratione naturae, sic dicimus, quod homo, secundum
quod homo, est animal.
Secundum hoc ergo dicendum ad primam quaestionem, quod cum dicitur: Christus, secundum quod homo, est
Deus, ly homo potest replicari ratione naturae; et sic est falsa, quia naturae humanae non per se convenit,
inquantum talis natura, ut divinae uniatur: si autem replicatur ratione suppositi (cum suppositum humanae
naturae in Christo sit suppositum aeternum, cui per se convenit esse Deum), erit vera. Quia tamen hoc nomen
homo non importat aliquod suppositum determinatum humanae naturae, nisi per demonstrationem adjunctam, et
solum cuidam determinato supposito humanae naturae convenit per se esse Deum; ideo nisi aliquid aliud
addatur, vel intelligatur, simpliciter non est concedendum, quod Christus, secundum quod homo, est Deus.
RA1
Ad primum ergo dicendum, quod assumptio, ut supra, dist. 5, dictum est, significatur per modum motus. Cui
autem convenit per se moveri ad aliquid, non convenit esse illud; sicut nigro convenit per se moveri ad
943

