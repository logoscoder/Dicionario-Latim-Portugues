Praeterea, dionysius ostendit quod perfectissimus modus quo intellectus noster Deo conjungi potest, est
inquantum conjungitur ei ut ignoto. Sed illud quod est visum per essentiam, non est ignotum. Ergo impossibile
est ut intellectus noster per essentiam Deum videat.
AG4
Dicit, quod superpositae Dei tenebrae, quas abundantiam lucis appellat, cooperiuntur omni lumini, et
absconduntur omni cognitioni; et si aliquis videns Deum intellexit quod vidit, non ipsum vidit, sed aliquid eorum
quae sunt ejus. Ergo nullus intellectus creatus poterit Deum videre per essentiam.
AG5
Praeterea, sicut dicit dionysius in Epist. 5 ad dorotheum, invisibilis quidem Deus est existens propter excedentem
claritatem. Sed claritas ejus sicut excedit intellectum hominis in via, ita excedit intellectum hominis in patria.
Ergo sicut est invisibilis in via, ita erit invisibilis in patria.
AG6
Praeterea, cum intelligibile sit perfectio intellectus, oportet esse proportionem aliquam inter intellectum et
intelligibile, visibile et visum. Sed non est accipere proportionem aliquam inter intellectum nostrum et essentiam
divinam, cum in infinitum distent. Ergo intellectus noster non potest pertingere ad essentiam divinam videndam.
AG7
Praeterea, plus distat Deus ab intellectu nostro quam intelligibile creatum a sensu. Sed sensus nullo modo potest
pertingere ad creaturam spiritualem videndam. Ergo nec intellectus noster potest pertingere ad videndam
divinam essentiam.
AG8
Praeterea, quandocumque intellectus aliquid intelligit in actu, oportet quod informetur per similitudinem
intellecti, quae est principium intellectualis operationis in tale objectum determinatae, sicut calor est principium
calefactionis. Si ergo intellectus Deum intelligat, oportet quod fiat per aliquam similitudinem informantem
ipsum intellectum.
Hoc autem non potest esse ipsa divina essentia: quia formae et formati oportet esse unum esse; divina autem
essentia ab intellectu nostro differt secundum essentiam et esse. Oportet ergo quod forma qua informatur
intellectus noster intelligendo Deum, sit aliqua similitudo impressa a Deo in intellectum nostrum. Sed similitudo
illa, cum sit aliquid creatum, non potest ducere in Dei cognitionem, nisi sicut effectus in causam. Ergo
impossibile est ut intellectus noster Deum videat nisi per effectum ipsius. Sed visio Dei quae est per effectus,
non est visio Dei per essentiam. Ergo intellectus noster non poterit Deum per essentiam videre.
AG9
Praeterea, divina essentia magis distat ab intellectu nostro quam quicumque Angelus vel intelligentia.
Sed, sicut dicit Avicenna in sua metaph., intelligentiam esse in intellectu nostro non est essentiam intelligentiae
esse in intellectu: quia sic scientia quam de intelligentiis habemus, esset substantia, et non accidens. Sed hoc est
impressionem intelligentiae esse in nostro intellectu. Ergo et Deus non est in intellectu nostro ut intelligatur a
nobis, nisi inquantum impressio ejus est in intellectu. Sed illa impressio non potest ducere in cognitionem
divinae essentiae: quia cum in infinitum distet a divina essentia, degenerat in aliam speciem multo amplius quam
si species albi degeneraret in speciem nigri. Ergo si ille in cujus visu species albi degenerat in speciem nigri,
propter indispositionem organi non dicitur videre album; ita nec intellectus noster, qui solum per hujus
impressionem Deum intelligit, eum per essentiam videre poterit.
AG10
Praeterea, in rebus separatis a materia idem est intelligens et quod intelligitur, ut patet in 3 de anima. Sed Deus
est maxime a materia separatus. Cum ergo intellectus qui est creatus, non possit ad hoc pertingere ut fiat essentia
increata, non poterit esse quod intellectus Deum per essentiam videat.
AG11
Praeterea, omne illud quod videtur per essentiam, de eo scitur quid est. Sed de Deo intellectus non potest videre
quid est, sed solum quid non est, sicut dicit dionysius et Damascenus. Ergo intellectus Deum per essentiam
videre non potest.
AG12
Praeterea, omne infinitum, inquantum infinitum, est ignotum. Sed Deus est modis omnibus infinitus. Ergo est
omnino ignotus; ergo per essentiam ab intellectu creato videri non poterit.
AG13
Praeterea, Augustinus dicit in Lib. De videndo Deum: Deus est natura invisibilis. Sed ea quae insunt in Deo per
naturam, non possunt aliter se habere. Ergo non potest esse quod per essentiam videatur.
AG14
Praeterea, omne quod alio modo est, et alio modo videtur, non videtur secundum id quod est. Sed Deus alio
modo est, et alio modo videtur a sanctis in patria: est enim per modum suum; sed videbitur a sanctis secundum
modum eorum.
Ergo non videbitur a sanctis secundum id quod est, et sic non videbitur per essentiam.
AG15
2223

