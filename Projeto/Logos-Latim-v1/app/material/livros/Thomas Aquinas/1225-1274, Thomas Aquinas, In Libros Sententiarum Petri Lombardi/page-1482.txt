Ad quintum dicendum, quod quamvis Christus perfectus sit sub utraque specie, non tamen quantum ad integrum
usum sacramenti est sub utroque, sed quantum ad diversos usus.
Articulus 1C
AG1
Ulterius. Videtur quod non convenientibus nominibus nominetur. Nomen enim proprium alicui debet imponi ex
eo quod sit sibi proprium. Sed bonitas gratiae est communis omnibus sacramentis.
Ergo ex hoc non debet imponi nomen proprium uni sacramento, ut dicatur eucharistia.
AG2
Praeterea, sicut in littera dicitur, hoc sacramentum ideo viaticum appellatur, quia in via nos reficiens, usque ad
patriam deducit. Sed hoc est commune omnibus sacramentis, quae non nisi viatoribus dantur ad perveniendum
ad gloriam patriae, quae est res non contenta, et significata in omnibus sacramentis. Ergo non convenienter
viaticum appellatur.
AG3
Praeterea, causae per effectus denominari solent. Sed adducere ad communionem fidelium est effectus baptismi,
secundum dionysium, ut ex praedictis patet. Ergo baptismus magis debet dici communio vel synaxis, quam hoc
sacramentum.
AG4
Praeterea, in quolibet sacramento fit aliquid sacrum. Sed hoc importat sacrificii nomen. Ergo sacrificium etiam
non est nomen proprium hujus sacramenti.
AG5
Praeterea, hostia videtur idem quod sacrificium.
Sed dionysius confirmationem nominat chrismatis hostiam. Ergo neque hostia neque sacrificium est nomen
proprium huic sacramento.
CO
Ad tertiam quaestionem dicendum, quod in quolibet sacramento est tria considerare; scilicet originem,
perfectionem, et finem ad quem est. Origo autem omnium sacramentorum est passio Christi, de cujus latere in
cruce pendentis sacramenta profluxerunt, ut sancti dicunt; perfectio autem sacramenti est in hoc quod continet
gratiam; finis autem sacramenti est duplex; proximus, scilicet sanctificatio recipientis, et ultimus, scilicet vita
aeterna. Haec autem per quamdam excellentiam in eucharistia inveniuntur. Quia hoc sacramentum est specialiter
in memoriam dominicae passionis; unde matthaei 26: quotiescumque feceritis, in mei memoriam facietis; et ideo
quantum ad originem vocatur sacrificium vel hostia. Similiter etiam gratiam non per modum intentionis continet
sicut alia sacramenta, sed plenitudinem gratiae in suo fonte; et ideo antonomastice eucharistia dicitur.
Similiter etiam quia ipsa est consummatio omnium sanctificationum, ut dionysius dicit, id quod est omnium,
scilicet congregari ad unum, huic sacramento attribuitur; et dicitur communio vel synaxis, quod idem est,
inquantum scilicet homo congregatur ad unum et ad seipsum et ad alios, ei quod est maxime unum conjunctus.
Similiter etiam quantum ad ultimum finem consequendum maximam efficaciam habet, inquantum realiter
continet hoc quo janua caeli nobis aperta est, scilicet sanguinem Christi; et ideo specialiter viaticum appellatur.
RA
Et per haec patet solutio ad objecta: quia ab eo quod est commune, aliquid antonomastice denominari potest.
|a2 Articulus 2: Utrum huic sacramento figurae assignari debeant.
Articulus 2A
AG1
Ad secundum sic proceditur. Videtur quod huic sacramento figurae assignari non debeant.
Nihil enim disponitur per aliquid sui generis; albedinis enim non est albedo, nec motus est motus.
Sed sacramentum est signum. Ergo sacramento non debet aptari aliqua figura, quia in infinitum iretur.
AG2
Praeterea, sacramenta veteris legis dicuntur sacramentis novae legis respondere, in quantum signant ipsa.
Sacramentis autem novae legis quae sunt maximae perfectionis non respondebant aliqua sacramenta in veteri
lege, ut quidam dicunt.
Cum ergo hoc sacramentum sit maximae perfectionis, videtur quod non debeant ei aliquae figurae assignari.
AG3
Praeterea, sicut praefigurata eucharistia est in agno paschali, ita et baptismus in transitu maris rubri, ut dicitur 1
corinth., 10. Cum ergo Magister non assignaverit aliquas figuras baptismi, videtur quod nec eucharistiae figuras
assignare debeat.
SC1
Sed contra, hoc sacramentum memoriale passionis Christi est specialiter. Sed passionem Christi praecipue
oportebat praefigurari, per quam nos redemit, ut fides antiquorum ad redemptorem ferretur.
1482

