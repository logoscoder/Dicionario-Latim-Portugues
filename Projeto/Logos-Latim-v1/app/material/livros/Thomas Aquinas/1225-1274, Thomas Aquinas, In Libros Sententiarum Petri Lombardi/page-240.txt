Ad tertium dicendum, quod uno et eodem verbo pater dixit se et omnem creaturam; tamen diversa est
consideratio verbi secundum quod per illud dicitur pater et creaturae. Non enim deest cognitio absoluta sui
ipsius, nec etiam cognitio absoluta creaturarum, nec etiam cognitio comparata, secundum quod cognoscit se esse
causam illorum; quamvis istae tres cognitiones non differant realiter in ipso, sed ratione tantum; et ideo non
exigitur ad intellectum verbi, secundum quod eo intelligitur pater dixisse seipsum, respectus ad creaturam; sed
secundum quod eo intelligitur creaturas dixisse; et ideo verbum absolute et cum respectu ad creaturam
intelligitur.
RA4
Ad quartum dicendum, quod artifex potest converti ad speciem artis quae apud ipsum est, tripliciter.
Vel secundum quod est similitudo rei per ipsum fiendae; et sic absolute convertitur in rem artificiatam, nullam
considerationem habens de arte sua. Vel in ipsam speciem artis, secundum esse quod habet in anima ejus; et sic
est consideratio absoluta ipsius speciei, inquantum est res quaedam; nec aliquid tunc de re artificiata considerat.
Vel comparando unum ad alterum, dum considerat illam speciem quae apud se est, esse causam eorum quae ab
ipso fiunt. Et ita etiam est de intellectu divino, secundum quod convertitur supra seipsum, vel inquantum est res
quaedam, vel prout est similitudo rerum tantum, vel prout illa res quae est similitudo est causa eorum quae sibi
assimilat; quamvis istae cognitiones in Deo simul sint, et realiter non differant.
RA5
Ad quintum dicendum, quod verbum non dicit respectum ad creaturam in actu, sed quasi in habitu, sicut donum;
et ideo utrumque aeternum est.
RA6
Ad sextum dicendum, quod omnis effectus creaturae est communis totius trinitatis. Unde quidquid dicit
respectum ad creaturam, ducit in cognitionem essentiae, sicut in effectu suo causa cognoscitur.
Sed quia non tantum essentia habet ordinem ad creaturam, sed etiam processio personalis, quae est ratio
processionis creaturarum; ideo potest etiam aliquid personale cum respectu ad creaturam significari; et tunc tale
nomen principii significabit personam principaliter, sed ex consequenti ducet in intellectum essentiae; et sic est
in nomine verbi et in nomine doni.
EX
Natura igitur divina si pater est genuit filium. Istud non sequitur; quia quamvis secundum rem idem sit pater et
generatio, tamen per verbum generationis significatur illa proprietas ut inhaerens et determinans illud de quo
dicitur; et ideo quia essentia non determinatur a proprietate ut per se subsistente, non dicitur quod essentia
generet. Sed pater significat eamdem proprietatem ut per se subsistentem, et ideo propter identitatem rei dicitur,
quod essentia est pater.
A se invicem differunt. Differentia non proprie in divinis est; quia opponitur similitudini, sicut diversitas unitati;
tamen hic large accipitur pro distinctione.

|+d28.q1 Distinctio 28, Quaestio 1
|a0 Prologus
Hic determinat Magister de notionibus personarum quae non sunt personales; et dividitur in partes duas: in prima
determinat de innascibilitate quae est proprietas personae, quamvis non sit proprietas personalis; in secunda de
hoc nomine principium, quod nec est proprietas personalis nec personae, 29 dist., ibi: est praeterea aliud nomen
multiplicem notans relationem. Prima in duas: in prima ostendit qualiter pater dicatur ingenitus; in secunda
qualiter e contrario omne quod genitum dicitur, de filio sit accipiendum, ibi: sciendum est quoque, quod sicut
solus filius dicitur verbum vel imago; ita etiam ipse solus dicitur sapientia nata vel genita. Circa primum duo
facit: primo ostendit qualiter pater ingenitus dicatur; secundo movet quaestionem ex dictis, ibi: praeterea quaeri
solet...
Utrum similiter diversum sit esse patrem et esse filium; an idem. Circa primum duo facit: primo ostendit qualiter
nomen ingeniti a sanctis accipitur; secundo qualiter ab eis etiam quandoque taceatur, ibi: illud etiam taceri non
oportet, quod Ariani ex eo probare nitebantur, alterius substantiae esse patrem, alterius filium. Circa primum duo
facit: primo ostendit qualiter pater ingenitus dicatur; secundo ostendit quae sit notio patris quam nomen ingeniti
designat, ibi: si autem vis scire quae sit proprietas secundum quam dicitur pater ingenitus, audi Hilarium. Circa
primum tria facit: primo exponit ingeniti significationem; secundo ponit expositionis manifestationem, ibi: hoc
exemplis planum faciendum est; tertio excludit quamdam dubitationem; circa cujus solutionem diversorum
opiniones narrat, ibi: ideo solet quaeri, utrum sicut solus pater dicitur ingenitus, ita ipse solus debeat dici non
genitus.
Sciendum quoque est, quod sicut solus filius dicitur verbum vel imago; ita etiam ipse solus dicitur sapientia nata
vel genita. Hic ostendit qualiter filius dicatur sapientia genita; et circa hoc duo facit: primo ostendit dicti
significationem; secundo excludit dubitationem ex dictis, ibi: cave lector qualiter hoc intelligas; ubi duo facit
240

