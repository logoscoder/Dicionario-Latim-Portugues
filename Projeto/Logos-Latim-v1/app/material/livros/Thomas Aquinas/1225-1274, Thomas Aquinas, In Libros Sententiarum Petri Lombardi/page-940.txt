Sed honor qui debetur Deo et proximo non differunt nisi secundum materiam. Ergo non sunt diversi in specie; et
sic idem quod prius.
AG4
Praeterea, magis et minus non diversificant speciem. Ergo quamvis sit Deus magis honorandus quam proximus,
non propter hoc sunt diversae species.
SC1
Sed contra, sapientia et scientia sunt diversa dona: quia unum est de aeternis, alterum de temporalibus.
Ergo simili ratione latria et dulia sunt diversae virtutes.
SC2
Praeterea, habitus distinguuntur per actus, et actus per objecta. Sed dulia et latria habent diversa objecta. Ergo
sunt diversae virtutes.
CO
Respondeo dicendum, quod honor debetur alicui ratione excellentiae quae in ipso est.
Non est autem unius rationis excellentia divina et humana, et ideo non est honor unius rationis. Unde oportet
quod latria et dulia differant speciem.
RA1
Ad primum ergo dicendum, quod dulia, quantum ad proprietatem vocabuli, dicit servitutem communiter,
cuicumque debeatur: et quia Deo debetur honor vel servitus secundum modum perfectiorem; ideo nomen duliae
commune contrahitur et quodammodo appropriatur ad honorem creaturae, quia non addit aliquam differentiam
ad dignitatem pertinentem supra commune; sicut nomen proprium trahitur ad conversum accidentale; conversum
autem essentiale proprio nomine dicitur definitio. Et quia in Deo est omnis ratio honoris qui invenitur in
creatura, sed non convertitur; ideo latria debetur sibi secundum id quod est sibi proprium; dulia autem secundum
id quod est commune sibi et creaturae per analogiam.
RA2
Ad secundum dicendum, quod objectum caritatis, cum sit virtus theologica, est bonitas divina, quae eadem est,
sive in se, sive in altero consideretur; et ideo dilectio Dei et proximi ad unam virtutem pertinent. Sed honor
exhibetur excellentiae absolutae, quae non est unius rationis in Deo et creaturis, sed variatur.
RA3
Ad tertium dicendum, quod haec non est tantum materialis differentia, sed formalis: quia alia ratio reverentiae et
honoris invenitur in Deo et in homine, et ideo causatur diversitas secundum speciem.
RA4
Ad quartum dicendum, quod magis et minus non causant diversitatem secundum speciem, sed aliquando
consequuntur eam, quando scilicet magis et minus causantur ex diversitate eorum quae speciem diversificant.
|a2 Articulus 2: Utrum dulia habeat diversas species.
AG1
Ad secundum sic proceditur. Videtur, quod dulia non habeat diversas species. Dulia enim dividitur contra
latriam. Sed latria. Non dividitur per species. Ergo nec dulia.
AG2
Praeterea, dulia attendit bonitatem vel excellentiam creatam. Sed hoc invenitur in omnibus communiter quibus
debetur dulia. Ergo non habet diversas species.
AG3
Praeterea, sicut dulia respicit debitum honoris; ita obedientia debitum praecepti. Sed obedientia non differt
specie secundum diversos quibus debetur. Ergo nec dulia.
AG4
Praeterea, cum dulia debeatur diversis secundum infinitos gradus excellentiae, si secundum diversos quibus
debetur, species diversas haberet, essent infinitae species duliae. Sed hoc est impossibile.
Ergo dulia non habet plures species.
SC1
Sed contra, dulia debetur Deo et creaturae, ut ex dictis, art. 1, patet. Sed non est eadem ratio honoris in utroque.
Ergo est ibi diversa species duliae.
SC2
Praeterea, dulia exhibetur rebus inanimatis, sicut cruci, et reliquiis, et etiam hominibus. Sed in his non potest
esse una ratio honoris. Ergo dulia habet diversas species.
CO
Respondeo dicendum, quod habitus diversificantur per actus, et actus per objecta; unde ubi invenitur diversa
ratio objecti, oportet quod sint actus et habitus specie differentes. Cum ergo honor debeatur alicui ratione
excellentiae quam habet, et non sit ejusdem rationis excellentia in diversis; ideo oportet quod sit alia ratio
honoris, et alia virtus secundum speciem, quae diversos honores exhibet: non enim idem honor debetur patri, regi
et Magistro, et sic de aliis, ut dicit Philosophus in 9 ethic.. Inter omnes autem alias rationes excellentiae illa est
940

