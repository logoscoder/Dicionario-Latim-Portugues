Si enim sit talis ignorantia cui nullo modo admisceatur ratio culpae, ex eo quod ignorantia est, sic excusat in toto,
sicut ignorantia invincibilis et ignorantia particularis, adhibita tamen debita diligentia.
Ignorantia vero quae rationem culpae habet, excusat quidem quantum ad aliquid, scilicet inquantum ignorantia
est; quia sic habet quod involuntarium causet; non autem excusat inquantum culpa est, quia sic rationem
voluntarii retinet: et ideo ignorantia universalis excusat peccatum sequens non ex toto, sed a tanto. Similiter
etiam ignorantia vincibilis, sit sive secundum se vincibilis, sive secundum causam suam, dum tamen rei illicitae
operam non dederit quando ignorantiam incurrit: si enim operam rei licitae dedisset moderate, ignorantia sequens
culpam non haberet: et ita potest sequens peccatum ex toto excusare, ut patet in his qui exercitio spiritualium
operationum in amentiam vertuntur.
RA1
Ad primum ergo dicendum, quod ignorans dicitur gravissime peccare, non propter quantitatem peccati, sed
propter periculum: quia dum morbum non cognoscit, medicinam non quaerit. Vel dicendum, quod Ambrosius
loquitur de gravitate peccati quod est ignorantia ipsa beneficiorum Dei, quod est gravissimum inter species
ingratitudinis, cum scilicet homo beneficium non recognoscit.
RA2
Ad secundum dicendum, quod ebrius homicida duobus peccatis peccat, scilicet ebrietate, et homicidio: propter
quod dicitur, duplices mulctationes mereri. Nihil tamen prohibet quin quantitas sequentis peccati per ignorantiam
ex praecedenti consequentem minuatur. Unde in processu argumenti est figura dictionis, quia mutatur discretum
in continuum.
RA3
Ad tertium dicendum, quod ignorantia omnis quae est peccatum, est in intellectu sicut in subjecto, et in voluntate
sicut in causa, ut supra dictum est; unde secundum hoc quod est in intellectu, prout scilicet privat directam
scientiam in actu, minuit quantitatem sequentis peccati, nec ex eo habet quod peccatum sit; sed prout est in
voluntate, sicut in causa, habet quod peccatum sit: et sic non habet quod excuset, sed quod ad peccatum addat: et
potest esse quandoque quod plus ponderat ipsum peccatum ignorantiae quam illud quod per ignorantiam de
sequenti peccato minuitur.
RA4
Ad quartum dicendum, quod ignorantia quae consequitur omne peccatum, non est causa peccati, ut dictum est, et
ideo non excusat nec diminuit peccatum.
RA5
Ad quintum dicendum, quod ignorantia et infirmitas habent quod excusent peccatum vel in toto vel in parte, ex
hoc quod causant involuntarium; malitia vero et concupiscentia magis voluntarium augent, et ideo non excusant,
sed aggravant peccatum; et hoc dico si concupiscentia sumatur pro actu voluntatis: si vero sumatur pro passione
concupiscibilis trahente voluntatem quodammodo renitentem, sic concupiscentia excusat: quia quanto aliquis
majori tentationi succumbit, minus peccat; sed hoc ad infirmitatem reducitur.
EX
Quae per tentationem fuerat convincenda vel perimenda, scilicet spirituali morte vel etiam corporali, vel a se, vel
a viro, vel a Deo, si de muliere intelligatur, ut Magister exponit.
In eo tamen fuisse seductum credi potest, quod commissum veniale crederet. Hoc intelligitur, ut supra dictum
est, de veniali ex causa et non ex genere. Putavit enim quod quia fecit ut uxori morem gereret, quod peccatum
suum excusationis causam haberet et veniam de facili acciperet, et hujusmodi seductionis causa videtur fuisse
elatio mentis, quae ad suggestionem mulieris surrepsit, ex qua voluit lignum vetitum experiri.
Cum enim experimentum non sit nisi de dubiis, patet quod ex elatione in quamdam dubitationem adductus est
ejus rei, puta experimenti ligni vetiti, in quo etiam mulier seducta fuit.
Tribus modis, ut ait Isidorus, peccatum geritur.
Videtur quod insufficienter enumeret: quia quoddam peccatum est etiam ex concupiscentia, de qua mentionem
non facit. Et dicendum, quod peccatum ex concupiscentia proveniens ad peccatum ex infirmitate reducitur: non
enim tunc solum est ex infirmitate peccatum quando aliquis aliquo exteriori impulsu peccat, sed etiam quando
per tentationem carnis in peccatum labitur.
Quae etiam ipsa peccatum est. Hoc verum est si sit eorum quae quis scire tenetur: alias non: quia etiam habere
voluntatem non sciendi geometriam, peccatum non est ei qui illam non profitetur per officium Magisterii.

|+d23.q1 Distinctio 23, Quaestio 1
|a0 Prologus
Postquam definivit Magister principium humanae perditionis et ex parte tentationis et ex parte peccantis; in parte
ista determinat de permissione divina, quae quodammodo principium peccati dicitur, sicut causa sine qua non: si
enim Deus non permisisset, homo non peccasset: et dividitur in quinque partes, secundum quinque quaestiones
601

