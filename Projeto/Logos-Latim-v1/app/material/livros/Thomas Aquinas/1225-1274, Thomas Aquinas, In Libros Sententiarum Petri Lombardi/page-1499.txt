CO
Respondeo dicendum, quod circa hoc est duplex opinio. Quidam enim dicunt, quod nulla virtus creata inest his
verbis, qua fiat transubstantiatio; sed quod dicitur aliquando virtute horum verborum transubstantiationem fieri,
intelligendum est, quod divina institutione firmatum est ut ad prolationem horum verborum conversio praedicta
fiat virtute divina tantum; et sic etiam dicunt in omnibus aliis sacramentis, ut supra, distinct. 1, quaest. 1, art. 2,
quaestiunc. 2, dictum est. Sed haec opinio dignitati sacramentorum novae legis derogat, et dictis sanctorum
obviare videtur. Et ideo dicendum est, quod in verbis praedictis, sicut et in aliis formis sacramentorum, est aliqua
virtus ex Deo; sed haec virtus non est qualitas habens esse completum in natura, qualiter est virtus alicujus
principalis agentis secundum formam suam, sed habet esse incompletum, sicut virtus quae est in instrumento ex
intentione principalis agentis, et sicut similitudines colorum in aere, ut supra, dist. 1 dictum est.
RA1
Ad primum ergo dicendum, quod dictio exclusiva adjuncta principali agenti non excludit agens instrumentale:
non enim sequitur: solus hic faber facit cultellum; ergo martellus nihil ad hoc operatus est. Virtus enim
instrumenti non est nisi quaedam redundantia virtutis agentis principalis; unde in toto actio non attribuitur
instrumento, sed principali agenti, secundum Philosophum; et propter hoc ex hoc quod dicitur, quod sola virtute
spiritus sancti fit hujusmodi conversio, non excluditur virtus instrumentalis, quae est in verbis praemissis.
RA2
Ad secundum dicendum, quod virtus creata praesupponit materiam in qua operetur; quod quidem contingit esse
dupliciter. Uno modo ita quod sit mutationis subjectum, sicut accidit in conversionibus naturalibus. Alio modo
ita quod subsit termino a quo, non autem mutationi, sicut accidit in dicta conversione. Sed creatio neutro modo
materiam praesupponit; et ideo magis potest aliquid Deo instrumentaliter cooperari in hac conversione quam in
opere creationis. Utrum autem majoris virtutis sit ista conversio, vel creatio, dicetur infra, distinct. 11, quaest. 1,
art. 3, quaestiunc. 4.
RA3
Ad tertium dicendum, quod si in conceptione unio includatur, quae simul cum ipsa facta est, major difficultas
fuit in conceptione quam in transubstantiatione: quia illa unio est terminata ad esse divinae personae: haec autem
transubstantiatio ad corpus Christi, quia panis non convertitur nisi in corpus Christi. Si autem conceptionis opus
includat tantum conversionem sanguinum purissimorum virginis in corpus Christi, sic major difficultas est in hac
conversione quam in illa conceptione; unde potuit etiam alicui creaturae conferre quod in illa conceptione sibi
cooperaretur; quamvis non fuisset conveniens propter dignitatem Christi servandam, quod tunc fiebat simpliciter,
prius non existens: quod hic non accidit; et ideo nihil deperit dignitati corporis Christi, si aliqua creatura accipiat
instrumentalem virtutem operandi in id quod in corpus Christi transubstantiatur.
RA4
Ad quartum dicendum, quod nulla creatura potest agere ea quae sunt supra naturam quasi principale agens;
potest tamen agere quasi agens instrumentale a virtute increata motum: quia sicut creaturae inest obedientiae
potentia, ut in ea fiat quidquid creator disposuerit, ita etiam ut ea mediante fiat, quod est ratio instrumenti.
RA5
Ad quintum dicendum, quod virtus agentis principalis respicit principaliter terminum ad quem; sed virtus causae
instrumentalis non attingit ad terminum ad quem, sed habet operationem suam in his quae sunt circa terminum;
sicut qualitates activae elementares non attingunt ad animae rationalis introductionem. Et similiter hic contingit:
quia virtus illa instrumentalis quae inest verbis, habet operationem supra substantiam panis, quia verbum ad
elementum accedit, secundum Augustinum, non est autem aliquo modo causa eorum quae in termino ad quem
sunt, sicut quod sint accidentia sine subjecto, vel alicujus hujusmodi; et ideo objectio cessat.
RA6
Ad sextum dicendum, quod virtus haec conversiva quae est in his verbis, cum sit sacramentalis, sequitur
significationem, ut dictum est; significatio autem existentis conversionis, cum importet ordinem unius ad
alterum, non potest fieri per dictionem, sed oportet quod per orationem fiat; cujus partes quamvis successive
proferantur, tamen significatio est tota simul, quod tunc complet ultima orationis particula ad modum
differentiae ultimae in definitionibus; et hac significatione existente, in ultimo prolationis instanti fit
transubstantiatio.
RA7
Ad septimum dicendum, quod significatio orationis, quamvis relata ad partes quibus fit significatio, videatur
composita, tamen relata ad rem significatam simplex est, inquantum significat unum, scilicet compositionem
hujus cum hoc; sicut etiam Philosophus dicit in 5 metaph., quod substantia senaria non est bis tria, sed semel sex
quam ibi qualitatem nominat. Unde sicut ad hanc qualitatem senarii se habent partes ejus ut dispositiones
materiales, non ut qualitates partium, sicut partes unius qualitatis totius; ita significationes partium sunt
dispositiones ad significationem totius orationis, quae consurgit ex significatione ultimae partis in ordine ad
omnes praecedentes: quia virtus conversiva sequitur significationem, ut dictum est; et ideo in ipso complemento
significationis datur illa virtus orationi toti, ita quod partes singulae se habent materialiter tantum ad illam
virtutem.
1499

