quia in joanne quodammodo incepit tempus gratiae (quia lex, et prophetae usque ad joannem, Matth. 11, 13),
non quasi ab ipso esset gratia, sed quia ad gratiam viam praeparabat; ideo ejus baptismus fuit aliquod
sacramentum; quod quidem erat initiatio quaedam sacramentorum gratiae, quamvis gratia in eo non conferretur.
Unde dicendum, quod baptismus joannis sacramentum erat quodammodo medium inter sacramenta veteris et
novae legis, sicut dispositio ad formam media est quodammodo inter privationem et formam. Conveniebat enim
quodammodo cum sacramentis veteris legis in hoc quod erat signum tantum; cum sacramentis autem legis novae
in materia, et quodammodo in forma.
RA1
Ad primum ergo dicendum, quod baptismus joannis habet aliquid simile cum sacramentalibus baptismi,
inquantum erat dispositio ad baptismum Christi; sed inquantum praecessit institutionem baptismi Christi, differt
a sacramentalibus, et est sacramentum per se; sicut sacramenta veteris legis, quae etiam suo modo, licet non tam
de propinquo, ad sacramenta novae legis disponebant.
RA2
Ad secundum dicendum, quod dispositio reducitur ad genus formae ad quam disponit; et ideo baptismus joannis
reducitur ad sacramenta novae legis, sicut incompletum in genere illo; et hoc patet ex ordine procedendi quem
Magister servat.
Articulus 1B
AG1
Ulterius. Videtur quod non baptizaverit sub hac forma: ego baptizo te in nomine venturi. Christus enim, in cujus
nomine baptizabat, jam venerat.
Ergo non competebat forma illa pro tempore illo.
AG2
Praeterea, eadem est fides de Christo venturo quae erat in patribus et de Christo qui jam venit, quam nos
habemus. Ergo eadem est forma baptismi in nomine venturi, et in nomine Christi.
Ergo baptismus idem. Sed apostoli baptizaverunt in nomine Christi, ut infra dicetur. Si ergo joannes baptizavit in
nomine venturi, idem fuit baptisma joannis et apostolorum Christi; quod falsum est.
SC1
Sed contra est quod dicitur Act. 19, 4: baptizabat joannes populum dicens, in eum qui venturus est post ipsum, ut
crederent.
CO
Ad secundam quaestionem dicendum, quod utilitas rei ex forma sua consequitur; et ideo formae sacramentorum
ostendunt illud ex quo sacramenta et efficaciam et utilitatem habent. Et quia utilitas baptismi joannis tota erat
disponere ad Christum, ideo haec erat sua forma competens, ut in nomine venturi baptizaret.
RA1
Ad primum ergo dicendum, quod quamvis jam venisset in carne, non tamen jam venerat ad baptizandum, et alia
salutis nostrae opera exercendum.
RA2
Ad secundum dicendum, quod fides, cum sit cognitio quaedam, respicit rei veritatem; et quia diversitas
temporum significatorum non diversificat veritatem, nec fides penes hoc diversificatur. Sed sacramenta
respiciunt effectum; et quia non eodem modo se habet ad actum hoc quod jam est et hoc quod expectatur
futurum, quia ad id quod expectatur futurum, actus ordinantur ut disponentes, ab eo autem quod jam est,
effective aliquid producitur; ideo diversificatio formae per futurum et praesens designant diversitatem
sacramenti.
Articulus 1C
AG1
Ulterius. Videtur quod non fuit institutus a Deo. Nullum enim sacramentum a Deo institutum nominatur a
ministro; non enim dicitur baptismus Petri. Sed baptismus ille dicitur baptismus joannis.
Ergo non fuit a Deo institutus.
AG2
Praeterea, sacramenta legis naturae, quae ad sacramenta Christi disponebant, a Deo institutionem non habuerunt,
sed ex voto celebrabantur, secundum Hugonem.
Sed baptismus joannis fuit praeparatorius ad sacramenta Christi. Ergo non debuit habere institutionem a Deo.
SC1
Sed contra est quod dicitur joan. 1, 33: qui me misit baptizare in aqua, ille mihi dixit: super quem videris
spiritum descendentem, et manentem super eum, hic est qui baptizat in spiritu sancto.
CO
Ad tertiam quaestionem dicendum, quod joannes suum baptismum instituit praecepto divino. Unde patet quod
institutio ipsius fuit a Deo per auctoritatem, et ab ipso joanne per ministerium.
1387

