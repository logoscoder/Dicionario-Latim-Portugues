sicut nauta navi; unde secundum hanc opinionem sequitur quod sola anima beatificata naturali desiderio
beatitudinis non frustraretur; et sic non oportet ponere resurrectionem.
Sed hoc fundamentum sufficienter Philosophus in 2 de anima destruit, ostendens animam corpori sicut formam
materiae uniri. Et sic patet quod si in hac vita homo non potest esse beatus, necesse est resurrectionem ponere.
RA1
Ad primum ergo dicendum, quod caelum nunquam atteretur quantum ad substantiam, sed atteretur quantum ad
effectum virtutis, per quam movet ad generationem et corruptionem inferiorum, ratione cujus dicit apostolus 1
corinth. 7, 31: praeterit figura hujus mundi.
RA2
Ad secundum dicendum, quod anima Abrahae non est, proprie loquendo, ipse Abraham, sed est pars ejus; et sic
de aliis; unde vita animae Abrahae non sufficeret ad hoc quod Abraham sit vivens; vel quod Deus Abraham sit
Deus viventis; sed exigitur vita totius conjuncti, scilicet animae et corporis; quae quidem vita quamvis non esset
actu quando verba proponebantur, erat tamen in ordine utriusque partis ad resurrectionem. Unde Dominus per
verba illa subtilissime et efficaciter probat resurrectionem.
RA3
Ad tertium dicendum, quod anima non comparatur ad corpus solum ut operans ad instrumentum quo operatur,
sed etiam ut forma ad materiam; unde operatio est conjuncti, et non tantum animae, ut patet per Philosophum in
1 de anima.
Et quia operanti debetur operis merces, oportet quod ipse homo compositus ex anima et corpore operis sui
mercedem accipiat.
Venialia autem sicut dicuntur peccata quasi disponentia ad peccandum, non quod simpliciter habeant et perfecte
rationem peccati; ita poena quae eis redditur in Purgatorio, non est simpliciter retributio, sed magis purgatio
quaedam, quae seorsum fit in corpore per mortem et incinerationem, et in anima per Purgatorium ignem.
RA4
Ad quartum dicendum, quod ceteris paribus perfectior est status animae in corpore quam extra corpus, quia est
pars totius compositi, et omnis pars integralis materialis est respectu totius; quamvis sit Deo conformior
secundum quid. Tunc enim, simpliciter loquendo, est aliquid maxime Deo conforme quando habet quidquid suae
naturae conditio requirit, quia tunc perfectionem divinam maxime imitatur; unde cor animalis magis est
conforme Deo immobili quando movetur, quam quando quiescit, quia perfectio cordis est etiam moveri, et ejus
quies est ejus destructio.
RA5
Ad quintum dicendum, quod mors corporalis introducta est per peccatum Adae, quod est morte Christi deletum;
unde poena illa non manet in perpetuum. Sed peccatum mortale, quod mortem aeternam per impoenitentiam
inducit, ultra non expiabitur; et ideo mors illa aeterna erit.
Articulus 1B
AG1
Ulterius. Videtur quod resurrectio non erit omnium generaliter. In Psalmo enim 1, 2, dicitur: non resurgent impii
in judicio. Sed resurrectio non erit hominum nisi tempore judicii universalis. Ergo impii nullo modo resurgent.
AG2
Praeterea, Daniel. 12, 2, dicitur: multi de his qui dormiunt in pulvere, evigilabunt. Sed haec locutio quamdam
partitionem importat. Ergo non omnes resurgent.
AG3
Praeterea, per resurrectionem homines conformantur Christo resurgenti; unde 1 corinth. 15, concludit apostolus,
quod si Christus resurrexit, et nos resurgemus. Sed illi soli debent Christo resurgenti conformari qui ipsius
imaginem portaverunt, quod est solum bonorum. Ergo ipsi soli resurgent.
AG4
Praeterea, poena non dimittitur nisi ablata culpa. Sed mors corporalis est poena originalis peccati.
Ergo cum non omnibus sit dimissum originale peccatum, non omnes resurgent.
AG5
Praeterea, sicut per gratiam Christi renascimur, ita per gratiam ejus resurgemus. Sed illi qui in maternis uteris
moriuntur, nunquam potuerunt renasci. Ergo nec resurgere poterunt; et sic non omnes resurgent.
SC1
Sed contra est quod dicitur joan. 5, 28: omnes qui in monumentis sunt, audient vocem filii Dei; et qui audierint,
vivent. Ergo omnes mortui resurgent.
SC2
Praeterea, 1 corinth. 15, 51, dicitur: omnes quidem resurgemus.
SC3
Praeterea, resurrectio ad hoc necessaria est, ut resurgentes recipiant pro meritis poenam vel praemium.

2053

