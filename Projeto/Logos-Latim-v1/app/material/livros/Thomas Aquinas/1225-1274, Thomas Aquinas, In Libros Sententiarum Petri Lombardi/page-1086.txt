Ad primum ergo dicendum, quod fecit nos consedere inquantum nos gloria stabilivit, et judiciariam potestatem
dedit; non autem sedere ad dexteram. Vel dicendum, quod nos consedere fecit etiam ad dexteram, sed non in
nobis, sed in Christo, inquantum ipse est unius naturae nobiscum, quam, prout est in Christo, ad dexteram patris
collocavit.
RA2
Ad secundum dicendum, quod non quaelibet beatitudo potest dici dextera simpliciter, sed quae debetur illi
naturae assumptae: vel si quaelibet beatitudo dicatur dextera, hoc non erit secundum excellentissimum modum
possibilem creaturae, sed possibilem creaturae non unitae; et hoc est secundum quid.
RA3
Ad tertium dicendum, quod quamvis beata virgo sit super Angelos exaltata, non est tamen exaltata usque ad
aequalitatem Dei, vel unionem in persona: et ideo non dicitur sedere ad dexteram, sed astare dextris, inquantum
honor filii aliquo modo participative, non plenarie, redundat in ipsam, inquantum dicitur mater Dei, sed non
Deus.
RA4
Ad quartum dicendum, quod spiritus sanctus potest dici sedere ad dexteram patris, inquantum est aequalis patri
secundum veritatem; sed non appropriatur ei aequalitas, sed filio: et ideo nec sessio dexterae.
EX
Fidei argumentum a philosophicis argumentis est liberum: quia per ea nec probari nec improbari potest.
Et ipse forte ante mortem hoc etiam modo erat homo, et post resurrectionem fuit. Hoc dicit propter tertiam
opinionem, quae nondum erat suo tempore damnata, quae dicebat, quod etiam ante mortem erat hoc modo homo.
Quia una eademque unione, quantum ex parte ipsius assumentis, non quantum ex parte assumptorum.
Ad quod dicimus. Hoc dicit, non quia praemissae locutiones sint simpliciter concedendae, sed ut ostendat quam
causam veritatis habeant.
Nemo ascendit in caelum, nisi qui descendit de caelo. Ergo alii homines in caelum non ascendunt.
Dicendum, quod alii non propria virtute scandunt, quod est ascendere. Vel loquitur de caelo sanctae trinitatis, ad
quod ascendit ratione divinae naturae. Vel dicendum, quod loquitur secundum quod caput et membra sunt una
persona.
Haec de corrigia calceamenti dominici sufficiant, ne ossa regis idumaeae consumantur usque in cinerem.
Calceamentum est humanitas tegens pedem, scilicet verbum, quo quasi omnia portantur, Heb. 2. Corrigia ipsa est
unio. Rex idumaeae, Christus, qui communicavit carni et sanguini; Hebr. 2. Idumaea enim sanguinea
interpretatur. Ossa ejus sunt fortiora et difficiliora ad intelligendum de mysteriis humanitatis ejus, quae non sunt
igne curiosi studii usque ad minima inquirenda, quod est ossa in pulverem redigere; sed sunt silentio honoranda,
quasi intellectum excedentia. Et sumitur de Amos 2.

|+d23.q1 Distinctio 23, Quaestio 1
|a0 Prologus
Postquam determinavit Magister de his quae ad Christum pertinent, quibus nos effective reparavit, hic incipit
determinare de reparantibus formaliter, quae sunt habitus gratuiti animam informantes.
Dividitur autem haec pars in duas; in prima determinat de ipsis habitibus gratuitis; in secunda de praeceptis
quibus ipsi habitus in suos actus diriguntur, dist. 37, ibi: sed jam distributio Decalogi, quae in duobus mandatis
completur, consideranda est. Prima dividitur in duas partes: in prima determinat de ipsis habitibus secundum se
per singula; in secunda determinat connexionem eorum ad invicem, 36 dist., ibi: solet etiam quaeri, utrum
virtutes ita sint sibi conjunctae, ut separatim non possint possideri. Prima in duas: in prima determinat de
habitibus virtutum; in secunda de donis, 34 distinct., ibi: nunc de septem donis spiritus sancti agendum est.
Prima dividitur in duas partes: in prima determinat de virtutibus theologicis; in secunda de virtutibus
cardinalibus, 33 dist., ibi: post praedicta, de quatuor virtutibus quae principales vel cardinales vocantur,
disserendum est. Prima dividitur in tres partes: in prima determinat de fide; in secunda de spe, 26 dist., ibi: est
autem spes virtus qua spiritualia et aeterna bona sperantur; in tertia de caritate, 27 distinct., ibi: cum autem
Christus fidem et spem non habuerit, dilectionem tamen habuit. Prima in tres: in prima determinat de fide
secundum se; in secunda de fide per comparationem ad ea quae creduntur, 24 dist.: hic quaeritur, si fides tantum
de non visis est, quomodo veritas apostolis ait: nunc dico vobis priusquam fiat, ut cum factum fuerit, credatis? in
tertia de ipsa per comparationem ad eos qui credunt, 25 dist., ibi: praedictis adjiciendum est de sufficientia fidei
ad salutem. Circa primum duo facit: primo continuat se ad praecedentia; secundo prosequitur propositum, ibi:
fides est virtus qua creduntur quae non videntur. Et haec pars dividitur in duas partes, secundum quod duas
definitiones fidei ponit; secunda incipit ibi: notandum quoque est, quod fides de non apparentibus tantum est.
Circa primum tria facit: primo definit fidem; secundo exponit definitionem quantum ad hanc particulam, quae
non videntur, ibi: quod tamen non de omnibus quae non videntur, accipiendum est; quantum autem ad hanc
1086

