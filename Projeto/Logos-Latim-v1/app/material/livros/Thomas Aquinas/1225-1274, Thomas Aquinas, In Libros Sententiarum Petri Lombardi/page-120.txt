secunda inducit similitudinem de missione filii, ibi: ne autem mireris quod spiritus sanctus dicitur mitti vel
procedere a se. Ostendit autem in prima partes duas. Primo quod spiritus sanctus a se detur, scilicet per
Augustini auctoritatem et per duas rationes: quarum una talis est. Quidquid potest pater et filius, potest et spiritus
sanctus. Sed pater et filius possunt dare spiritum sanctum. Ergo etc.. Alia est: quidquid operatur pater et filius,
operatur spiritus sanctus, et sic ut prius. Et rationes istae habent efficaciam propter effectum connotatum in
missione et datione spiritus sancti ex parte creaturae.
Operatio enim et potentia respectu creaturae, est communis omnibus tribus personis.
Ne autem mireris quod spiritus sanctus dicitur mitti vel procedere a se. Hic inducit missionem filii ad
notificandum missionem spiritus sancti, et dividitur in partes duas: in prima determinat de filii missione in
communi; in secunda quantum ad speciales modos, ibi: hic quaeritur, utrum semel tantum missus sit filius, an
saepe mittatur.
Prima in duas: in prima movet quaestionem de missione filii duplicem, qualiter scilicet intelligatur et a quo
mittatur; in secunda solvit, ibi: quo circa quaerendum est, quomodo intelligatur missio filii vel spiritus sancti. Et
haec dividitur in duas: in prima solvit quantum ad missionis modum; in secunda quantum ad missionis
principium, ibi: et quod a spiritu sancto filius sit missus... Auctoritatibus confirmatur. Et haec dividitur in duas:
in prima ostendit quod non solum filius missus est a patre, sed etiam a spiritu sancto; in secunda ostendit quod
etiam a seipso, ibi: deinde ostendit esse datum etiam a seipso. Et haec in duas: in prima ostendit filium esse
datum a seipso; in secunda ostendit filium esse missum a seipso, ibi: quod autem a seipso mittatur, Augustinus
astruit. Et circa hoc tria facit: in prima ostendit veritatem; in secunda concludit intentionem suam, ibi: ex
supradictis aperte monstratur quod filius missus est a patre et spiritu sancto, et a seipso; in tertia excludit
objectionem, ibi: sed adhuc opponitur. Si filius a seipso missus est, cur ergo ait: a meipso non veni? ad
intellectum hujus partis de tribus quaeritur: primo de missione secundum se. Secundo de ipsa ex parte missi.
Tertio de eadem ex parte mittentis.
Circa primum duo quaeruntur: 1 utrum missio aut datio conveniat divinis personis; 2 quid significet, utrum
essentiam, vel notionem.
|a1 Articulus 1: Utrum missio conveniat divinis personis.
AG1
Ad primum sic proceditur. Videtur quod missio non conveniat divinis personis. Missio enim videtur dicere
quamdam loci mutationem, secundum quod dicimus nuntium mitti ad aliquem locum.
Sed divinis personis, quae ubique sunt, non convenit aliqua loci mutatio. Ergo nec missio.
AG2
Praeterea, super illud Ezech. 16, 53: convertens restituam eos conversione sodomorum cum filiabus suis, et
conversione Samariae et filiarum ejus; dicit Hieronymus: quod conjunctum est et in uno corpore copulatum,
mitti non potest. Sed una persona conjuncta est alii majori unione quam aliqua copulatio corporalis. Ergo una
persona non potest mitti ab alia.
AG3
Item, nihil pertinens ad inferioritatem potest dici de una persona respectu alterius, cum non sint gradus in
trinitate; unde dicit Damascenus, quod Christus non est obediens patri nisi secundum quod homo. Missio autem
et datio videntur importare quamdam inferioritatem in misso et dato. Ergo neutrum convenit divinae personae.
AG4
Item, constat quod divina persona est in infinitum dignior quam aliquis Angelus. Sed Angeli superiores qui sunt
assistentes, secundum dionysium non mittuntur ad nos propter suam dignitatem. Ergo multo minus divinae
personae mittuntur.
SC1
In contrarium autem sunt plurimae auctoritates canonis et sanctorum, ut in littera.
CO
Respondeo dicendum, quod missio vel datio ratione suae significationis dicit exitum alicujus ut missi ab aliquo
sicut a mittente, et ad aliquem terminum. Iste autem exitus in creaturis est secundum distantiam corporalem
missi a mittente, et in comparatione ad terminum ponit in misso esse ubi non fuit prius. Quia autem omnis
imperfectio amovenda est ab his quae in divinam praedicationem veniunt, ideo missio in divinis intelligitur non
secundum exitum localis distantiae, nec secundum aliquam novitatem advenientem ipsi misso, ut sit ubi prius
non fuerat; sed secundum exitum originis ab aliquo ut a principio, et secundum novitatem advenientem ei ad
quem fit missio, ut novo modo persona Missa in eo esse dicatur. Ex quo patet quod missio de ratione sui differt a
processione et datione. Processio enim, inquantum processio, dicit realem distinctionem et respectum ad
principium a quo procedit, et non ad aliquem terminum. Datio autem non importat distinctionem dati a principio
a quo datur, quia idem potest dare seipsum; sed tantum ab eo cui datur, ut supra dictum est, dist. 14, qu. 2, art. 1.
Sed missio ponit distinctionem in misso et ad principium et ad terminum. Et ideo cum dicitur spiritus sanctus
mitti, includitur in significatione missionis uterque respectus, scilicet temporalis et aeternus; aeternus prout a

120

