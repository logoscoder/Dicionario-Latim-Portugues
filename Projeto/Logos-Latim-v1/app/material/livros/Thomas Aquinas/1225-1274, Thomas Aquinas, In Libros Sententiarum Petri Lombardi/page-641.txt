AG3
Praeterea, nullum accidens est dignius suo subjecto. Sed gratia dignior est quam ipsa anima, quia per ipsam
gratiam summo bono conjungitur.
Ergo videtur quod gratia non sit accidens.
AG4
Praeterea, nullum accidens agit in subiectum in quo est, etiamsi in aliud exterius agat. Sed gratia agit in ipsam
animam gratificando eam et movendo in opus. Ergo etc..
AG5
Praeterea, omne accidens quod amitti potest, etiam corrumpi potest. Sed gratia amittitur, non tamen corrumpitur,
cum sit expressior similitudo Dei quam etiam naturalis similitudo animae, ratione cujus anima incorruptibilis
dicitur. Ergo videtur quod gratia non sit accidens.
SC1
Sed contra, super illud Psal. 103: ut exhilaret faciem in oleo, dicit Glossa: gratia est nitor animae, concilians
sanctum amorem. Sed nitor accidens nominat. Ergo videtur quod gratia sit accidens.
SC2
Praeterea, omne quod intenditur et remittitur est accidens: quia substantia non recipit magis et minus, ut in
praedicamentis dicitur. Sed gratia est hujusmodi, ut in littera patet: quia meretur augeri ut aucta mereatur et
perfici. Ergo est accidens.
CO
Respondeo dicendum, quod ex quo gratia creatum quid ponitur, necesse est ipsam in genere accidentium poni.
Cujus ratio est, quia omne illud quod advenit alicui post esse completum, accidentaliter se habet ad ipsum; unde
cum gratia post esse animae sibi adveniat, non est aliquid de essentia ejus; unde oportet quod accidentaliter ad
ipsam se habeat. Sed tamen aliquid accidentaliter ad aliud se habet quod tamen in se substantia est, sicut
indumentum ad corpus: sicut etiam e contrario aliquid substantialiter ad alterum se habet, quod tamen in se
accidens est, sicut color ad albedinem; et sic non potest de gratia accidere: cum enim ponatur gratia esse
conjungens animam fini ultimo, hoc non potest intelligi nisi vel per modum formae vel per modum efficientis. Si
per modum efficientis, sic oporteret aliquam substantiam creatam esse mediam inter animam et Deum, quae eam
Deo conjungeret; et sic anima non immediate a Deo gratificaretur et glorificaretur, quod est alienum a fide:
oportet enim quod sicut anima immediate a Deo creatur effective, ita etiam immediate ab ipso recreetur. Si
autem intelligatur formaliter, tunc oportet quod gratia sit forma animae; et cum adveniat post esse completum, de
necessitate erit accidens: non enim invenitur aliqua forma in genere substantiae quae alteri accidentaliter
adveniat.
RA1
Ad primum ergo dicendum, quod gratia eadem numero non transit de subjecto in subjectum: sed talis modus
loquendi intelligitur in Scripturis propter similitudinem gratiae ad similes actus in specie.
RA2
Ad secundum dicendum, quod quaedam accidentia sunt per se, quae semper actu consequuntur suum subjectum;
quaedam autem non semper in actu, semper autem in habilitate. Unde cum illud quod per se inest, semper insit,
subjectum aliquando dicitur esse per se subjectum respectu ipsius accidentis, sicut ignis est per se subjectum
caloris; et tale accidens ex principiis subjecti causatur, non solum quantum ad habilitatem, sed etiam quantum ad
essentiam accidentis: aliquando respectu habilitatis tantum, sicut aer qui non semper illuminatur in actu, semper
tamen illuminabilis est; et haec illuminabilitas ex principiis subjecti causatur, quamvis lumen ab extrinseco sit.
Similiter dico, quod lumen gratiae ab extrinseco est; sed receptibilitas gratiae semper subjectum consequitur, et
ex principiis subjecti causatur, sicut etiam patet in hoc quod est disciplinae perceptibile.
RA3
Ad tertium dicendum, quod simpliciter in esse suo consideratum subjectum, accidente nobilius est; sed quo ad
quid, nihil prohibet accidens subjecto melius esse quantum ad esse accidentale: semper enim illud quod se habet
per modum actus, nobilius est eo quod se habet per modum potentiae, inquantum hujusmodi. Sicut autem forma
substantialis est actus materiae in esse substantiali, ita accidens est actus subjecti in esse accidentali; unde
secundum hoc albedo est nobilior corpore, et gratia anima.
RA4
Ad quartum dicendum, quod agere aliquid dicitur dupliciter: scilicet formaliter, sicut albedo facit album
parietem, et hoc modo accidens in subjectum agere potest; et sic gratia in animam agit, mundificando ipsam et
gratificando: alio modo effective, sicut pictor parietem album facit; et hoc modo nec gratia nec aliquod accidens
in subjectum suum agit.
RA5
Ad quintum dicendum, quod imago Dei et similitudo dicitur de anima et de gratia; sed diversimode: quia anima
dicitur imago secundum hoc quod Deum imitatur; sed gratia dicitur imago, sicut illud quo anima Deum imitatur;
sicut corpus figuratum alio modo dicitur imago quam figura ipsa: unde cum non eodem modo anima et gratia

641

