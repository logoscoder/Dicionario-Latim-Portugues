RA1
Ad primum ergo dicendum, quod illud decretam loquitur secundum consuetudinem primitivae ecclesiae, quando
propter paucitatem ministrorum rarius Missarum solemnia celebrabantur, et cum majori praeparatione. Unde
dionysius narrat de carpo in suis epistolis quod nunquam Missam celebrabat nisi aliqua divina revelatione prius
percepta; et ideo nunc per contrariam consuetudinem abrogatum est.
RA2
Ad secundum dicendum, quod sacramentum post sui sumptionem, effectum proprium causat; et ideo oportet
actualiter in ipsa sumptione cor hominis in devotione persistere: sed post perceptionem sufficit quod habitu
devotio teneatur, quia non potest semper in actu esse; et ideo ea quae possunt actum impedire, prohibentur magis
ante sumptionem sacramenti quam post.

|+d8.q2 Distinctio 8, Quaestio 2
|a0 Prologus
Deinde quaeritur de forma hujus sacramenti; et circa hoc quaeruntur quatuor: 1 de forma qua corpus Christi
consecratur; 2 de forma qua consecratur ipsius sanguis; 3 de virtute utriusque; 4 de comparatione unius ad aliam.
|a1 Articulus 1: Utrum haec sit forma sacramenti, scilicet hoc est corpus meum.
Articulus 1A
AG1
Ad primum sic proceditur. Videtur quod haec non sit forma consecrationis panis: hoc est corpus meum.
Sacramenta enim habent efficaciam ex institutione divina. Sed Dominus instituens hoc sacramentum non
consecravit his verbis, sed post consecrationem et fractionem haec verba protulit; unde dicitur Matth. 26, 26:
coenantibus illis accepit Jesus panem, et benedixit, et fregit, deditque discipulis suis, et ait: accipite et comedite;
hoc est corpus meum. Ergo in praedictis verbis non consistit forma consecrationis panis.
AG2
Praeterea, forma baptismi consistit in verbis quae dicuntur in ipso usu baptismi. Sed haec verba non dicuntur in
usu eucharistiae, sed magis in sanctificatione materiae. Ergo in his verbis non consistit forma hujus sacramenti.
CO
Respondeo dicendum ad primam quaestionem, quod per formam cujuslibet sacramenti oportet quod exprimatur
hoc in quo substantia sacramenti consistit; sicut in forma baptismi ablutio exprimitur, qua baptismi perficitur
sacramentum. Tota autem perfectio hujus sacramenti in ipsa materiae consecratione consistit, quae est per
transubstantiationem panis in corpus Christi: et hanc transubstantiationem exprimunt verba haec: hoc est corpus
meum; et ideo haec verba sunt forma hujus sacramenti.
RA1
Ad primum ergo dicendum, quod circa hoc est quadruplex opinio.
Quidam enim dixerunt, quod Christus, qui habebat potestatem excellentiae in sacramentis, absque omni forma
virtute divina confecit, et postea verba protulit, sub quibus alii deinceps consecrarent; et hanc opinionem tangit
innocentius, dicens: sane dici potest, quod Christus virtute divina confecit, et postea formam expressit sub qua
posteri benedicerent. Sed hoc non videtur conveniens: quia in textu evangelii dicitur: benedixit, quod aliquibus
verbis factum est. Innocentius autem loquitur opinionem narrando, vel tangendo ordinem quo virtus
consecrationis a Christo, in quo primo erat, ad verba derivata est.
Et ideo alii dicunt, quod confecit quidem sub aliqua forma verborum, non autem sub his, sed sub aliis verbis
ignotis. Sed hoc etiam videtur inconveniens: quia sacerdos his verbis conficiens ea profert ut tunc a Christo
prolata; unde si tunc eis non fiebat confectio, nec modo fieret.
Et ideo alii dicunt, quod confecit sub eisdem verbis, sed ea bis protulit: primo tacite, cum benedixit; secundo
aperte, cum distribuit, ut formam consecrandi aliis traderet. Sed hoc etiam videtur inconveniens: quia non
proferuntur a sacerdote consecrante in persona Christi, ut in occulto prolata: non enim benedixit dicens: hoc est
corpus meum, sed dedit dicens: accipite etc..
Et ideo alii dicunt, et melius, quod Christus ea semel tantum protulit, et eis semel prolatis consecravit, et formam
consecrandi dedit. Hoc enim participium dicens non importat concomitantiam solum ad hoc verbum dedit, sed ad
hoc cum aliis praedictis, ut sit sensus: dum benedixit et fregit, et dedit discipulis, haec verba protulit: accipite
etc.. Vel, secundum quosdam, evangelista non observat ordinem verborum quo a Domino fuerunt prolata; ordo
enim fuit talis: accepit panem, et benedixit, dicens: accipite etc.. Sed primum melius est.
RA2

1490

