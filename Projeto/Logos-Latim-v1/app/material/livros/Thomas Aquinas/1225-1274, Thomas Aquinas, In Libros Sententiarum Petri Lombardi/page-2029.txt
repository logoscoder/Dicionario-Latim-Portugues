praedictos gradus consanguinitatis conjunctos separat; in tertia determinat de incestu, quo consanguinitatis et
affinitatis foedus per carnalem copulam violatur, per differentiam ad alia vitia ejusdem generis, ibi: hic dicendum
est, quod aliud est fornicatio, aliud stuprum etc.. Prima in duas: in prima ostendit quod affinitas ex matrimonio
contracta impedit matrimonium; in secunda inquirit, utrum affinitas maneat matrimonio transeunte, quod ejus
causa erat, ibi: illud non est praetermittendum quod Gregorius venerio episcopo scripsit.
Prima in duas: in prima ostendit usque ad quot gradus affinitas matrimonium impedit, sicut et consanguinitas; in
secunda objicit in contrarium, et solvit, ibi: sed alii videntur concedere, in quinta generatione inter affines
contrahi conjugium.
Hic quaeruntur quinque: 1 de causa affinitatis; 2 utrum impediat matrimonium, sicut et consanguinitas; 3 de
illegitimitate filiorum quae ex impedimento matrimonii causatur; 4 de incestu quem ex violatione
consanguinitatis et affinitatis incurrit aliquis; 5 de separatione matrimonii quae fit propter consanguinitatem et
affinitatem.
|a1 Articulus 1: Utrum ex matrimonio consanguinei affinitas causetur.
Articulus 1A
AG1
Ad primum sic proceditur. Videtur quod ex matrimonio consanguinei affinitas non causetur. Quia propter quod
unumquodque, illud magis. Sed mulier ducta per matrimonium non conjungitur alicui de consanguinitate viri,
nisi ratione viri. Cum ergo non fiat viro affinis, nec alicui consanguineorum viri affinis erit.
AG2
Praeterea, eorum quae sunt ab invicem separata, si uni aliquid conjungatur, non oportet propter hoc quod sit
alteri conjunctum. Sed consanguinei jam sunt ab invicem separati. Ergo non oportet quod si aliqua mulier
conjungatur alicui viro, propter hoc conjungatur omnibus consanguineis ejus per affinitatem.
AG3
Praeterea, relationes ex aliquibus unitionibus innascuntur. Sed nulla unitio fit in consanguineis viri, per hoc quod
ille ducit uxorem. Ergo non accrescit eis affinitatis relatio.
SC1
Sed contra, vir et uxor efficiuntur una caro.
Si ergo vir secundum carnem omnibus consanguineis suis attinet, et mulier eadem attinebit eisdem.
SC2
Praeterea, hoc patet per auctoritates in littera inductas.
CO
Respondeo dicendum ad primam quaestionem, quod amicitia quaedam naturalis in communicatione naturali
fundatur, ut supra dictum est. Naturalis autem communicatio est duobus modis, secundum Philosophum 8 ethic..
Uno modo per carnis propagationem; alio modo per conjunctionem ad carnis propagationem ordinatam; unde
ipse ibidem dicit, quod amicitia viri ad uxorem est naturalis. Unde sicut persona conjuncta alteri per carnis
propagationem quoddam vinculum amicitiae naturalis facit, ita si conjungantur per carnalem copulam. Sed in
hoc differt, quod persona conjuncta alicui per carnis propagationem, sicut filius patri, fit particeps ejusdem
radicis et sanguinis; unde eodem genere vinculi colligatur filius consanguineis patris quo pater conjungebatur,
scilicet consanguinitate, quamvis secundum alium gradum, propter majorem distantiam a radice. Sed persona
conjuncta per carnalem copulam non fit particeps ejusdem radicis, sed quasi extrinsecus adjuncta; et ideo ex hoc
efficitur aliud genus vinculi, quod affinitas dicitur; et hoc est quod in hoc versu dicitur: mutat nupta genus, sed
generata gradum: quia scilicet persona per generationem fit in eodem genere attinentiae, sed in alio gradu; per
carnalem vero copulam fit in alio genere.
RA1
Ad primum ergo dicendum, quod quamvis causa sit potior effectu, non tamen oportet semper quod nomen idem
effectui et causae conveniat: quia quandoque illud quod est in effectu, invenitur in causa non eodem modo, sed
altiori; et ideo non convenit causae et effectui per idem nomen, neque per eamdem rationem, sicut patet in
omnibus causis aequivoce agentibus; et hoc modo conjunctio viri et uxoris est potior quam conjunctio uxoris ad
consanguineos viri; non tamen debet dici affinitas, sed matrimonium, quod est unitas quaedam; sicut homo sibi
ipsi est idem, non consanguineus.
RA2
Ad secundum dicendum, quod consanguinei sunt quodammodo separati, et quodammodo conjuncti; et ratione
conjunctionis accidit quod persona quae uni conjungitur, omnibus aliquo modo conjungatur; sed propter
separationem et distantiam accidit quod persona quae uni conjungitur uno modo, alii conjungatur alio modo, vel
secundum aliud genus, vel secundum alium gradum.
RA3
Ad tertium dicendum, quod relatio quandoque innascitur ex motu utriusque extremi, sicut paternitas et filiatio; et
talis relatio est realiter in utroque: quandoque vero innascitur ex motu alterius tantum; et hoc contingit dupliciter.
2029

