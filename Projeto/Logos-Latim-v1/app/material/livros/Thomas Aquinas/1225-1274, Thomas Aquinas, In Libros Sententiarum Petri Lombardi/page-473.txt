RA3
Ad tertium dicendum, quod sicut anima in corpore quemdam effectum inducit immediate in omnibus membris,
ut esse, inquantum est forma corporis, alium autem inducit in uno membro mediante alio, ut motum: ita etiam
Deus in omnibus ordinibus caelestis hierarchiae immediate inducit vitam naturae, gratiae et gloriae; sed ad
executionem officiorum divinorum movet eos ordinate, per primos medios, et per medios ultimos: et ideo non
ponitur natura vel gratia vel gloria in definitione hierarchiae, sed scientia, velut dirigens actionem in divinis
officiis.
RA4
Ad quartum dicendum, quod actio circa nos exercita, est propria ministrantium, quae non ponitur in definitione
hierarchiae; sed actio cognitionis, prout significat transfusionem percepti luminis a Deo ex uno in alium,
communis est omnibus.
RA5
Ad quintum dicendum, quod dionysius non intendit ordinare definitionem, sed principia essentialia hierarchiae
tangere: quorum aliquod est sicut materiale, per modum generis se habens, scilicet ordo; alia vero sunt sicut
formalia complentia rationem hierarchiae per modum differentiae; quorum primum est ipsa receptio divini
luminis, quae in scientia importatur, quia scientia illa est secundum receptionem divini luminis; et secundum est
ejus transfusio in alterum, quam designat actio; et tertium est consecutio finis in Dei similitudinem; et sic patet
quod semper sequens est formale respectu praecedentis. Unde si debet ordinate tradi definitio, potest sic dici,
quod hierarchia est divinus ordo secundum scientiam et actionem etc..
RA6
Ad sextum dicendum, quod secundum quosdam in divinis personis est quaedam hierarchia, quam dicunt
supercaelestem, quae attenditur secundum ordinem naturae in personis divinis, quam assimilat hierarchia
caelestis Angelorum et subcaelestis hominum. Sed hoc non est conveniens, nec secundum intentionem dionysii:
quia in divinis personis principatum ponere unius ad alterum, est haereticum; aut quod pater purget filium, vel
illuminet vel perficiat, vel quod id quod patris est, recipiatur in filio inferiori modo: quae tamen requiruntur ad
rationem hierarchiae, secundum intentionem dionysii et secundum vocabuli significationem.
Et ideo dicendum est aliter; scilicet quod, similat deiforme, inquantum per lumen perceptum divinae claritati
assimilatur, non quidem per aequiparantiam, sed secundum suam proportionem: propter quod dicit: quantum
possibile est. Omnis etiam perfectio creaturae est similitudo divinae bonitatis, licet quaedam sit expressior alia.
RA7
Ad septimum dicendum, quod alicui agenti vel imprimenti, potest aliquod recipiens assimilari dupliciter: vel
secundum formam tantum; vel secundum formam et actionem; sicut aliquid illuminatur a sole, ut etiam alia
illuminet ad similitudinem solis, sicut luna; et haec est assimilatio secundum convenientiam in forma et actione.
Aliqua autem illuminantur ut in seipsis luceant, sed lumen in alterum non transfundant, ut terrestria colorata,
quia color est aliquid lucis. Sic etiam assimilantur Angeli Deo in receptione divini luminis, et haec assimilatio
ostenditur in hoc quod dicit: deiforme, inquantum possibile est, similans, et etiam in transfusione ejusdem in
alios; et hoc ostenditur cum dicitur: ad inditas illuminationes, idest secundum virtutem et regulam datarum
illuminationum ascendens in Dei similitudinem, operando in alios secundum suam proportionem; et ideo
nominat ascensum, quia in hoc est perfectio similitudinis, et omnium divinius est Dei cooperatores fieri, sicut
ibidem dicit dionysius: propter quod etiam Philosophi posuerunt finem intelligentiarum moventium orbes (quem
intendunt) assimilationem divinam in causando. Et sic patet quod prima similitudo respondet scientiae, sed
secunda actioni.
|a2 Articulus 2: Utrum unus Angelus purget alium.
AG1
Ad secundum sic proceditur. Videtur quod unus Angelus alium non purget. Purgatio enim non est nisi per
gratiam. Sed solius Dei est dare gratiam. Ergo ipse solus purgat.
AG2
Praeterea, purgatio non est nisi ab immunditia.
Sed in Angelis bonis post casum malorum, nulla remansit immunditia. Ergo non est ibi purgatio.
AG3
Item, videtur quod nec illuminatio unius per alterum fiat. Quia informare mentem est solius Dei, ut ait
Augustinus. Sed illuminari non potest Angelus, nisi mens sua informetur.
Ergo videtur quod unus Angelus alium non illuminet.
AG4
Praeterea, sicut habetur Matth. 23, 10, Magister vester unus est Christus; ubi dicit Augustinus, quod ipse solus
est qui interius docet.
Sed illuminatio est per modum cujusdam doctrinae.
Ergo videtur quod solus Deus mentem Angeli illuminet.
AG5
473

