Ad primum ergo dicendum, quod quamvis virtus liberi arbitrii de se possit in substantiam actus, non tamen in
formam ejus, per quam meritorius est.
RA2
Ad secundum dicendum, quod motus aversionis et conversionis, secundum quod sunt ex libero arbitrio,
praecedunt infusionem gratiae in quibusdam et casum quorumdam, non tempore sed natura, secundum viam
materiae et generationis, prout dispositio praecedit formam.
RA3
Et per hoc patet solutio ad tertium.
RA4
Ad quartum dicendum, quod aliquid dicitur fieri, vel operatum esse, dupliciter. Vel sicut ex contrario, prout
dicimus, quod ex nigro fit album; et hoc modo dicitur gratia operans, qua de malo fit bonus; et sic non fuit in
Angelis, ut in littera dicitur. Alio modo dicitur aliquod fieri ex negatione vel privatione, sicut ex non lucente
lucens, et ex non figurato figuratum; et sic dicitur gratia operans, qua de non bono gratuita bonitate fit tali
bonitate bonus: et sic gratia operans fuit in Angelis.
|a2 Articulus 2: Utrum Angeli meruerint suam beatitudinem.
AG1
Ad secundum sic proceditur. Videtur quod Angeli suam beatitudinem non meruerint. Meritum enim praecedit
praemium, sicut via terminum. Sed in Angelis non potuit esse meritum, quia ante beatitudinem gratiam non
habebant, quae est radix merendi, ad minus si in gratia creati non sunt. Ergo videtur quod suam beatitudinem non
meruerunt.
AG2
Si dicatur, quod merentur eam per ministeria, quibus nobis jubente Deo obsequuntur; contra: secundum
dionysium, superiores non mittuntur ad explendum usum exterioris ministerii. Si ergo inferiores per ministerium
merentur, videtur quod injuste cum superioribus agatur, quibus merendi facultas non conceditur.
AG3
Praeterea, ordo unus in infinitum non excedit alterum. Si ergo inferiores continuo merentur per exterius
ministerium, videtur quod quandoque perveniant ad gradum superioris ordinis: et ita esset ordinum confusio.
AG4
Praeterea, efficacia merendi in operatione est vel propter difficultatem operis, vel propter perfectionem. Sed non
propter difficultatem, quia Angeli sua ministeria explent sine labore omni et difficultate. Ergo si propter
perfectionem; cum operatio qua Deum contemplantur, sit nobilior et perfectior, videtur etiam quod per illam
mereantur: et cum haec sit communis omnibus beatis et non interrupta, videtur quod facti sint in continuo merito;
et ita quod eorum gloria in infinitum crescat.
SC1
Sed contra, in quibuscumque invenitur perfectio unius rationis, in eis sunt eadem principia consequendi
perfectionem illam. Sed in Angelis et hominibus est beatitudo unius rationis. Cum ergo homines ad beatitudinem
sine merito non perveniant, videtur quod nec Angeli.
SC2
Praeterea, secundum bernardum, in hoc fuit peccatum Angeli quod gloriam sine merito habere voluit. Non autem
hoc fuisset ei peccatum, si ad hoc ordinatus esset ut beatitudinem haberet quam non mereretur. Ergo videtur
quod non habuerunt beatitudinem sine merito.
CO
Respondeo dicendum, quod sustinendo Angelos in gratia fuisse creatos, planum est ad hoc respondere: quia sic
certissime meritum praemium praecessisset. Si autem in gratia creati non sunt, sed gratia fuit eis simul data cum
gloria; tunc sunt tres opiniones.
Quidam enim dicunt, quod suam beatitudinem nullo modo meruerunt, nec fuit eis data gratia ad merendum, sed
ad beate vivendum. Hoc autem non videtur conveniens; quia beatitudo habet rationem praemii: praemium autem
sine merito esse non potest, sicut nec poena sine culpa.
Alii dicunt, quod per opera quae sunt post confirmationem, quibus nobis ministrant, merentur beatitudinem
quam prius acceperunt, sicut aliquis miles meretur munus sibi a rege collatum, posterius militando. Sed hoc
etiam, simpliciter loquendo, non videtur conveniens, quia beatitudo habet rationem termini; meritum autem, cum
sit tendens in aliud, habet rationem viae; unde non videntur se posse compati, ut aliquis beatus in statu merendi
existat. Sed secundum quid potest sustineri, ut scilicet mereri intelligantur non praemium essentiale, quod est
eorum beatitudo, sed praemium accidentale, quod est gaudium de illis qui per eorum officia salvantur.
Et ideo videtur cum aliis dicendum, quod meritum in eis non praecessit praemium tempore, sed natura: quod
facile intelligi potest ex his quae supra dicta sunt. Sicut enim actus liberi arbitrii est dispositio ad gratiam, ita
actus informatus gratia est meritum gloriae. Unde unus et idem conversionis motus est praeparatio ad gratiam
secundum quod est ex libero arbitrio, et meritorius gloriae, secundum quod est gratia informatus: et iterum
fruitionis actus, secundum quod completur per habitum gloriae.
447

