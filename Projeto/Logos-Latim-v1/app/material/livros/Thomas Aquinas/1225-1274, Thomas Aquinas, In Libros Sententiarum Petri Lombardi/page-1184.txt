SC1
Sed contra, finis magis diligendus est his quae sunt ad finem. Sed Deus est finis omnium diligibilium ex caritate.
Ergo ipse est maxime diligendus.
SC2
Praeterea, unicuique est diligibile proprium bonum, secundum Philosophum. Sed Deus est majus bonum quam
aliquid aliud, et est proprium magis alicui quam aliquid aliud: quia est magis intimum animae quam etiam ipsa
sibi, ut dicitur in libro de spiritu et anima. Ergo Deus super omnia diligendus est.
SC3
Praeterea, quod est causa aliorum in unoquoque genere, maximum est in genere illo, ut dicitur in 2 metaph.. Sed
Deus est causa et ratio quare omnia ex caritate diligantur, quia divina bonitas est per se objectum caritatis. Ergo
magis diligendus est Deus quam aliquid aliud.
CO
Respondeo dicendum, quod cum objectum amoris sit bonum, dupliciter aliquis tendere potest in bonum alicujus
rei. Uno modo ita quod bonum illius rei ad alterum referat, sicut quod bonum unius rei optet alteri, si non habet;
vel complaceat sibi, si habet: sicut amat quis vinum, in quantum dulcedinem vini peroptat, et in hoc gaudet quod
ea fruitur, non quod vinum ipsam habet; et hic amor vocatur a quibusdam amor concupiscentiae.
Amor autem iste non terminatur ad rem quae dicitur amari, sed reflectitur ad rem illam cui optatur bonum illius
rei. Alio modo amor fertur in bonum alicujus rei ita quod ad rem ipsam terminatur, inquantum bonum quod
habet, complacet quod habeat, et bonum quod non habet optatur ei; et hic est amor benevolentiae, qui est
principium amicitiae, ut dicit Philosophus.
Unde gradus caritatis secundum hunc modum amoris attendendi sunt, quia caritas amicitiam includit, ut supra,
dist. 27, quaest. 2, art. 1, corp., dictum est. Bonum autem illud unusquisque maxime vult salvari quod est sibi
magis placens: quia hoc est appetitui informato per amorem magis conforme; hoc est autem suum bonum.
Unde secundum quod bonum alicujus rei est vel aestimatur magis bonum ipsius amantis, hoc amans magis
salvari vult in ipsa re amata. Bonum autem ipsius amantis magis invenitur ubi perfectius est; et ideo, quia pars
quaelibet imperfecta est in seipsa, perfectionem autem habet in suo toto; ideo etiam naturali amore pars plus
tendit ad conservationem sui totius quam sui ipsius.
Unde etiam naturaliter animal opponit brachium ad defensionem capitis, ex quo pendet salus totius. Et inde est
etiam quod particulares homines seipsos morti exponunt pro conservatione communitatis, cujus ipsi sunt pars.
Quia ergo bonum nostrum in Deo perfectum est, sicut in causa universali prima et perfecta bonorum, ideo bonum
in ipso esse magis naturaliter complacet quam in nobis ipsis; et ideo etiam amore amicitiae naturaliter Deus ab
homine plus seipso diligitur. Et quia caritas naturam perficit, ideo etiam secundum caritatem Deum supra
seipsum homo diligit, et super omnia alia particularia bona.
Caritas autem supra naturalem dilectionem ipsius addit quamdam associationem in vita gratiae, ut supra dictum
est. Quidam autem dicunt, quod aliquis naturaliter amore concupiscentiae Deum plus seipso diligit, inquantum
divinum bonum est sibi delectabilius; sed amore amicitiae plus seipsum naturaliter quam Deum diligit, dum plus
se vult esse et vivere et habere aliqua bona quam Deum; sed caritas ad hoc naturam elevat ut etiam per amicitiam
aliquis plus Deum diligat quam seipsum. Sed prima opinio probabilior est: quia inclinatio naturae hominis
inquantum est homo, nunquam contradicit inclinationi virtutis, sed est ei conformis.
RA1
Ad primum igitur dicendum, quod amor non est unio ipsarum rerum essentialiter, sed affectuum.
Non autem est inconveniens, ut illud quod est minus conjunctum secundum rem, sit magis conjunctum
secundum affectum, dum plerumque ea quae realiter nobis conjuncta sunt, nobis displiceant, et ab affectu
maxime discordent. Sed amor ad rerum unionem inducit, quantum possibile est; et ideo amor divinus facit
hominem, secundum quod possibile est, non sua vita, sed Dei, vivere, sicut apostolus dicit Gal. 11, 20: vivo ego,
jam non ego, vivit vero in me Christus.
RA2
Ad secundum dicendum, quod quamvis unicuique sit amabile quod sibi est bonum, non tamen oportet quod
propter hoc sicut propter finem ametur, quia est sibi bonum; cum etiam amicitia non retorqueat ad seipsum
bonum quod ad alterum optat: diligimus enim amicos, etiam si nihil nobis debeat inde fieri.
RA3
Ad tertium dicendum, quod amicabilia quae sunt ad alterum, venerunt ex amicabilibus quae sunt ad seipsum, non
sicut ex causa finali, sed sicut ex eo quod est prius in via generationis. Quia sicut quilibet sibi prius est notus
quam alter, et quam Deus; ita etiam dilectio quam quisque habet ad seipsum, est prior ea dilectione quam habet
ad alterum, in via generationis.
RA4
Ad quartum dicendum, quod opera nostra, proprie loquendo, non proportionantur affectioni qua Deum in seipso
diligimus, quia ex nostris operibus nihil ei accrescit vel accrescere potest. Sed si esset possibile quod ex nostris
operibus aliquid ei accresceret, habens caritatem multo plura faceret propter beatitudinem ei conservandam quam
propter eam sibi adipiscendam.
1184

