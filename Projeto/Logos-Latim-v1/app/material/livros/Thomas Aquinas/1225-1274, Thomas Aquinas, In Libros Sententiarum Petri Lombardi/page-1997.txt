Ad septimum dicendum, quod si quando quis vovit, puta se intraturum religionem, intendebat se ad statim
obligare, vel ad arbitrium alienum, non potest ulterius differre etiam propter debita solvenda; sed ille qui eum
recipit, tenetur ea persolvere.
Si autem in vovendo de debitis cogitabat, probabiliter praesumi potest quod non intendebat se obligare antequam
de rebus suis disposuisset.
Quando autem timet rationabiliter perpetuum impedimentum, tenetur ulterius non differre.
Articulus 3B
AG1
Ulterius. Videtur quod per obligationem voti simplicis matrimonium contractum dirimi debeat.
Fortius enim vinculum praejudicat debiliori. Sed vinculum voti est fortius quam vinculum matrimonii; quia hoc
fit homini, illud Deo. Ergo vinculum voti praejudicat vinculo matrimonii.
AG2
Praeterea, praeceptum Dei non est minus quam praeceptum ecclesiae. Sed praeceptum ecclesiae adeo obligat,
quod si contra ipsum matrimonium contrahatur, dirimitur; sicut patet de illis qui contrahunt in aliquo gradu
consanguinitatis ab ecclesia prohibito. Ergo, cum servare votum sit praeceptum divinum, videtur quod cum quis
contra votum divinum matrimonium contrahit, ex hoc matrimonium sit dirimendum.
AG3
Praeterea, in matrimonio potest homo uti carnali copula sine peccato. Sed ille qui facit votum simplex, nunquam
potest carnaliter commisceri uxori sine peccato. Ergo votum simplex matrimonium dirimit. Probatio mediae.
Constat quod ille qui post simplex votum continentiae matrimonium contrahit, mortaliter peccat; quia, secundum
Hieronymum, virginitatem voventibus non solum nubere, sed velle nubere, damnabile est. Sed contractus
matrimonii non est contra votum continentiae nisi ratione carnalis copulae. Ergo quando primo carnaliter
commiscetur uxori, mortaliter peccat; et eadem ratione omnibus aliis vicibus; quia peccatum primo commissum
non potest excusare a peccato sequenti.
AG4
Praeterea, vir et mulier in matrimonio debent esse pares, praecipue quantum ad carnalem copulam. Sed ille qui
votum simplex continentiae facit, nunquam potest petere sine peccato debitum; quia hoc est expresse contra
voluntatem continentiae, ad quam ex voto tenetur. Ergo nec reddere potest sine peccato.
SC1
Sed contra est quod clemens Papa dicit, quod votum simplex impedit contrahendum matrimonium, sed non
dirimit contractum.
CO
Ad secundam quaestionem dicendum, quod per hoc res aliqua desinit esse in potestate alicujus per quod transit
in dominium alterius; promissio autem alicujus rei non transfert eam in dominium ejus cui promittitur; et ideo
non ex hoc ipso quod aliquis rem promittit aliquam, desinit res illa esse in potestate sua. Cum ergo in voto
simplici non sit nisi simplex promissio proprii corporis ad continentiam Deo servandam facta, post votum
simplex adhuc remanet homo Dominus corporis sui; et ideo potest ipsum dare alteri, scilicet uxori, in qua
datione matrimonii sacramentum consistit, quod indissolubile est; et propter hoc, votum simplex quamvis
impediat contrahendum, quia peccat matrimonium contrahens post votum simplex continentiae, tamen quia
verus contractus est, non potest matrimonium per hoc dirimi.
RA1
Ad primum ergo dicendum, quod votum est fortius vinculum quam matrimonium quantum ad illud cui fit et ad
quod ligat, quia per matrimonium ligatur homo uxori ad redditionem debiti, sed per votum Deo ad continentiam.
Tamen quantum ad modum ligandi matrimonium est fortius vinculum quam votum simplex; quia per
matrimonium traditur actualiter vir in potestatem uxoris, non autem per votum simplex, ut dictum est; potior
autem semper est conditio possidentis. Sed quantum ad hoc simili modo obligat votum simplex sicut sponsalia;
unde propter votum simplex sunt sponsalia dirimenda.
RA2
Ad secundum dicendum, quod praeceptum prohibens matrimonium inter consanguineos, non habet, inquantum
est praeceptum Dei vel ecclesiae, quod dirimat matrimonium contractum, sed inquantum facit quod consanguinei
corpus non possit transire in potestatem consanguinei. Hoc autem non facit praeceptum prohibens matrimonium
post votum simplex, ut ex dictis patet; et ideo ratio non sequitur; ponitur enim pro causa quod non est causa.
RA3
Ad tertium dicendum, quod ille qui contrahit matrimonium per verba de praesenti post votum simplex, non
potest cognoscere uxorem carnaliter sine peccato mortali; quia adhuc restat sibi facultas implendi continentiae
votum ante matrimonium consummatum, ut ex dictis patet, supra, dist. 27, qu. 2, art. 3, quaestiunc. 2. Sed
postquam jam matrimonium consummatum est, est sibi factum illicitum non reddere debitum uxori exigenti,
tamen ex culpa sua; et ideo ad hoc obligatio voti non se extendit, ut ex dictis patet; tamen debet lamentum
poenitentiae recompensare pro continentia non servata.
1997

