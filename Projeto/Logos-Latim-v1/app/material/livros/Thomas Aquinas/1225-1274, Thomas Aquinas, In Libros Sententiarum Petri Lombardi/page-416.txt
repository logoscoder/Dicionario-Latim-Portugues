Ergo cum caelum empyreum semper nobis opponatur directe, videtur quod si esset lucidum, semper nobis esset
dies, et semper videremus ipsum, quod falsum est.
AG3
Item, videtur quod non sit immobile. Omne enim quantum habet partes distantes. Sed quod habet partes
distantes, ubi est una pars ejus potest esse etiam alia: ita et singulae partes ejus possunt esse ubi non sunt: et quod
est hujusmodi, est mobile secundum locum. Cum ergo caelum empyreum sit quantum, quia est corpus, videtur
quod sit mobile.
AG4
Praeterea, omne corpus naturale est mobile: tum quia natura est principium motus: tum quia corpus materiale est
corpus in materia; et materia et motus se consequuntur. Sed caelum empyreum est corpus naturale; alias esset
mathematicum et imaginabile. Ergo caelum empyreum est mobile.
AG5
Item, videtur quod sit divisibile per densitatem et raritatem. Vox enim non potest formari nisi in tali corpore
quod per modum istum dividitur, sicut in aere. Sed in caelo empyreo formabitur vox, quia erit ibi laus vocalis, ut
a multis dicitur.
Ergo videtur quod sit divisibile.
AG6
Praeterea, omne corpus per quod est motus, est divisibile per rarefactionem et condensationem, nisi ponatur duo
corpora esse in eodem loco. Sed corpora gloriosa in caelo empyreo movebuntur, ut dicitur Sap. 3, 7: fulgebunt
justi et tamquam scintillae in arundineto discurrent. Ergo est divisibile: et ex hoc ulterius potest concludi, quod
sit generabile et corruptibile: quia densitas et raritas sunt quaedam principia generationis et corruptionis.
SC1
Sed contra, in littera dicitur, quod dicitur empyreum non ab ardore, sed a splendore: dicitur etiam, quod a
volubilitate mundi secretum est: dicitur etiam, quod non habet ardorem, et per consequens nec aliquam
qualitatem activam nec passivam. Ergo est incorruptibile, immobile, et lucidum.
CO
Respondeo dicendum, quod cum omnes res determinentur a fine, oportet conditiones caeli empyrei accipere
secundum quod convenit statui bonorum, propter quod factum est; et quia illi sunt in plena participatione
aeternae lucis et quietis et aeternitatis, ideo decet caelum empyreum lucidum, immobile et incorruptibile esse.
RA1
Ad primum ergo dicendum, quod illa ratio procedit de eo quod est hoc modo lucidum, quia radios emittit sensui
nostro visibiles: propter quod etiam ignis in propria sphaera non lucet. Sic autem non dicimus lucidum caelum
empyreum, sed quia in natura sua lucem habet, eo quod maxime formale est.
RA2
Et per hoc patet responsio ad secundum.
RA3
Ad tertium dicendum, quod quanto, prout quantum est, non debetur proprie locus, nec per consequens potentia
ad ubi; sed prout habet determinatam naturam: unde dicitur in 1 de gener., quod mathematicis similitudinarie
dandus est tactus et motus.
RA4
Ad quartum dicendum, quod naturale potest dupliciter sumi. Uno modo prout dividitur contra ens in anima; et
sic dicitur naturale omne illud quod habet esse fixum in natura; et sic caelum empyreum et Angeli dicuntur
naturalia. Alio modo dicitur naturale, secundum quod dividitur contra ens divinum, quod abstrahitur a materia et
motu: et sic naturale dicitur illud solum quod movetur, et est ordinatum ad generationem et corruptionem in
rebus: et hoc modo caelum empyreum non est ens naturale, sed divinum, quod ordinatum est ad gloriam
bonorum; nec materiam habet determinatam ad motum, sed ad finem suum: quia et mathematici non abstrahunt
ab omni materia, sed a sensibili tantum, ut in 8 metaph.
Dicitur. Unde non oportet, ubicumque est materia, quod sit motus; sed verum est quod in mobilibus et
immobilibus est materia aequivoce.
RA5
Ad quintum dicendum, quod caelum empyreum est locus Angelorum, animarum, et hominum.
Angelorum autem et animarum exutarum constat quod non erit in caelo empyreo laus vocalis; sed utrum
hominum post resurrectionem futura sit ibi laus vocalis, dubitatio est; quibusdam dicentibus non futuram ibi esse
laudem vocalem, sed solum mentalem, quae dignior est; quia nec erit ibi respiratio; sed solum in respirantibus
est vox, ut in 2 de anima dicitur. Alii vero dicunt, futuram etiam ibi laudem vocalem, non propter aliquam
indigentiam, sed ut nihil in sanctis vacet a divina laude, neque mens, neque lingua. Quomodo autem esse possit,
ita dicunt, quod scilicet in pulmone et instrumentis vocalibus est aer, et per illum aerem poterunt voces formare,
sicut et animalia quae habent spiritum complantatum, ut dicitur in Lib. De somn. Et vigil.. Et hoc quantum ad
aliquid videtur esse conveniens, quia ad formationem vocis non est necessaria expulsio vel attractio aeris: unde
respirando non potest animal vocem formare, ut dicitur in 2 de anima.
416

