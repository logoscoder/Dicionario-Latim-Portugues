AG3
Praeterea, fornicatio spiritualis et quaedam alia peccata sunt graviora quam fornicatio carnalis.
Sed propter illa non potest fieri separatio a toro.
Ergo nec propter fornicationem carnalem.
AG4
Praeterea, vitium contra naturam magis remotum est a matrimonii bonis quam fornicatio, quae modo naturae fit.
Ergo magis debuit poni causa separationis quam fornicatio.
SC1
Sed contra est quod dicitur Matth. 5.
SC2
Praeterea, illi qui frangit fidem, non tenetur aliquis fidem observare. Sed conjux fornicando frangit fidem quam
alteri conjugi debet. Ergo alter potest alterum propter causam fornicationis dimittere.
CO
Respondeo dicendum, quod Dominus dimittere uxorem concessit propter fornicationem in poenam illius qui
fidem fregit, et in favorem illius qui servavit, ut non sit astrictus ad reddendum debitum ei qui non servavit
fidem. Et propter hoc excipiuntur septem casus in quibus non licet viro uxorem dimittere fornicantem, in quibus
vel uxor a culpa immunis est, vel utrique sunt aequaliter culpabiles. Primus est, si ipse vir similiter fornicatus
fuerit. Secundus, si ipse uxorem prostituerit. Tertius, si uxor virum suum mortuum probabiliter credens propter
longam ejus absentiam, alteri nupserit. Quartus est, si latenter cognita est ab aliquo sub specie viri lectum
subintrante.
Quintus, si fuerit VI oppressa. Sextus, si reconciliaverit eam sibi post adulterium perpetratum, carnaliter eam
cognoscens. Septimus, si matrimonio in infidelitate utriusque contracto, vir dederit uxori libellum repudii, et
uxor alteri nupserit; tunc enim si utrique convertantur, tenetur eam vir recipere.
RA1
Ad primum ergo dicendum, quod vir si dimittat uxorem fornicantem livore vindictae, peccat; si autem ad
infamiam propriam cavendam, ne videatur particeps criminis, vel ad vitium uxoris corrigendum, vel ad
evitandum prolis incertitudinem, non peccat.
RA2
Ad secundum dicendum, quod divortium ex causa fornicationis fit uno accusante alium; et quia nullus potest
accusare qui in simili crimine existit, quando uterque fornicatur, divortium celebrari non potest; quamvis magis
peccetur contra matrimonium utroque fornicante quam altero tantum.
RA3
Ad tertium dicendum, quod fornicatio est directe contra bona matrimonii; quia tollitur per eam certitudo prolis,
et fides frangitur, et significatio non servatur, dum unus conjugum pluribus carnem suam dividit; et ideo alia
crimina quamvis forte sint majora fornicatione, non causant divortium.
Sed quia infidelitas, quae dicitur spiritualis fornicatio, etiam est contra matrimonii bonum, quod est proles
educanda ad cultum Dei; etiam ipsa facit divortium; sed tamen aliter quam corporalis fornicatio; quia propter
unum actum fornicationis carnalis potest procedit ad divortium, non autem propter unum actum infidelitatis, sed
propter consuetudinem quae pertinaciam ostendit, in qua infidelitas perficitur.
RA4
Ad quartum dicendum, quod etiam propter vitium contra naturam potest procedi ad divortium; sed tamen non fit
ita mentio de ipso, tum quia est passio innominabilis, tum quia rarius accidit, tum quia non ita causat
incertitudinem prolis.
|a2 Articulus 2: Utrum vir teneatur ex praecepto uxorem fornicantem dimittere.
AG1
Ad secundum sic proceditur. Videtur quod vir teneatur ex praecepto uxorem fornicantem dimittere.
Vir enim, cum sit caput uxoris, tenetur uxorem corrigere. Sed separatio a toro est inducta ad correctionem uxoris
fornicantis. Ergo tenetur eam a se separare.
AG2
Praeterea, qui consentit peccanti mortaliter, ipse etiam mortaliter peccat. Sed retinens uxorem fornicantem,
videtur consentire ei, ut in littera dicitur. Ergo peccat, nisi eam a se ejiciat.
AG3
Praeterea, 1 corinth., 6, 16, dicitur: qui adhaeret meretrici, unum corpus efficitur. Sed non potest aliquis simul
esse membrum meretricis et Christi, ut ibidem dicitur. Ergo vir uxori fornicanti adhaerens, membrum Christi
esse desinit, mortaliter peccans.
AG4
Praeterea, sicut cognatio tollit matrimonii vinculum, ita fornicatio separat a toro. Sed postquam vir noverit
consanguinitatem sui ad uxorem, peccat mortaliter cognoscens ipsam. Ergo si cognoscat uxorem postquam scit
ipsam esse fornicatam, mortaliter peccat.
1974

