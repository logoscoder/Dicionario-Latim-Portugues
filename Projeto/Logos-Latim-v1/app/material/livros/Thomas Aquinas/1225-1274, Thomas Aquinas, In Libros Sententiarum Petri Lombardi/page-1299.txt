SC1
Sed contra est quod dividuntur ex opposito, Isai. 11.
SC2
Praeterea, dona correspondent virtutibus. Sed alia virtus est intellectus, et alia sapientia, ut patet in 6 ethic.. Ergo
et aliud est unum donum ab alio.
CO
Ad tertiam quaestionem dicendum, quod intellectus videtur nominare simplicem apprehensionem; sed sapientia
nominat quamdam plenitudinem certitudinis ad judicandum de apprehensis: et ideo intellectus videtur pertinere
ad viam inventionis, sed sapientia ad viam judicii. Sed quia judicium non potest esse de apprehensis nisi per
suprema, quibus sapiens mente unitur, ut quasi in superiori collocatus de omnibus judicet, quae quidem unio ad
divina per dilectionem est; ideo sapientia circa divina principaliter est, et habet circa ea delectationem ex
dilectione causatam; intellectus autem est indifferenter circa omnia apprehensa spiritualia, et delectationem ex
amore ad apprehensa causatam, quantum est in se, non importat.
RA1
Ad primum ergo dicendum, quod non eodem modo considerat de Deo intellectus et sapientia; et ideo sapientia
non includitur in intellectu; sed alio modo, ut dictum est in corp..
RA2
Ad secundum dicendum, quod delectatio quae est in actu intellectus, causatur ex congruentia operationis ad
operantem; non autem ex dilectione ad ea circa quae est operatio, sicut est in sapientia.
RA3
Ad tertium dicendum, quod in contemplatione est necessaria apprehensio quae est per intellectum et judicium,
quod est per sapientiam: et ideo necessaria sunt dona.
|a3 Articulus 3: Utrum donum scientiae sit tantum de humanis.
Articulus 3A
AG1
Ad tertium sic proceditur. Videtur quod donum scientiae non sit tantum de humanis, sed etiam de divinis. Dicit
enim Augustinus in littera, quod scientia donum est, qua fides defenditur et roboratur. Sed fides est de divinis.
Ergo scientia est de divinis.
AG2
Praeterea, scientia donum est altior quam scientia virtus. Sed scientia virtus de divinis est, sicut metaphysica, vel
etiam theologia. Ergo et scientia donum de divinis est.
AG3
Praeterea, caput est conforme membris. Sed sapientia quae est de divinis, in metaphysicis dicitur caput
scientiarum. Ergo scientia de divinis est.
SC1
Sed contra, per scientiam scimus conversari in medio pravae et perversae nationis, ut in littera dicitur. Sed hoc
non pertinet ad divina, sed ad humana.
Ergo scientia non est divinorum, sed humanorum.
SC2
Praeterea, ad idem non sunt necessarii duo habitus.
Sed ad divina ordinatur sapientia. Ergo scientia non est divinorum.
CO
Respondeo dicendum ad primam quaestionem, quod duorum dividentium aliquod commune, illud quod aliquam
excellentiam super rationem communis addit, proprium nomen ex illa differentia addita accipit. Quod autem
nullam differentiam dignitatis addit, nomen commune retinet; sicut patet in proprio et definitione: quia proprium
essentiale dicitur definitio, proprium autem non essentiale vocatur nomine communi proprium. Similiter etiam
est in proposito. Omnis enim certitudinalis cognitio alicujus, et praecipue si sit complexi, per rationis
collationem habita, scientia dicitur.
Sed illa quae est de altissimis, quasi aliarum ordinatrix et judex, proprium nomen superaddit, et sapientia dicitur;
aliae vero scientiae quae ei subduntur, simpliciter scientiae nomen retinent. Et hoc modo accipiendo scientiam,
est tantum de rebus creatis, sapientia vero de divinis; sive loquamur in virtutibus intellectualibus, sive in donis.
RA1
Ad primum ergo dicendum, quod etiam ex humanis cognitio divinorum et nutritur et defenditur, quia invisibilia
Dei per ea quae facta sunt, intellecta conspiciuntur; Rom. 1, 20.
RA2
Ad secundum et tertium patet solutio ex dictis.
Articulus 3B
1299

