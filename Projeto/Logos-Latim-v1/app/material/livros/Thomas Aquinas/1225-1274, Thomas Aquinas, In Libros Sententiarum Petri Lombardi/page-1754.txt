infirmi, eo quod unus morbus ex adjunctione alterius aggravatur; et medicina quae uni morbo competeret, alteri
nocumentum praestaret; et similiter est in peccatis: quia unum aggravatur ex adjunctione alterius; et illud quod
uni peccato esset conveniens medicina, alteri incentivum praestaret, cum quandoque aliquis contrariis peccatis
infectus sit, ut Gregorius in pastorali docet; et ideo de necessitate confessionis est quod homo omnia peccata
confiteatur quae in memoria habet: quod si non facit, non est confessio, sed confessionis simulatio.
RA1
Ad primum ergo dicendum, quod etsi erubescentia sit multiplicior quando dividit diversa peccata diversis, tamen
omnes simul non sunt ita magnae sicut illa una qua quis omnia peccata sua simul confitetur: quia unum
peccatum per se consideratum non ita demonstrat malam dispositionem peccantis, sicut quando cum pluribus
aliis consideratur: quia in unum peccatum aliquis quandoque ex ignorantia vel infirmitate labitur; sed multitudo
peccatorum demonstrat malitiam peccantis, vel magnam corruptionem ejusdem.
RA2
Ad secundum dicendum, quod poena a diversis sacerdotibus imposita non esset sufficiens: quia quilibet
consideraret tantum unum peccatum per se, et non gravitatem ipsius quam habet ex adjunctione alterius; et
quandoque poena quae contra unum peccatum daretur, esset promotiva alterius peccati.
Praeterea sacerdos confessionem audiens vicem Dei gerit; et ideo debet ei hoc modo fieri confessio sicut fit Deo
in contritione; unde sicut non esset contritio, nisi quis de omnibus contereretur; ita non esset confessio, nisi quis
de omnibus quae memoriae occurrunt, confiteatur.
RA3
Ad tertium dicendum, quod quidam dicunt, quod quando aliquis recordatur eorum quae prius oblitus fuit, debet
iterum etiam ea quae confessus fuerat, confiteri; et praecipue si non potest eumdem habere, cui ante confessus
fuerat, qui omnia cognoscit, ut totius culpae quantitas uni sacerdoti innotescat.
Sed hoc non videtur necessarium: quia peccatum habet quantitatem et ex seipso, et ex adjunctione alterius.
Peccatorum autem de quibus confessus est, manifestavit quantitatem quam ex seipsis habent.
Ad hoc autem quod sacerdos utramque quantitatem hujus peccati cujus fuerat oblitus, cognoscat, sufficit quod
hoc peccatum confitens dicat explicite, et alia in generali, dicendo, quod cum alia multa confiteretur, hujusmodi
oblitus fuit.
RA4
Ad quartum dicendum, quod etiamsi sacerdos non possit de omnibus absolvere, tenetur sibi omnia confiteri, ut
quantitatem totius culpae cognoscat, et de illis de quibus non potest absolvere, ad superiorem remittat.
Articulus 4C
AG1
Ulterius. Videtur quod possit per alium quis confiteri, vel per scriptum. Quia confessio ad hoc necessaria est, ut
per eam conscientia poenitentis sacerdoti pandatur. Sed homo potest etiam per alium, vel per scriptum, suam
conscientiam sacerdoti manifestare. Ergo non sufficit per scriptum, vel per alium, confiteri.
AG2
Praeterea, quidam non intelliguntur a propriis sacerdotibus propter linguae diversitatem; et tales non possunt nisi
per alios confiteri. Ergo non est de necessitate sacramenti quod per seipsum quis confiteatur; et ita videtur quod
si per alium quis confessus fuerit qualitercumque, quod sufficiat ei ad salutem.
AG3
Praeterea, de necessitate sacramenti est quod homo proprio sacerdoti confiteatur, ut ex dictis patet.
Sed aliquando proprius sacerdos est absens, cui non potest poenitens propria voce loqui; posset autem per
scriptum, suam conscientiam ei manifestare.
Ergo videtur quod per scriptum ei suam conscientiam transmittere debeat.
SC1
Sed contra, homo tenetur ad confessionem peccatorum, sicut ad confessionem fidei. Sed confessio fidei est ore
facienda, ut patet Rom. 10. Ergo et confessio peccatorum.
SC2
Praeterea, qui per seipsum peccavit, per seipsum debet poenitere. Sed confessio est poenitentiae pars.
Ergo poenitens debet confiteri propria voce.
CO
Ad tertiam quaestionem dicendum, quod confessio non solum est actus virtutis, sed etiam pars sacramenti.
Quamvis autem ad eam secundum quod est actus virtutis, sufficeret qualitercumque fieret, etsi non esset tanta
difficultas in uno modo sicut in alio; tamen secundum quod est pars sacramenti, habet determinatum actum, sicut
et alia sacramenta habent determinatam materiam. Et sicut in baptismo ad significandam interiorem ablutionem
assumitur illud elementum cujus est maximus usus in abluendo; ita in actu sacramentali ad manifestandum
ordinate assumitur ille actus quo maxime consuevimus manifestare, scilicet per proprium verbum: alii enim modi
sunt inducti in supplementum istius.
RA1
1754

