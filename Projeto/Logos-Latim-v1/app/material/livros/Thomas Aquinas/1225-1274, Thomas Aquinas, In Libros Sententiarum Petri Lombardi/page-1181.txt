quaestiones circa determinata, ibi: solet etiam quaeri, si parentes nostri mali sint, vel filii, vel fratres, an magis
vel minus diligendi sint aliis bonis hac ratione nobis non copulatis.
Circa primum duo facit: primo ostendit caritatem habere ordinem; secundo ostendit secundum quid attendendus
sit ordo iste, ibi: unde super hoc saepe movetur quaestio. Et circa hoc duo facit: primo ponit diversas circa hoc
opiniones; in secunda determinat quid sibi videatur, ibi: verum quia praemissa movetur quaestio. Circa primum
duo facit: primo ponit quaestiones diversas, et rationes earum; secundo ostendit quomodo prima opinio
rationibus alterius partis respondet, ibi: sed inquiunt illi, quae de ordine dilectionis supra dicuntur, esse referenda
ad operis exhibitionem. Circa primum duo facit: primo ponit opinionem illorum qui dicunt, ordinem caritatis
attendendum esse solum secundum effectum; secundo illorum qui dicunt etiam secundum affectum attendendum
esse, ibi: quibus obviat illud praeceptum legis de diligendis parentibus.
Sed inquiunt illi, quae de ordine dilectionis supra dicuntur, esse referenda ad operis exhibitionem.
Hic ostendit quomodo prima opinio respondet rationibus alterius partis; et circa hoc duo facit: primo ostendit
quomodo prima opinio respondet rationibus secundae. In secunda ostendit quomodo prima opinio addit
aequalem dilectionem esse impendendam proximo quantum ad affectum, sicut et sibi ipsi, ibi: quorum etiam
nonnulli tradunt affectu caritatis tantum proximos esse diligendos.
Solet autem quaeri, si parentes nostri mali sint vel filii, vel fratres, an magis vel minus diligendi sint aliis bonis.
Hic movet quasdam quaestiones circa veritatem determinatam; et dividitur in duas partes secundum duas
quaestiones quas movet; secunda incipit ibi: quaeri etiam solet, cur Dominus praeceperit diligere inimicos.
Hic quaeruntur octo. 1 utrum caritatis sit habere ordinem; 2 utrum ille ordo sit attendendus secundum affectum et
effectum simul, vel secundum affectum tantum; 3 utrum Deus super omnia diligendus sit; 4 utrum ejus dilectio
admittat intuitum alicujus mercedis; 5 utrum proximos quantum nosipsos diligere debeamus; 6 utrum inter
proximos propinqui extraneis praeferendi sint; 7 de ordine propinquorum ad invicem; 8 de perfectione caritatis,
et gradibus enumeratis.
|a1 Articulus 1: Utrum caritas habeat ordinem.
AG1
Ad primum sic proceditur. Videtur quod caritas ordinem non habeat, bernardus enim dicit, quod amor gradum
nescit, dignitatem non considerat. Sed omnis ordo habet aliquem gradum. Ergo in caritate non est aliquis ordo.
AG2
Praeterea, Philosophus dicit, quod amicitia aequalitas quaedam est. Sed aequalitas est uniformis diversitatem non
patiens, sicut nec unitas divisionem. Ergo caritas non habet ordinem.
AG3
Praeterea, ordinare rationis est, cujus est conferre. Sed caritas non est in ratione, sed in voluntate, quae non est
vis collativa. Ergo in caritate non est ordo.
AG4
Praeterea, ordo distinctionem requirit. Sed caritas est magis unitiva inter alias virtutes. Cum ergo in aliis
virtutibus non assignetur ordo, neque in caritate assignari debet.
AG5
Praeterea, omne illud quod pertinet ad actum virtutis sicut circumstantia quaedam necessaria, cadit sub
praecepto. Sed ordo dilectionis non cadit sub praecepto: quia ex quo impendo alicui quod debeo, lex non
prohibet quin illi cui non teneor plus impendam. Ergo ordo dilectionis non est circumstantia debita in caritate.
SC1
Sed contra, sicut dionysius dicit, malum hominis est contra bonum rationis esse. Sed malum hominis est contra
virtutem esse. Ergo in qualibet virtute oportet bonum rationis esse. Sed bonum rationis est quod homo faciat
ordinate unumquodque quod facit. Cum ergo caritas sit virtus, oportet quod ordinem habeat.
SC2
Praeterea, actus virtutum variatur secundum exigentiam objectorum. Sed objectum caritatis, quod est bonum,
ordinem habet, cum quoddam sit melius altero. Ergo et caritas debet ordinem habere.
SC3
Praeterea, ubicumque unum est propter alterum, ibi est aliquis ordo. Sed caritas diligit aliquid propter alterum,
sicut omnia propter Deum.
Ergo caritas ordinem habet.
CO
Respondeo dicendum, quod in quolibet actu virtutis oportet esse modum: quia non est justus aliquis, nisi justa
juste faciat. Modus autem in actu virtutis est ex commensuratione potentiae ad objectum, ut ab eodem a quo
speciem habet, mensuram recipiat. Objectum autem caritatis bonum est hoc modo quod bonum simpliciter, ut
dicit Philosophus, est amabile simpliciter: unicuique autem proprium bonum.
Unde cum in hoc contingat esse magnam diversitatem, et gradus diversos, secundum quod unum est altero
melius vel magis propinquum, oportet quod etiam et actus dilectionis ordinem habeat, ad hoc quod sit virtuosus.
RA1
1181

