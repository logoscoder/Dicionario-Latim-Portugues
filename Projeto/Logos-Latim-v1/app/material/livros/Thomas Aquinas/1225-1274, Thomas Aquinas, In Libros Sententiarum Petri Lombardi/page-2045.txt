Respondeo dicendum ad primam quaestionem, quod sicut in generatione carnali aliquis nascitur ex patre et
matre; ita in generatione spirituali aliquis renascitur filius Dei sicut patris, et ecclesiae sicut matris. Sicut autem
ille qui sacramentum confert, gerit personam Dei, cujus instrumentum et minister est; ita ille qui baptizatum
suscipit de sacro fonte, aut confirmandum tenet, gerit personam ecclesiae; unde ad utrumque spiritualis cognatio
contrahitur.
RA1
Ad primum ergo dicendum, quod non tantum pater ex cujus semine generatur proles, habet cognationem
carnalem ad natum, sed etiam mater, quae materiam ministrat, et in cujus utero generatur; et ita etiam anadocus
qui baptizandum vice totius ecclesiae offert et suscipit, et confirmandum tenet, spiritualem cognationem
contrahit.
RA2
Ad secundum dicendum, quod non ratione instructionis debitae, sed ratione generationis spiritualis, ad quam
cooperatur, spiritualem cognationem contrahit.
RA3
Ad tertium dicendum, quod non baptizatus non potest aliquem levare de sacro fonte, cum non sit membrum
ecclesiae, cujus typum gerit in baptismo suscipiens; quamvis possit baptizare, quia est creatura Dei, cujus typum
gerit baptizans. Nec tamen aliquam cognationem contrahere spiritualem potest; quia est expers spiritualis vitae,
in quam homo primo per baptismum nascitur.
Articulus 3B
AG1
Ulterius. Videtur quod spiritualis cognatio non transeat a viro in uxorem. Quia spiritualis unio et corporalis sunt
disparatae, et diversorum generum. Ergo mediante carnali conjunctione, quae est inter virum et uxorem, non
transitur ad spiritualem cognationem.
AG2
Praeterea, magis conveniunt in spirituali generatione, quae est causa spiritualis cognationis, pater et mater
spiritualis, quam vir qui est pater spiritualis et uxor. Sed pater et mater spiritualis nullam ex hoc cognationem
spiritualem contrahunt.
Ergo nec uxor contrahit aliquam cognationem spiritualem ex hoc quod vir ejus sit pater spiritualis alicujus.
AG3
Praeterea, potest contingere quod vir est baptizatus et uxor non est baptizata, sicut quando unus est ab infidelitate
conversus sine alterius conjugis conversione. Sed spiritualis cognatio non potest pervenire ad non baptizatum.
Ergo non transit semper de viro ad uxorem.
AG4
Praeterea, vir et uxor possunt aliquem simul de sacro fonte levare. Si ergo spiritualis cognatio a viro transiret in
uxorem, sequeretur quod uterque conjugum esset bis pater vel mater spiritualis ejusdem; quod est inconveniens.
SC1
Sed contra, bona spiritualia magis multiplicabilia sunt quam corporalia. Sed consanguinitas corporalis viri transit
ad uxorem per affinitatem. Ergo multo magis spiritualis cognatio.
CO
Ad secundam quaestionem dicendum, quod aliquis potest alicujus fieri compater dupliciter.
Uno modo per actum alterius qui baptizat, vel in ipso baptismo suscipit filium ejus; et sic cognatio spiritualis non
transit a viro in uxorem, nisi forte ille sit filius uxoris; quia tunc uxor directe contrahit cognationem spiritualem,
sicut et vir. Alio modo per actum proprium, sicut cum levat filium alterius de sacro fonte; et sic cognatio
spiritualis transit ad uxorem quam jam carnaliter cognovit; non autem si nondum sit consummatum
matrimonium, quia nondum effecti sunt una caro; et hoc est per modum cujusdam affinitatis; unde etiam pari
ratione videtur transire ad mulierem quae est carnaliter cognita, quamvis non sit uxor; unde versus: qui mihi, vel
cujus mea natum de fonte levavit, haec mea commater, fieri mea non valet uxor.
Si qua meae natum, non ex me, fonte levavit, hanc post fata meae, non inde vetabor habere.
RA1
Ad primum ergo dicendum, quod ex hoc quod sunt diversorum generum unio spiritualis et corporalis, potest
concludi quod una non est altera; non autem quod una non possit esse causa alterius; quia eorum quae sunt in
diversis generibus, unum quandoque est causa alterius vel per se vel per accidens.
RA2
Ad secundum dicendum, quod pater spiritualis et mater spiritualis eidem non conjunguntur in generatione
spirituali nisi per accidens; quia unus ad hoc per se sufficeret; unde non oportet quod ex hoc aliqua cognatio
spiritualis inter eos nascatur, quin possit esse inter eos matrimonium; unde versus: unus semper erit compatrum
spiritualis, alter carnalis: nec fallit regula talis.
Sed per matrimonium fit vir et uxor una caro, per se loquendo; et ideo non est simile.
RA3
2045

