Dimensiones enim panis remanentes possunt in infinitum dividi. Si ergo in qualibet parte dimensionum illarum
esset corpus Christi totum, esset infinities sub eisdem dimensionibus; quod est impossibile.
AG2
Praeterea, quaecumque uni et eidem sunt simul, sibi invicem sunt simul. Sed si in qualibet parte dimensionum
est totum corpus Christi, ubicumque est pars corporis Christi, esset totum corpus Christi. Ergo ubi esset una pars,
esset alia.
Sed hoc repugnat distinctioni partium, quae requiritur in corpore organico. Ergo non est possibile quod totum
corpus Christi sub qualibet parte specierum sit.
AG3
Praeterea, Augustinus dicit, quod proprium est spiritus quod possit simul in diversis partibus totus esse. Sed
corpus Christi non ponitur neque per unionem neque per gloriam extra limites corporis, ut possit percipere
proprietatem spiritus. Ergo corpus Christi non est totum in qualibet parte specierum.
SC1
Sed contra est quod Hilarius dicit de cons., dist. 2, cap. Ubi: ubi pars est corporis, et totum; et loquitur de corpore
Domini in sacramento. Sed in qualibet parte dimensionum est aliqua pars corporis Domini. Ergo in qualibet parte
dimensionum est totum.
SC2
Praeterea, panis consecratus est quoddam totum homogeneum, idest unius rationis in toto et in partibus. Sed sub
toto est totum corpus. Ergo sub qualibet parte corporis est totum.
CO
Ad tertiam quaestionem dicendum, quod circa hoc est duplex opinio: quidam enim dicunt, quod hostia
remanente integra, Christus totus est sub tota hostia, non tamen sub qualibet hostiae parte; sed hostia divisa,
Christus totus remanet sub qualibet parte. Et ponunt exemplum de speculo; quia Augustinus dicit, quod sicut
fracto speculo multiplicantur species vel imagines; sic post fractionem quot sunt partes, toties est ibi Christus:
constat autem quod ante fractionem speculi non erat ibi nisi una imago.
Istud autem non potest stare; quia hostia integra manente, aliquo modo est corpus Christi sub partibus hostiae. Si
ergo non sit ibi secundum totum, erit secundum partem: sed omne quod est totum in toto, et pars ejus in parte, est
ibi situaliter; et ita corpus Christi esset situaliter sub sacramento, et circumscriptive; quod est impossibile.
Exemplum autem non est conveniens: quia imago speculi non est ibi ut forma absolute quiescens in subjecto, sed
aggeneratur ex reverberatione; et ideo quamdiu est una superficies speculi, fit una reverberatio, et per
consequens una imago resultat; fracto autem speculo sunt multae superficies, et per consequens multae
reflexiones, et imagines multae resultantes. Si autem esset forma absolute quiescens in subjecto; aut esset
consequens quantitatem, sicut albedo quae fundatur in superficie; aut praecedens quantitatem, sicut forma
substantialis.
Si primo modo, de necessitate esset tota in toto et pars in parte ante fractionem speculi et post; si autem esset
praecedens quantitatem, esset ante et post, et tota in toto, et tota in partibus, sicut tota forma substantialis ligni
est in qualibet parte ejus, quia totalitas formae substantialis non recipit quantitatis totalitatem, sicut est de
totalitate formarum accidentalium, quae fundantur in quantitate, et praesupponunt ipsam. Corpus autem Christi
continetur absolute sub speciebus; et hoc non convenit sibi mediante quantitate, ut dictum est, sed ratione
substantiae, inquantum substantia panis est conversa; et ideo etiam ante fractionem est totum in toto, et totum in
partibus: quia ubicumque erat tota natura panis, est tota natura corporis Christi, et per consequens etiam totum
corpus, et tota quantitas ejus. Et haec est alia opinio quae magis vera videtur.
RA1
Ad primum ergo dicendum, quod unitas rei consequitur esse ipsius: partes autem alicujus homogenei continui
ante divisionem non habent esse actu, sed potentia tantum; et ideo nulla illarum habet unitatem propriam in actu;
unde actu non est accipere ipsarum numerum, sed potentia tantum.
Et propter hoc forma quae est tota in toto tali, et tota in partibus ejus, non dicitur ante divisionem continui esse
ibi pluries actu, sed solum potentia: sed post divisionem multiplicatur secundum actum, sicut patet de anima in
animalibus anulosis. Et similiter corpus Christi ante divisionem hostiae, quamvis sit totum sub qualibet parte
hostiae, non est tamen pluries actu sub partibus illis, sed tantum potentia. Nec est inconveniens quod sit ibi
infinities in potentia.
RA2
Ad secundum dicendum, quod confusio opponitur ordini partium qui pertinet ad rationem situs: et quia corpus
Christi non est situaliter sub sacramento, ideo non sequitur ibi aliqua confusio partium ex hoc quod in quolibet
signato hostiae est totum corpus Christi, et quaelibet pars ejus.
Quamvis enim non sit accipere ordinem partium corporis Christi secundum comparationem ad partes hostiae,
tamen est accipere ordinem ipsarum partium ad invicem in corpore Christi secundum propriam quantitatem.
RA3
Ad tertium dicendum, quod spiritui competit esse totum in toto, et in qualibet parte: quia non habet quantitatem,
nec a quantitate substantia ejus dependet. Corpus autem Christi quamvis in se consideratum non absolvatur a
1530

