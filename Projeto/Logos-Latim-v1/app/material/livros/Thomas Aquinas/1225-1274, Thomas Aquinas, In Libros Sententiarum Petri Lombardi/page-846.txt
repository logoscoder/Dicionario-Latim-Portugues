Ad tertiam quaestionem dicendum, quod partes originaliter sunt priores toto, quasi constituentes ipsum; totum
autem completive est prius partibus, quia ratio naturae completae invenitur prius in ipso toto, et ad partes ejus
pervenit mediante toto, inquantum ejus partes sunt; unde etiam sunt in genere per reductionem. Et ideo dicendum
est, quod quodammodo mediantibus partibus assumpsit totum, inquantum scilicet partes originaliter humanam
naturam constituebant, cui per se assumptio debebatur; quodammodo autem partes mediante toto, inquantum
ratio humanae naturae, quae per se assumptibilis est, per prius invenitur in toto, et per hoc in partibus.
RA1
Ad primum ergo dicendum, quod quamvis de partibus humanae naturae Deus non praedicetur, tamen partes illae
causant originaliter assumptibilitatem in toto; sicut homo dicitur animal, non autem corpus vel anima dicitur
animal, quamvis ex corpore et anima causetur in homine quod animal sit.
RA2
Ad secundum dicendum, quod est duplex singularitas: scilicet singularitas naturae, ut haec humanitas; et
singularitas subsistentis in natura, ut hic homo. Non autem est facta unio in singularitate naturae, quia naturae
inalterabiliter unitae sunt; sed est facta unio in singularitate personae subsistentis in natura, quia idem Christus in
utraque natura subsistit. Singularitas autem partium, inquantum partes sunt, ad naturam pertinet; et ideo non est
eadem singularitas partium hominis et Dei; sed est eadem persona hominis et Dei: nec tamen sequitur quod
partes non causent assumptibilitatem in toto.
RA3
Ad tertium dicendum, quod in omnibus partibus quae sunt de veritate humanae naturae, etiam separatis, manet
ordo ad totam naturam; et ideo remanet in eis assumptibilitas, et per consequens unio, sicut in corpore Christi
remansit anima separata; unde et eis latria deberetur. Si autem separarentur aliquae partes quae non essent de
veritate humanae naturae, non remaneret in eis ordo ad naturam humanam, cui principaliter assumptio debetur; et
ideo non remaneret unio, nec debitum latriae.
RA4
Ad quartum dicendum, quod sicut corpus remanet unitum post animam, quamvis mediante anima uniatur,
propter hoc quod remanet in corpore ordo ad animam; ita etiam remanet ordo in partibus ad totum; et propter
hoc, dissoluto toto adhuc remanent partes unitae.
RA5
Ad quintum dicendum, quod quamvis partes sint priores toto et causent totum, tamen aliquid est quod non
convenit partibus nisi in ordine ad totum, sicut quod ordinentur in praedicamento: unde ratio ex falsis procedit.
|a2 Articulus 2: Utrum natura humana sit assumpta mediante gratia.
Articulus 2A
AG1
Ad secundum sic proceditur. Videtur quod natura humana assumpta sit mediante gratia. Sicut enim dicit
Augustinus, in rebus per tempus exortis summa gratia est quod Deus in unitate personae homini nullis meritis
praecedentibus copulatur.
Sed in his quae fiunt per gratiam gratia medium cadit. Ergo natura humana unitur divinitati mediante gratia.
AG2
Praeterea, major est unio in persona quam unio animae beatae ad Deum per fruitionem. Sed anima non potest
uniri Deo per modum fruitionis nisi mediante gratia. Ergo nec natura humana potest assumi in unitatem divinae
personae nisi mediante gratia.
AG3
Praeterea, in illud quod facultatem naturae excedit, natura non potest pervenire nisi mediante gratia. Sed assumi
in unitatem divinae personae est maxime excedens facultatem naturae. Ergo in hoc natura non potest pervenire,
nisi per gratiam elevetur; et sic idem quod prius.
SC1
Sed contra, corpus humanum non est susceptibile gratiae, et tamen assumptum est sicut et anima.
Ergo assumptio humanae naturae non est facta mediante gratia.
SC2
Praeterea, in his quae miraculose fiunt, non requiritur aliquod medium disponens. Sed assumptio humanae
naturae miraculose est facta. Ergo non oportuit quod esset ibi gratia aliqua, quasi disponens humanam naturam in
unionem.
CO
Respondeo, supposita distinctione in praedicto articulo praemissa, sciendum est, quod in unione humanae
naturae ad divinam nihil potest cadere medium formaliter unionem causans, cui per prius humana natura
conjungatur quam divinae personae: sicut enim inter materiam et formam nihil cadit medium in esse quod per
prius sit in materia quam forma substantialis; alias esse accidentale esset prius substantiali, quod est impossibile;
ita etiam inter naturam et suppositum non potest aliquid dicto modo medium cadere, cum utraque conjunctio sit
846

