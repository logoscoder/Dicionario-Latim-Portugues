peccatorum, quae sumuntur ex parte rei; in secunda ponit quamdam quae sumitur ex parte nominis, ibi: variam
quoque appellationem habet. Circa primum tria facit: primo distinguit modos peccatorum penes motiva sive
radices; secundo penes actus, in quibus peccatum consistit, ibi: alii vero dicunt, peccatum fieri tribus modis;
tertio penes objecta, ibi: dicitur quoque homo peccare in Deum, in se, et in proximum.
Praeterea sciendum est, septem esse vitia capitalia.
Hic ponit distinctionem capitalium vitiorum; et dividitur in duas: in prima enumerat capitalia vitia; in secunda
reducit ea in unum principium, ibi: ex superbia tamen omnia mala oriuntur. Et circa hoc tria facit: primo ostendit
superbiam esse originem capitalium vitiorum; secundo objicit in contrarium, ibi: huic autem videtur obviare
quod apostolus ait; tertio solvit, ibi: sed utrumque recte dictum est. Circa primum duo facit: primo ostendit
superbiam esse principium omnium peccatorum; secundo assignat superbiae species, ibi: hujus quatuor sunt
species.
Hic quinque quaeruntur: 1 de distinctione peccatorum quae sumitur penes radices; 2 de divisione peccatorum
quae sumitur penes actum; 3 de divisione vitiorum capitalium; 4 de distinctione specierum superbiae quae in
littera assignantur; 5 utrum peccatorum sic distinctorum possit esse aequalitas in gravitate culpae.
|a1 Articulus 1: Utrum peccata distinguantur penes radices.
AG1
Ad primum sic proceditur. Videtur quod inconvenienter penes radices distinguantur peccata.
Radix enim est similis fundamento. Sed peccatum non habet fundamentum, ut dicitur in Glossa Matth. 7. Ergo
non habet radicem; ergo penes radices non debent distingui peccata.
AG2
Praeterea, radix arboris non est arbor. Ergo radix peccati non debet esse peccatum. Sed cupiditas male incendens,
et timor male humilians, peccata quaedam sunt. Ergo inconvenienter radices peccatorum assignantur.
AG3
Praeterea, timor ex amore nascitur. Sed illud ex quo nascitur aliquid, potest dici radix ejus.
Ergo amor est radix timoris, et ita omnium quae ex timore generantur; et sic timor contra cupiditatem, quae est
amor, distingui non debet tamquam radix opposita.
AG4
Praeterea, quaecumque conveniunt in aliquo uno, non distinguuntur secundum illud. Sed omnia peccata in una
radice conveniunt: radix enim omnium malorum est cupiditas, 1 timoth. Ult., 10.
Ergo penes radicem peccata distingui non debent.
AG5
Praeterea, Augustinus dicit de Civit. Dei, quod sicut amor Dei facit civitatem Dei; ita nimius amor sui facit
civitatem Babylonis. Sed quidquid est de genere peccatorum ad civitatem Babylonis pertinet. Ergo omnium
peccatorum radix est una, scilicet amor sui: et non est ea quae hic assignatur.
AG6
Praeterea, 1 joan. 2, 16 dicitur: omne quod est in mundo, concupiscentia oculorum est, concupiscentia carnis, et
superbia vitae; et ex his oriuntur omnia alia mala. Ergo cum ista praetermittantur hic, non sufficienter radices
peccatorum tanguntur.
AG7
Praeterea, Eccli. 10, 15: initium omnis peccati superbia. Item Ambrosius dicit, quod omne peccatum est ex
contemptu: et Augustinus dicit, quod omne peccatum est ex errore. Ergo peccata non videntur distingui
secundum radicem, sed convenire in radice una: et iterum videtur ex praedictis quod radices peccatorum
insufficienter in littera tanguntur.
CO
Respondeo dicendum, quod radix proprie in arboribus invenitur, in peccatis autem transumptive; unde oportet
quod ad similitudinem radicis in arboribus inveniatur radix in peccatis.
Radix autem arboris est qua arbor nutrimentum sumit, per quod convalescit, et fructificat. Ex eo autem peccatum
convalescit ex quo homo ad peccatum inclinatur. Hoc autem est bonum intentum, ad quod peccans inordinate
convertitur; quia finis efficienter movet; unde oportet quod ex parte conversionis radix peccati assignetur, et
dicatur radix illud ex quo peccatum oritur. Potest autem actus peccati oriri ex tribus: vel ex alio actu peccati,
secundum quod supra, 36 distinct., assignatum est unum peccatum esse causam alterius; vel ex habitu corrupto
eliciente actum peccati; vel ex passione seu pronitate ad patiendum ex corruptione naturae consequente. Actus
autem peccati non proprie nomen radicis habet, quin potius ipse ex radice est; unde origo peccati ex peccato
similatur magis origini rami ex ramo. Similiter etiam habitus proprie acceptus, non potest esse a prima radice
peccati: quia cum habitus peccati neque sit naturalis neque infusus, oportet quod per actum peccati sit acquisitus.
Restat ergo ut radix peccati dicatur in nobis vel passio aliqua vel pronitas ad passionem, quae ex corruptione
originalis peccati consequitur. Cum autem in bonis commutabilibus ad quae homo inordinate convertitur per
peccatum sit quidam ordo, secundum quod unus est finis alterius; semper autem ea quae sunt ad finem, sunt
plura quam ipse finis; oportet ut quanto radix peccati sumitur propinquior fini ultimo, tanto inveniantur pauciores
788

