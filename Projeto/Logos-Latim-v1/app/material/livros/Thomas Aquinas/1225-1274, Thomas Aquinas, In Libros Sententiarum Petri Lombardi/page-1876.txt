Sed inter alias vestes ministrorum veteris testamenti erant feminalia in signum castitatis. Ergo multo fortius nunc
esse debent inter vestes ministrorum.
AG2
Praeterea, sacerdotium novi testamenti est dignius quam veteris sacerdotium. Sed veteres sacerdotes habebant
mitras, quod est signum dignitatis.
Ergo sacerdotes novae legis eas debent habere.
AG3
Praeterea, sacerdos est propinquior ordinibus ministrorum quam ordo episcopalis. Sed episcopi utuntur vestibus
ministrorum, scilicet dalmatica, quae est vestis diaconi, et tunica, quae est vestis subdiaconi. Ergo multo fortius
simplices sacerdotes debent uti eis.
AG4
Praeterea, in veteri lege pontifex deferebat superhumerale, quod significabat onus evangelii, ut dicit beda. Hoc
autem maxime nostris pontificibus incumbit. Ergo debent habere superhumerale.
AG5
Praeterea, in rationali quo utebantur pontifices veteris legis, scribebatur: doctrina et veritas.
Sed veritas maxime in nova lege declarata est.
Ergo pontificibus novae legis competit.
AG6
Praeterea, lamina aurea, in qua scriptum erat nomen Dei, erat dignissimum ornamentum veteris legis. Ergo illud
maxime debuit transferri in novam legem.
AG7
Praeterea, ea quae exterius geruntur in ministris ecclesiae, sunt signa interioris potestatis.
Sed archiepiscopus non habet alterius generis potestatem quam episcopus, ut dictum est. Ergo non debet habere
pallium, quod non habent episcopi.
AG8
Praeterea, potestatis plenitudo residet penes Romanum pontificem. Sed ipse non habet baculum.
Ergo nec alii episcopi debent habere.
CO
Respondeo dicendum, quod vestes ministrorum, ut supra dictum est, designant idoneitatem quae in eis requiritur
ad tractandum divina.
Et quia quaedam sunt quae in omnibus requiruntur, et quaedam quae in superioribus, quae non ita exiguntur in
inferioribus; ideo quaedam vestes sunt omnibus ministris communes, quaedam autem superiorum tantum; et ideo
omnibus ministris competit amictus, humeros tegens, quo significatur fortitudo ad divina officia exequenda,
quibus mancipantur. Et similiter alba, quae significat puritatem vitae, et cingulum, quod significat repressionem
carnis. Sed subdiaconus ulterius habet manipulum in sinistra, quo significatur extersio minimarum macularum,
quia manipulus est quasi sudarium ad extergendum vultum: ipsi enim primo ad sacra tractanda admittuntur:
habent etiam tunicam strictam, per quam doctrina Christi significatur, unde et in veteri lege in ipsa tintinnabula
pendebant. Subdiaconi enim primo admittuntur ad doctrinam novae legis annuntiandum.
Sed diaconus habet amplius stolam in sinistro humero in signum quod applicatur ad ministerium in ipsis
sacramentis, et dalmaticam, quae est vestis larga, sic dicta; quia in Dalmatiae partibus primo usus ejus fuit, ad
significandum quod ipse primo dispensator sacramentorum ponitur: ipse enim sanguinem dispensat; in
dispensatione autem largitas requiritur. Sed sacerdoti stola in utroque humero ponitur, ut ostendatur quod plena
potestas dispensandi sacramenta ei datur, non ut ministro alterius; et ideo stola descendit usque ad inferiora:
habet etiam et casulam, quae significat caritatem, quia sacramentum consecrat caritatis, scilicet eucharistiam.
Sed episcopi addunt novem ornamenta supra sacerdotes, quae sunt caligae, sandalia, succinctorium, tunica,
dalmatica, mitra, chirothecae, anulus, et baculus; quia novem sunt quae supra sacerdotem possunt: scilicet
clericos ordinare, virgines benedicere, basilicas dedicare, clericos deponere, synodos celebrare, chrisma
conficere, confirmare, vestes et vasa consecrare. Vel per caligas significatur rectitudo gressuum: per sandalia,
quae pedes tegunt, contemptus terrenorum; per succinctorium, quo stola ligatur cum alba, amor honestatis: per
tunicam perseverantia, quia joseph tunicam talarem habuisse legitur quasi descendentem usque ad talos, per quos
significatur extremitas vitae: per dalmaticam largitas in operibus misericordiae; per chirothecas cautela in opere;
per mitram scientia utriusque testamenti; unde et duo cornua habet: per baculum cura pastoralis, qua debet
colligere vagos, quod significat curvitas in capite baculi, sustentare infirmos, quod significat ipse stipes baculi;
sed pungere lentos, quod significat stimulus in pede baculi, unde versus: collige, sustenta, stimula, vaga,
morbida, lenta.
Per anulum sacramenta fidei qua ecclesia desponsatur Christo: ipsi enim sunt ecclesiae sponsi loco Christi. Sed
ulterius archiepiscopi habent pallium in signum privilegiatae potestatis; significat enim torquem auream quam
solebant legitime certantes accipere.
RA1

1876

