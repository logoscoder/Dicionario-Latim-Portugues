AG1
Ulterius. Videtur quod minus peccat haereticus manducans corpus Christi quam fidelis peccator.
Quia pejus est contemnere Christum quam contemnere sacramentum Christi. Sed fidelis peccator manducans
contemnit Christum, quem sub sacramento vere esse credit; infidelis autem contemnit sacramentum in hoc quod
sub eo Christum esse non credit. Ergo infidelis minus peccat.
AG2
Praeterea, quanto aliquod peccatum est magis dissonum a ratione, tanto est gravius. Sed peccatum fidelis indigne
sumentis est contra rationem naturalem manifeste: non autem illius qui non credit sub hoc sacramento Christum
secundum veritatem esse: quia hoc supra rationem est, et supra sensum. Ergo infidelis minus peccat.
AG3
Sed contra, quanto aliquis magis elongatur a Christo realiter, tanto magis debet elongari sacramentaliter.
Sed infidelis magis elongatur realiter: quia prima unio ad Christum est per fidem, qua ille caret. Ergo magis
peccat accedendo ad Christum sacramentaliter.
CO
Ad quartam quaestionem dicendum, quod in indigne manducante est duo peccata considerare; scilicet peccatum
quo indignus redditur ad manducandum, et peccatum quo indigne manducat.
Quia ergo peccatum infidelitatis est gravius ceteris aliis peccatis, ideo infidelis manducans indignior est ad
manducandum. Sed quia non credit illud quod sumitur esse tantae dignitatis quantae est, ideo non tantum peccat
in abusu: quia ignorantia infidelitatis quamvis non excuset sequens peccatum a toto, excusat tamen a tanto, ut
patet de peccato occidentium Christum: quia, si cognovissent, nunquam Dominum gloriae crucifixissent, 1
corinth. 2, 8; et per hanc ignorantiam eorum peccatum alleviatum est, ut dicit Anselmus; et similiter Paulus de
seipso dicit, 1 timoth. 1, 14: misericordiam consecutus sum, quia ignorans feci in incredulitate mea. Et ideo
infidelis indignior manducat, sed peccator fidelis magis indigne.
RA1
Ad primum ergo dicendum, quod infidelis quantum ad peccatum infidelitatis contemnit Christum in sua persona,
quia ejus doctrinae repugnat; quantum autem ad manducationem contemnit quidem non expresse sed
interpretative, inquantum illa ignorantia qua Christum sub sacramento esse non credit, non est invincibilis; unde
quia potest facere ut credat, perinde reputatur ac si credat, in genere peccati; quamvis actualis et expressus
contemptus aggravet quantitatem istius peccati; et sic quantum ad ipsam manducationem magis fidelis peccator
peccat.
RA2
Ad secundum dicendum, quod quamvis ea quae sunt fidei, et praecipue circa hoc sacramentum, non sint ita
rationi humanae consona secundum se considerata, tamen ut dicta a Deo, et prodigiis approbata, sunt maxime
rationi consona.
Nihil enim est adeo rationi consonum, sicut quod Deo sit credendum in omnibus quae dicit et contestatur.
Doctrina autem fidei cum accepisset principium enarrandi a Domino, contestante Deo signis et prodigiis, et
variis spiritus sancti distributionibus, per eos qui audierunt, in nos confirmata est, Hebr. 2, 3; et ideo peccatum
infidelitatis est gravius quam peccatum indigne manducantis.
RA3
Tertium autem argumentum concludit, quod infidelis indignior sit; et hoc concedendum est.
Articulus 3E
AG1
Ulterius. Videtur quod subjacens peccato carnis, magis peccat accedens ad hoc sacramentum quam subjacens
peccato spirituali. Quia peccatum manducantium corpus Christi in peccato carnis existentium comparatur
peccato Judae; unde Hieronymus: quid tibi cum feminis qui ad altare cum Deo fabularis?...
Dic sacerdos, dic clerice, qualiter eisdem labiis filium Dei oscularis, quibus osculatus es filiam meretricis? o
Juda, osculo filium hominis tradis.
Sed peccatum Judae fuit gravissimum. Ergo talis gravius peccat.
AG2
Praeterea, in peccato carnis est immunditia mentis et corporis. Ergo magis facit contumeliam sacramento qui
cum peccato carnis corpus Christi manducat, quam qui manducat cum peccato spirituali, ubi est immunditia
mentis tantum.
SC1
Sed contra, Gregorius dicit, quod peccata spiritualia sunt majoris culpae; cujus ratio est quia peccata carnis
magis ex infirmitate accidunt. Sed ex hoc est aliquis indignus corporis et sanguinis Domini quod culpae subjacet.
Ergo minus peccat accedens cum peccato carnis quam cum peccato spirituali.
CO
Ad quintam quaestionem dicendum, quod ad hoc quod aliquis digne corpus Christi manducet, duo requiruntur:
scilicet ut sit in statu gratiae, per quam capiti Christo unitur; et quod in actu mens ejus feratur ad divina; unde et
1514

