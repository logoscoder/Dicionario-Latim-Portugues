inducendum; et hoc modo virtutes conformantur beatitudini, quia ad beatitudinem inducunt per modum
dispositionis et meriti.
RA4
Ad quartum dicendum, quod intellectus speculativus simpliciter practico nobilior est, cum sit propter seipsum,
practicus vero propter opus: nec intellectus practicus legem ei ponit: non enim dirigitur intellectus speculativus
in judicando de veritate rerum secundum aliquam legem ab intellectu practico positam; sed intellectus practicus
legem ponit propter intellectum speculativum, ut dicit Philosophus in 6 ethic., dum ordinat qualiter aliquis ad
perfectionem speculativi intellectus debeat pervenire; et ex hoc ostenditur intellectus practicus esse subveniens
speculativo.
Articulus 1D
AG1
Ulterius. Videtur quod beatitudo in hac vita habeatur. Quia Matth. 5, 3, dicitur: beati pauperes spiritu, quoniam
ipsorum est regnum caelorum; et similiter: beati qui persecutionem patiuntur; et cetera hujusmodi. Sed omnia
haec in hac vita habentur.
Ergo beatitudo est in hac vita.
AG2
Praeterea, si beatitudo non posset esse in hac vita, nullus beatitudinem cognosceret, nisi qui de alia vita notitiam
haberet. Sed multi Philosophi de beatitudine tractaverunt, futuram vitam penitus ignorantes. Ergo beatitudo
potest etiam esse in hac vita.
AG3
Praeterea, praesens vita hominis est perfectior quam praesens vita alicujus alterius animalis.
Sed vita praesens aliorum animalium includit finem ultimum eorumdem. Ergo et vita praesens hominis
beatitudinem includit, qui est finis ejus.
AG4
Praeterea, unaquaeque res naturaliter desiderat finem suum. Sed ex desiderio finis nascitur desiderium eorum
quae sunt ad finem. Illa autem praecipue sunt ordinata ad finem sine quibus ad finem perveniri non potest. Sic
autem ad beatitudinem hominis mors esset ordinata, si in hac vita beatitudinem habere non posset. Ergo homo
naturaliter desiderat mortem; quod experimento falsum esse sentitur, et auctoritati apostoli contradicit, qui dicit,
2 corinth. 5, 4: nolumus expoliari, sed supervestiri.
Ergo beatitudo hominis est in hac vita.
SC1
Sed contra, nullus potest esse beatus qui non habet hoc quod bene vult. Sed quilibet beatus bene et ordinate vult
sua beatitudine nunquam posse privari. Ergo quicumque hoc non habet, non est vere beatus. Sed nullus hoc in
hac vita habet; quia ipsam beatitudinem quam in hac vita habere posset, oportet quod ad minus mors tollat. Ergo
beatitudo in hac vita haberi non potest.
SC2
Praeterea, nullus ad ultimum vitae jam pervenit, cui restat aliquid appetendum; eo quod beatitudo in se
sufficientiam habeat, ut etiam Philosophus dicit. Sed quantumcumque aliquis sit in hac vita perfectus vel scientia
vel virtute vel quocumque alio modo, adhuc ei restat aliquid appetendum, scilicet multa scire quae nescit; immo
bonitas etiam suae perfectionis, quamdiu haec vita durat, certa esse non potest; cum etiam sapientissimi et
perfectissimi viri per infirmitates corporales possint in insaniam devenire.
Ergo beatitudo in hac vita haberi non potest.
SC3
Praeterea, beatitudo ab omnibus ponitur maximum bonum. Sed maximum bonum est quod est malo penitus
impermixtum. Cum ergo vita haec absque malis esse non possit, quantumcumque aliquis sit sapiens et virtute
perfectus (ut manifeste apparet varios casus hominis intuendo); videtur quod in hac vita beatitudo esse non
possit.
CO
Ad quartam quaestionem dicendum, quod sicut in rebus naturalibus se habet motus ad terminum, ita in
voluntariis se habet appetitus finis, et eorum quae propter finem appetuntur, ad consecutionem finis; et ideo sicut
quando res naturalis pervenit ad terminum, cessat motus ejus; ita voluntas cum habet quod quaerit, appetitus ejus
desistit, conversus in amorem vel delectationem. Beatitudo ergo cum sit finis ad quem referuntur omnia
desideria, oportet quod sit tale aliquid, quo habito nihil ulterius desiderandum restet. Quilibet autem naturaliter
esse desiderat, et permanere in bono quod ipse habet; et ideo ab omnibus beatitudo tale aliquid esse ponitur quod
immobilitatem habeat et perpetuitatem. Sed de immobilitate et perpetuitate beatitudinis humanae aliqui
diversimode judicaverunt. Quidam enim dixerunt, quod de ratione humanae beatitudinis non erat perpetuitas
absolute, sed perpetuitas respectu vitae hominis.
Nec tamen in hac perpetuitate consideranda est immobilitas quae privaret potentiam ad immutationem, sed quae
tantum privaret immutationis actum. Et haec fuit opinio Platonis, ut tangitur 1 ethic.. Posuit enim, illum
2207

