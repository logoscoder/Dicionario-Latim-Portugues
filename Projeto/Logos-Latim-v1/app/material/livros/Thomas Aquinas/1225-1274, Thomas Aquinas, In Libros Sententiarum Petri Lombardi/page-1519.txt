fieri. Unde si aliquid fit quod nullo modo possit non esse peccatum, non debet fieri, nec etiam bonum est fieri,
nec licitum, ut alius a peccato mortali liberetur; quamvis ad hoc ex quadam pietate animi etiam multi boni
inclinentur. Sed potest hoc contingere ut aliquid quod alias est peccatum veniale, ex tali causa factum desineret
esse peccatum; sicut dicere aliquod verbum jocosum quod non esset otiosum si diceretur causa piae utilitatis;
unde si talis pollutio sit, quae in casu necessitatis non impediat, deberet pollutus in casu proposito celebrare;
alias non.
RA4
Ad quartum dicendum, quod turpis cogitatio dicitur non solum quae de turpibus est (quia de eis non potest esse
honesta cogitatio); sed quae turpitudinem habet propter delectationem vel consensum adjunctum; et haec quidem
turpitudo magis horrenda est quam illa quae in cibo accidit: tum quia magis vitari potest, cum difficillimum sit in
cibo modum tenere: tum quia est magis propinqua ad mortale peccatum.
Articulus 4C
AG1
Ulterius. Videtur quod propter immunditiam pure corporalem aliquis a perceptione hujus sacramenti impediatur.
Deut. 23, 12: habebis locum extra castra, dicit Glossa: corporalem munditiam diligit Deus. Ergo corporalem
immunditiam odit; et ita propter corporalem immunditiam debet homo ab hoc sacramento abstinere.
AG2
Praeterea, major est dignitas hujus sacramenti quam omnium sacramentorum veteris testamenti.
Sed in veteri lege et mulieres post partum, et patientes fluxum menstrui, et seminiflui immundi reputabantur
respectu sacramentorum veteris testamenti. Ergo multo fortius debent abstinere a perceptione hujus sacramenti.
AG3
Praeterea, sacerdoti leproso interdicitur facultas celebrandi, ut patet extra. De clerico aegro vel debili: tua nos.
Ergo eadem ratione propter lepram debet laicus a perceptione hujus sacramenti abstinere.
SC1
Sed contra, poena non debetur poenae, sed culpae: alioquin consurgeret duplex tribulatio, quod est contra id
quod dicitur Nahum 1. Sed omnes praedictae immunditiae corporales poenae quaedam sunt. Ergo propter eas
non debet aliquis a sacramento altaris impediri, quod est maxima poena.
SC2
Praeterea, naturalibus non meremur neque demeremur.
Sed omnes praedictae immunditiae ex causis naturalibus accidunt. Ergo propter eas non meretur aliquis a
participatione hujus sacramenti impediri.
CO
Ad tertiam quaestionem dicendum, quod cum iste cibus non sit corporis sed mentis cibus, magis in ejus
sumptione consideranda est dispositio mentis quam corporis; et ideo distinguendum est in immunditia corporali
tantum: quia aut est perpetua, sicut lepra, aut diuturna; vel est temporalis et cito purgabilis. Si quidem sit
perpetua vel diuturna, tunc nullo modo propter hoc quis abstinere debet, ne propter immunditiam corporis
perdatur fructus mentis, sicut accidit in leprosis patientibus fluxum sanguinis vel seminis. Si autem sit temporalis
et facile expurgabilis, tunc si aliquis in mente sit bene dispositus, sumere non prohibetur; quamvis etiam possit
ad tempus laudabiliter abstinere propter reverentiam tanti sacramenti.
RA1
Ad primum ergo dicendum, quod Deus diligit corporalem munditiam, et immunditiam odit, secundum quod
pertinet ad reverentiam vel irreverentiam sacramenti; et ideo si ex devotione mentis, non propter irreverentiam,
aliquis cum immunditia corporali accedat, Deus acceptat.
RA2
Ad secundum dicendum, quod prohibitio immundorum in lege a sanctis magis erat propter significationem quam
propter ipsas res; et ideo non oportet quod similiter fiat in novo testamento, ubi veniente veritate figurae
cessaverunt.
RA3
Ad tertium dicendum, quod interdicitur sacerdoti leproso ne celebret publice coram populo propter horrorem;
tamen secrete bene potest ex devotione celebrare, nisi sit adeo corruptus quod ministerium sine periculo explere
non possit. Leprosus tamen ad sacerdotium promoveri non debet.
|a5 Articulus 5: Utrum sacerdos debeat dare corpus Christi petenti si sciat ipsum esse peccatorem.
Articulus 5A
AG1
Ad quintum sic proceditur. Videtur quod sacerdos dare non debeat corpus Christi petenti, si sciat ipsum esse
peccatorem. Medicus enim non debet dare infirmo medicinam quam scit ei esse mortiferam. Sed sacerdos scit
peccatori corpus Christi esse mortiferam causam. Ergo non debet ei dare.
1519

