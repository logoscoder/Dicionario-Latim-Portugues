Sed perfectio non potest esse, nisi ultimum principio conjungatur, ut sic quasi quidam circulus concludatur, et
alterius additio fieri non possit. Cum ergo ipse Deus sit primum, et homo sit ultima creaturarum, decuit ad
perfectionem universi ut, etiamsi homo non peccasset, Deus homo fieret.
AG2
Praeterea, humilitas est perfecta virtus, ut dicitur in Glossa super Matth. 3, super illud: sic decet nos implere
omnem justitiam. Sed omnis perfectio Deo attribuenda est. Ergo ipse perfectissimam humilitatem habet.
Perfectissimus autem gradus humilitatis est ut aliquis se inferiori vel conjungat vel subjiciat. Ergo decuisset ut
Deus aliquam creaturam assumeret, etiamsi homo non peccasset.
AG3
Item, Rom. 1, 20: invisibilia Dei, per ea quae facta sunt, intellecta conspiciuntur. Sed potentia et sapientia et
bonitas Dei sunt infinita. Ergo decuit, etiamsi homo non peccasset, ut in aliquo effectu manifestarentur. Sed
potentia infinita non manifestatur nisi per effectum infinitum, nec sapientia infinita nisi per decorem infinitum,
nec bonitas infinita nisi per communicationem infinitam.
Cum ergo nulla creatura sit infinita, nec in ea sit infinitus decor resultans ex forma et proportione partium, nec
iterum aliqua creatura communicationem boni infiniti recipiat; videtur quod etiam decuit, homine non peccante,
uniri Deum homini, ut ex parte hominis ratio effectus esset, et ex parte Dei infinitas, et ex conjunctione divinae
naturae ad creaturam infinitus decor resplenderet, et infinitum bonum ipsi naturae humanae communicaretur,
scilicet persona increata quae in ea subsisteret.
AG4
Item, per peccatum non est in aliquo capacitas humanae naturae ampliata. Sed post peccatum humana natura
inventa est capax tanti boni ut a Deo assumeretur in unitatem personae. Ergo et ante peccatum hujus dignitatis
capax fuit. Sed ad Deum, qui infinito amore diligit ea quae sunt, pertinet ut nullum bonum creaturae deneget
cujus est capax. Ergo ipse humanam naturam assumpsisset, etiamsi homo non peccasset.
AG5
Item, non est credendum quod homo ex peccato aliquod commodum reportaverit. Sed maxima dignitas humanae
naturae est in hoc quod assumpta est in unitatem divinae personae. Ergo hoc per peccatum homo consecutus non
est; et sic idem quod prius.
AG6
Item, cum homo ad beatitudinem creatus sit, ante peccatum totus homo beatificabilis erat. Sed beatitudo hominis
quantum ad partem sensitivam erit in aspectu humanitatis assumptae, quantum vero ad partem intellectivam in
contuitu deitatis assumentis: sic enim ingredietur homo et egredietur, ut Augustinus exponit, ut pascua inveniat,
joan. 10. Ergo etiamsi homo non peccasset, humanitas a Deo assumpta fuisset.
AG7
Praeterea, bernardus exponens id quod dicitur jonae 1: si propter me orta est tempestas etc., dicit, quod diabolus
vidit rationalem creaturam assumendam in unitatem personae filii Dei et invidit, et haec invidia fuit causa casus
ejus, et movens ipsum ad tentandum hominem.
Si autem incarnatio non fuisset nisi homine peccante, non instigasset diabolus hominem ad peccandum: quia per
hoc promovisset eum ad bonum quod ei invidebat. Ergo etiamsi homo non peccasset, Deus fuisset incarnatus.
SC1
Sed contra, Augustinus in libro de verbis apostoli exponens illud Matth. 18, 2: venit filius hominis quaerere et
salvum facere quod perierat, dicit: si homo non peccasset, filius hominis non venisset. Sed ibi Dominus loquitur
de adventu in carnem. Ergo si homo non peccasset, filius Dei non esset incarnatus.
SC2
Item, 1 Tim., 1, 15: Christus Jesus venit in hunc mundum peccatores salvos facere. Ubi Glossa Augustini dicit,
quod nulla causa fuit Domino Christo veniendi, nisi peccatores salvos facere. Tolle vulnera, tolle morbos, et
nulla est causa medicinae. Sed remota causa removetur effectus. Ergo si peccatum non fuisset, filius Dei non
fuisset incarnatus.
SC3
Praeterea, apostolus dicit Hebr. 2, 14: quia pueri communicaverunt carni et sanguini, et ipse similiter
communicavit eisdem, ut per mortem destrueret eum qui habebat mortis imperium. Sed mors per peccatum in
hunc mundum intravit, Rom. 5. Ergo si peccatum non fuisset, per incarnationem Deus carni et sanguini non
communicasset.
SC4
Praeterea, Gregorius dicit: nihil nobis nasci profuit, nisi redimi profuisset. Sed redemptio non fuisset, nisi peccati
servitus fuisset. Ergo si peccatum non fuisset, filius Dei temporaliter natus non fuisset.
CO
Respondeo dicendum, quod hujus quaestionis veritatem solus ille scire potest qui natus et oblatus est, quia
voluit. Ea enim quae ex sola Dei voluntate dependent, nobis ignota sunt, nisi inquantum nobis innotescunt per
auctoritates sanctorum, quibus Deus suam voluntatem revelavit: et quia in canone Scripturae et dictis sanctorum
expositorum, haec sola assignatur causa incarnationis, redemptio scilicet hominis a servitute peccati; ideo
823

