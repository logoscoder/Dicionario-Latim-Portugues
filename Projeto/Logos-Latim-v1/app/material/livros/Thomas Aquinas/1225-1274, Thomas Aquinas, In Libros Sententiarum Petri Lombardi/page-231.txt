Ad secundum dicendum, quod relationes illae secundum quas attenditur distinctio idearum, non sunt fundatae in
esse divino, sed in intellectu ejus; unde realiter non habent esse in Deo, sed solum sunt intellectae ab ipso, sicut
forma asini, et forma equi et hujusmodi; et non sicut bonitas et sapientia in ipso habent esse.
RA3
Ad tertium dicendum, quod aequalitas et similitudo non addunt aliquam relationem realem super paternitatem et
filiationem; et ratio hujus infra dicetur, 31 dist., quaest. 1, art. 1.
RA4
Ad quartum dicendum, quod relationes quibus non subest aliqua realis distinctio in re quae refertur, non est
relatio realis. Unde quandocumque aliqua operatio reflectitur in suppositum operans, ex reali operatione non
innascitur aliqua realis relatio, sed rationis tantum; et ideo cum dicitur, quod Deus vel anima intelligit se, non
importatur ibi aliqua realis relatio, sed rationis tantum.
RA5
Ad quintum dicendum, quod esse ab aliquo non dicit determinatum modum originis; et ideo non dicit specialem
notionem, sed salvatur in duabus notionibus, scilicet filiatione et processione, cum quibus non ponit in numerum,
sicut nec aliquod commune cum propriis quae sub eo continentur, sed communis spiratio dicit determinatum
modum originis, secundum quam pater et filius sunt principium spiritus sancti; et ideo dicit specialem notionem.
RA6
Ad sextum dicendum, quod quaelibet proprietas in divinis, et quidquid est ibi, est subsistens; non tamen oportet
quod sint tot res subsistentes quot sunt proprietates; sed quot oppositio exigit realiter distinguens. Unde sicut in
Deo bonitas et sapientia est subsistens, non tamen alia et alia res est subsistens, quia non habent oppositionem;
ita etiam communis spiratio est subsistens, non tamen est alia res subsistens quam paternitas et filiatio, quia non
habent oppositionem ad eam: unde in una re subsistente cum utroque esse potest.
Nec tamen constituit personam in qua est, quia praesupponit secundum ordinem naturae paternitatem et
filiationem, sicut et processio praesupponit generationem; et ideo non est personalis notio; et similiter
innascibilitas, cum non habeat oppositionem ad paternitatem, in eadem re subsistente esse potest; et quia negatio
importata consequitur secundum intellectum in ea positionem principii, ideo non constituit personam, sed est in
persona constituta per paternitatem.
EX
Nihil quidem secundum accidens dicitur. Videtur ratio haec non valere; quia multa sunt accidentia inseparabilia,
quae semper consequuntur subjectum inamissibiliter. Ad quod dicendum, quod omne subjectum accidentis
potest intelligi sine accidente, quamvis quandoque accidens inseparabiliter sequatur subjectum; et ideo, quia
ipsum suppositum relationis non potest intelligi sine relatione, cum ipsa relatio sit suppositum subsistens, non
potest esse accidens. In omni enim accidente quod advenit, est quaedam compositio subjecti ad accidens, propter
quod sine eo intelligi potest; et ubi est compositio, est mutabilitas quantum ad naturam compositionis; quia omne
quod compositum est, divisibile est, nisi aliqua causa impediatur.
Item omnes enim homines filii Dei sunt factura, idest creatione; non tamen omnis creatura habet nomen
filiationis, sed solum illa quae ad imaginem est. Vel melius. Homo dicitur filius factura etiam per adoptionem,
quia cum prius non esset filius, factus est filius; et non habet hoc ex origine nativitatis suae quod sit filius Dei,
sicut habet aeternus filius. Et haec expositio consonat sequentibus.
De hac filiatione adoptionis dicetur in 3, dist. 10, qu. 3, art. 1.
Nec quidquam proprie, nisi filius. Hoc dicit, quia filiatio est tota substantia ipsius; unde essentia divina non
excluditur, quia essentia divina in filio est filiatio. Origine non adoptione. Hoc est contra Nestorium et Photinum,
qui dicebant, aliam esse personam Dei et hominis; et ita sequitur quod filius hominis non sit filius Dei
naturaliter, sed per adoptionem. Veritate non nuncupatione. Contra Sabellium, qui dixit his nominibus, pater et
filius nullam distinctionem in re subjacere. Nativitate non creatione. Contra Arium, qui dixit Dei filium
creaturam. Alia patent ex his quae dicta sunt de spiritu sancto, dist. 18, qu. 1, art. 2.

|+d27.q1 Distinctio 27, Quaestio 1
|a0 Prologus
Positis tribus personalibus proprietatibus divinarum personarum, hic Magister determinat de ipsis proprietatibus
in comparatione ad nomina personarum, et dividitur in partes tres: in prima ostendit quod in omnibus
personalibus nominibus praedictae proprietates designantur; in secunda proponit generalem regulam ad
inveniendum hujusmodi nomina, quae proprietates designant, ibi: et est hic advertenda quaedam generalis
regula. Prima in duas: in prima ostendit quod dictae proprietates designantur in nominibus personalibus
consuetis, scilicet nomine patris et filii et spiritus sancti; in secunda ostendit quod designantur etiam aliis
nominibus personas significantibus, ibi: hic non est praetermittendum.

231

