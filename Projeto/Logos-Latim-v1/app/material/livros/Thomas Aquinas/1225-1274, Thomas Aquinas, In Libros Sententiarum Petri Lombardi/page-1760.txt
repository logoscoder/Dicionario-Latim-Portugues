poenae; et ideo potestas qua tale obstaculum regni removetur, dicitur clavis. Haec autem potestas est quidem in
sanctissima trinitate per auctoritatem; et ideo dicitur a quibusdam quod habet clavem auctoritatis; sed in Christo
homine fuit haec potestas ad removendum praedictum obstaculum per meritum passionis, quae etiam dicitur
januam aperire; et ideo dicitur habere secundum quosdam claves excellentiae.
Sed quia ex latere dormientis in cruce sacramenta fluxerunt, quibus ecclesia fabricatur; ideo in sacramentis
ecclesiae efficacia passionis manet; et propter hoc etiam in ministris ecclesiae, qui sunt dispensatores
sacramentorum, potestas aliqua manet ad praedictum obstaculum removendum, non propria virtute, sed virtute
divina, et passionis Christi; et haec potestas metaphorice clavis ecclesiae dicitur; quae est clavis ministerii.
RA1
Ad primum ergo dicendum, quod Ostium caeli, quantum est de se, semper est apertum; sed alicui clausum
dicitur propter impedimentum intrandi in caelum, quod in ipso est. Impedimentum autem totius humanae naturae
ex peccato primi hominis consecutum, per passionem Christi amotum est; et ideo joannes post passionem vidit in
caelo Ostium apertum; sed adhuc quotidie alicui manet clausum per peccatum originale quod contrahit, vel
actuale quod committit; et propter hoc indigemus sacramentis, et clavibus ecclesiae.
RA2
Ad secundum dicendum, quod hoc intelligitur de clausione qua Limbum clausit, ne aliquis ultra in illud
descendat; et de apertione qua Paradisum aperuit, remoto impedimento naturae per suam passionem.
RA3
Ad tertium dicendum, quod clavis inferni qua aperitur et clauditur, est potestas gratiam conferendi; per quam
homini aperitur infernus, ut de peccato educatur, quod est inferni porta, et clauditur, ne homo ultra in peccatum
labatur gratia sustentatus.
Gratiam autem conferre solius Dei est; et ideo clavem inferni solus retinuit. Sed clavis regni est potestas etiam
dimittendi reatum poenae, per quem homo a regno prohibetur; et ideo magis potest dari homini clavis regni
quam clavis inferni: non enim idem sunt, ut ex dictis patet. Aliquis enim ex inferno educitur per remissionem
aeternae poenae, qui non instanti in regnum introducitur propter reatum temporalis poenae quae manet. Vel
dicendum, ut quidam dicunt, quod idem est clavis inferni et caeli; quia ex hoc ipso quod alicui aperitur unum,
clauditur alterum; sed denominatur a digniori.
Articulus 1B
AG1
Ulterius. Videtur quod clavis non sit potestas ligandi et solvendi, qua ecclesiasticus judex dignos recipere,
indignos excludere debet a regno, ut ex littera habetur, et ex Glossa Hieronymi Matth. 16. Potestas enim
spiritualis in sacramento collata, est idem quod character, ut supra, dist. 4, dictum est. Sed clavis et character non
videntur idem esse; quia per characterem homo Deo comparatur, per claves autem ad subditos.
Ergo clavis non est potestas.
AG2
Praeterea, ecclesiasticus judex non dicitur nisi ille qui habet jurisdictionem, quae simul cum ordine non datur.
Sed claves in ordinis susceptione conferuntur. Ergo non debuit de ecclesiastico judice in definitione clavium
mentio fieri.
AG3
Praeterea, ad id quod aliquis habet ex seipso, non indiget aliqua potestate activa, per quam inducatur ad actum.
Sed eo ipso quod aliquis est dignus, ad regnum admittitur. Ergo non pertinet ad potestatem clavium dignos ad
regnum admittere.
AG4
Praeterea, peccatores indigni sunt regno.
Sed ecclesia pro peccatoribus orat, ut ad regnum perveniant. Ergo non excludit indignos, sed magis admittit,
quantum in se est.
AG5
Praeterea, in omnibus agentibus ordinatis ultimus finis pertinet ad principale agens; non ad agens instrumentale.
Sed principale agens ad salutem hominis est Deus. Ergo ad Deum pertinet ad regnum admittere, quod est ultimus
finis, et non ad habentem claves, qui est sicut instrumentum vel minister.
CO
Ad secundam quaestionem dicendum, quod secundum Philosophum in 2 de anima, potentiae per actus
definiuntur. Unde cum clavis sit potestas quaedam, ut dictum est, oportet quod per actum sive usum suum
definiatur; et quod in actu objectum exprimatur a quo speciem recipit actus; et modus agendi, ex quo apparet
potentia ordinata. Actus autem potestatis spiritualis non est ut caelum aperiat absolute, quia jam apertum est, ut
dictum est; sed ut quantum ad hunc aperiat; quod quidem ordinate fieri non potest, nisi idoneitate ejus cui
aperiendum est caelum pensata; et ideo in praedicta definitione clavis, ponitur genus, scilicet potestas, et
subjectum potestatis, scilicet judex ecclesiasticus, et actus, scilicet excludere et recipere secundum duos actus

1760

