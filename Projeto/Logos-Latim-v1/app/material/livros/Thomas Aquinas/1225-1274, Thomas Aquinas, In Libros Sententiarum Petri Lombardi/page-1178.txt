Sed Daemones, inquantum nos tentant, nobis proficiunt, sicut in 2 Lib., dist. 6, dictum est; et iterum gloria Dei in
eis manifestatur. Ergo sunt ex caritate diligendi.
SC1
Sed contra, cum amicis communicandum est.
Sed omnis communicatio ad Daemones est nobis interdicta; unde Isaiae 38 reprehenduntur illi qui dicuntur cum
morte et inferno pactum iniisse.
Ergo Daemones non sunt ex caritate diligendi.
SC2
Praeterea, Augustinus dicit, quod proximus ex caritate diligitur, vel quia justus est, vel ut justus sit. Sed
Daemones neque justi sunt, neque justi esse possunt.
Ergo ex caritate diligendi non sunt.
CO
Respondeo dicendum, quod, sicut praedictum est, ex caritate diligitur aliquid dupliciter: uno modo sicut id ad
quod habetur caritas; alio modo sicut id ad quod terminatur aliquo modo amor, quem includit caritas, inquantum
ordinatur ad aliquod eorum ad quae habetur caritas. Primo igitur modo Daemones non sunt ex caritate diligendi:
quia non communicant nobiscum in vita divina neque actu neque potentia; et similiter est etiam de damnatis.
Unde Philosophus dicit, quod amicitia est dissolvenda ad illos qui sunt insanabiles propter malitiam abundantem.
Haec autem insanabilitas quamvis in hac vita contingat in quibusdam consideratis humanis viribus, non tamen
contingit nisi post hanc vitam considerato ordine divinae misericordiae. Caritas autem attendit quod divinum est,
sed amicitia quod humanum; et ideo amicitia politica dissolvitur ad illos qui secundum humanas considerationes,
insanabiles sunt effecti; quod etiam in hac vita quandoque contingit; sed caritas non dissolvitur ad aliquem in hac
vita, quantumcumque sit malus: quia adhuc secundum ordinem divinae misericordiae, manet possibilitas ad
vitam gloriae; sed post hanc vitam non manet; et ideo per modum praedictum neque damnati, neque Daemones
sunt ex caritate diligendi. Quantum autem ad secundum modum, Daemonum natura ex caritate diligi potest,
inquantum est creatura Dei; non autem Daemones, quia hoc nomen vitium principaliter ipsorum designat.
RA1
Ad primum ergo dicendum, quod intelligendum est de societate rationis, in qua manet ordo ad vitam gratiae,
cujusmodi communicationem requirit caritas.
RA2
Ad secundum dicendum, quod in peccatoribus quamdiu in hac vita sunt, adhuc ratione naturae manet potestas ad
gratiam, non autem in damnatis et Daemonibus; et ideo non est similis ratio.
RA3
Ad tertium dicendum, quod Deus diligit naturam Daemonum, non quasi ad eam caritatem habeat, sed inquantum
est effectus ejus: et hoc modo etiam nos eam debemus diligere.
RA4
Ad quartum dicendum, quod hoc quod Daemones prosint nobis ad meritum, et quod eorum actus et vita in
gloriam Dei cedant, est per accidens, praeter intentionem eorum: et ex eo quod est secundum accidens, non est
sumendum judicium de re aliqua.
|a6 Articulus 6: Utrum homo debeat seipsum ex caritate diligere.
AG1
Ad sextum sic proceditur. Videtur quod homo non debeat seipsum diligere ex caritate. Quia, sicut dicit
Gregorius, caritas minus quam inter duos haberi non potest. Ergo non potest esse alicujus ad seipsum.
AG2
Praeterea, amicitia redamationem exigit, et communicationem in vita, et alia hujusmodi, quae non sunt hominis
ad seipsum. Sed caritas amicitia quaedam est. Ergo caritas non est hominis ad seipsum.
AG3
Praeterea, caritas amor quidam est. Amor autem, ut dicit dionysius, est unitiva virtus. Cum ergo unio non sit nisi
diversorum, videtur quod caritas non possit esse ad
AG4
Praeterea, amicitia in aequalitate consistit, sicut justitia, ut dicitur 8 ethic., cap. 9. Sed justitia non est ad seipsum,
proprie loquendo, ut Philosophus dicit. Ergo neque amicitia seu caritas.
AG5
Praeterea, nihil vituperabile est diligendum ex caritate. Sed amare seipsum est vituperabile, ut patet 2 Tim. 3, 2:
erunt homines se ipsos amantes. Ergo ex caritate homo seipsum non diligit.
SC1
Sed contra, homo debet diligere proximum sicut seipsum. Sed proximum debet ex caritate diligere.
Ergo et seipsum.
SC2
Praeterea, misericordia ex caritate causatur.
1178

