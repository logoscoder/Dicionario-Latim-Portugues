RA2
Ad secundum dicendum, quod nullus tenetur videre in praesenti, sed tenetur credere. Fides autem de non visis
est, credere autem est possibile.
EX
Non hoc corpus quod videtis, manducaturi estis.
Intelligendum est per se, idest secundum quod videtur in forma sua.
Ipsum quidem et non ipsum corpus. Videtur esse contradictio. Et dicendum, quod non est: quia ipsum corpus
Christi in propria specie non manducatur; et hoc dicit visibiliter Augustinus, quia in propria specie corpus Christi
videri potest; sed sub specie panis manducatur; et hoc dicit invisibiliter, quia in propria specie videri non potest.
Sacrificium ecclesiae duobus confici. Non quod ex eis fiat unum in essentia, sed quia ex eis fit unum
sacramentum. Qualiter autem persona Christi dicatur composita ex duabus naturis, dictum est, in 3 Lib., dist. 6.
Caro carnis, et sanguis sacramentum est sanguinis.
Videtur hoc esse falsum: quia nihil est signum sui ipsius. Et dicendum, quod carnem quae significat, nominat
ipsas species, quae sunt signum carnis; et hoc tropice, ut Magister dicit: et ipsae species cum carne contenta
dicuntur caro invisibilis, quia sub specie illa caro Christi non videtur.
Carnem autem significatam nominat ipsam carnem Christi, secundum quod sub propria forma videtur; unde et
visibiliter dicitur.
Quis audeat manducare Dominum suum? ad primam harum rationum responsum est in primo articulo hujus
distinctionis. Ad secundam patebit solutio ex his quae dicentur in 2 art. Dist. Sequentis.
Si tantum valuit sermo eliae ut ignem de caelo deponeret, non valebit tantum sermo Christi ut substantias mutet?
locus est a minori; unde intelligendum est quod plus valeat sermo Christi, et in persona Christi prolatus: quia
sermo eliae in seipso non habebat virtutem aliquam, sed operabatur per modum intercessionis; sermo autem
Christi sub forma hujus sacramenti habet virtutem intraneam, de qua supra, dist. 8, dictum est.
Quid ergo hic quaeris naturae ordinem? ergo videtur quod non licet disputare per rationes de hoc sacramento. Et
dicendum, quod loquitur contra illos qui nihil in hoc sacramento, et in aliis quae sunt fidei, volunt credere, nisi
hoc quod per naturalem rationem probari potest; non autem contra illos qui ex principiis fidei disputant, et qui ex
principiis naturalibus non volunt probare quae sunt fidei, sed sustinere: quia quae sunt fidei, quamvis sint supra
rationem, non tamen sunt contra rationem: alias Deus esset sibi contrarius, si alia posuisset in ratione quam rei
veritas habet.
Si tanta vis est in sermone Domini ut incipiant esse quae non erant, quanto magis operatorius est, ut sint quae
erant, et in aliud commutentur? videtur quod haec probatio non valeat: quia sermo quo omnia facta sunt ex
nihilo, est verbum increatum; nunc autem loqui debuit de verbo creato, scilicet forma sacramenti. Et dicendum,
quod auctoritas hujus virtutis residet in verbo increato, sed in verbo creato est instrumentaliter, ut dictum est.
Sicut per spiritum sanctum vera Christi caro sine coitu creatur, ita per eumdem ex substantia panis et vini idem
corpus Christi et sanguis consecratur.
Videtur quod ista transubstantiatio non debeatur spiritui sancto, sed magis filio. Et dicendum est, quod
appropriatur filio sicut operanti, quia ipse est sacerdos et hostia; spiritui autem sancto sicut quo operatur: quia
ipse est virtus de illo exiens ad sanandum, Luc. 6.
|*IN_IV_SENTENTIARUM
|+d11.q1 Distinctio 11, Quaestio 1
|a0 Prologus
Postquam determinavit Magister de re contenta in hoc sacramento, ostendens quod verum corpus ibi continetur,
hic intendit determinare de conversione panis in corpus Christi, ex qua contingit ut sub sacramento corpus
Christi contineatur; et dividitur in partes duas: in prima determinat de praedicta conversione panis in corpus
Christi; in secunda ostendit qualiter species remaneant substantiali conversione facta, ibi: sub alia autem specie
tribus de causis carnem et sanguinem tradidit Christus. Circa primum tria facit: primo inquirit qualis sit praedicta
conversio; secundo determinat hanc quaestionem quantum ad id in quo omnes conveniunt, ibi: formalem tamen
non esse cognosco; tertio determinat eam quantum ad id in quo diversi diversa opinantur, ibi: quibusdam videtur
esse substantialis. Et haec dividitur in partes tres secundum tres opiniones quas ponit; secunda pars incipit ibi:
quidam vero sic dicunt etc.; tertia ibi: alii vero putaverunt etc.. Circa primum tria facit: primo ponit opinionem;
secundo objicit in contrarium, et solvit, ibi: sed huic sententiae sic opponitur ab aliis; tertio ostendit quae
locutiones sint concedendae vel negandae secundum hanc opinionem, ibi: nec tamen concedunt quidam quod
substantia panis aliquando sit caro Christi.
Sub alia autem specie tribus de causis carnem et sanguinem tradidit Christus. Hic ostendit qualiter species
remaneant substantiali conversione facta; et dividitur in partes duas: in prima ostendit quare sub alia specie
corpus Christi verum in sacramento exhibeatur; in secunda determinat de usu sive distributione dictarum
specierum, ibi: colligitur etiam ex praedictis, quod Christus vinum aqua mixtum dedit discipulis, corpus vero tale
1535

