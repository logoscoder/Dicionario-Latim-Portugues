Ad quintum dicendum, quod quantum ad hoc quod matrimonium est sacramentum novae legis, non fuit ante
Christum institutum, ut ex praedictis patet.
|a3 Articulus 3: Utrum matrimonium conferat gratiam.
AG1
Ad tertium sic proceditur. Videtur quod matrimonium non conferat gratiam. Quia secundum Hugonem,
sacramenta ex sanctificatione invisibilem gratiam conferunt.
Sed matrimonium non habet aliquam sanctificationem quae sit de essentia ejus. Ergo non confertur gratia in ipso.
AG2
Praeterea, omne sacramentum conferens gratiam, confert ipsam ex materia et forma sua. Sed actus qui sunt
materia in hoc sacramento, non sunt causa gratiae: verba etiam exprimentia consensum non sunt causa gratiae,
cum ex eis non sit aliqua sanctificatio. Ergo in matrimonio nullo modo gratia datur.
AG3
Praeterea, gratia ordinata contra vulnus peccati est necessaria omnibus habentibus vulnus illud.
Sed in omnibus invenitur concupiscentiae vulnus.
Si ergo in matrimonio detur gratia contra vulnus concupiscentiae, debent omnes homines matrimonium
contrahere; et sic esset valde stultum a matrimonio abstinere.
AG4
Praeterea, infirmitas non accipit medicamentum ab eodem a quo accipit intensionem. Sed per matrimonium
concupiscentia accipit intensionem: quia, sicut dicit Philosophus in 3 ethic., insatiabilis est concupiscentiae
appetitus, et per operationem congruam augetur. Ergo videtur quod in matrimonio non conferatur remedium
gratiae contra concupiscentiam.
SC1
Sed contra, definitio et definitum debent converti.
Sed in definitione sacramenti ponitur causalitas gratiae, ut in 1 dist. Patuit. Ergo cum matrimonium sit
sacramentum, erit causa gratiae.
SC2
Praeterea, Augustinus dicit, quod matrimonium est aegrotis in remedium. Sed non est in remedium nisi
inquantum aliquam efficaciam habet. Ergo habet aliquid efficaciae ad reprimendum concupiscentiam.
Sed concupiscentia non reprimitur nisi per gratiam.
Ergo confertur in ipso gratia.
CO
Respondeo dicendum, quod circa hoc fuit triplex opinio.
Quidam enim dixerunt, quod matrimonium nullo modo est causa gratiae, sed est tantum signum. Sed hoc non
potest stare: quia secundum hoc in nullo differret a sacramentis veteris legis; unde non esset aliqua ratio quare
sacramentis novae legis annumeraretur.
Quod enim remedium praebeat satisfaciendo concupiscentiae, ne in praeceps ruat, dum nimis arctatur, habuit
etiam in veteri lege ex ipsa natura actus.
Et ideo alii dixerunt, quod confertur ibi gratia in ordine ad recessum a malo: quia excusatur actus a peccato, qui
sine matrimonio peccatum esset. Sed hoc esset nimis parum: quia hoc etiam in veteri lege habuit; et ideo dicunt,
quod facit recedere a malo, inquantum mitigat concupiscentiam ne extra bona matrimonii feratur; non autem per
gratiam illam sit aliquod auxilium ad bene operandum. Sed hoc non potest stare: quia eadem gratia est quae
impedit peccatum, et quae ad bonum inclinat, sicut idem calor qui aufert frigus, et qui calefacit.
Unde alii dicunt quod matrimonium, inquantum in fide Christi contrahitur, habet ut conferat gratiam adjuvantem
ad illa operanda quae in matrimonio requiruntur; et hoc probabilius est: quia ubicumque datur divinitus aliqua
facultas, dantur etiam auxilia quibus homo convenienter uti possit facultate illa; sicut patet quod omnibus
potentiis animae respondent aliqua membra corporis, quibus in actum exire possint. Unde, cum in matrimonio
detur homini ex divina institutione facultas utendi sua uxore ad procreationem prolis, datur etiam gratia sine qua
id convenienter facere non posset; sicut etiam de potestate ordinis supra dictum est, et sic ista gratia data est ut
jam res contenta in hoc sacramento.
RA1
Ad primum ergo dicendum, quod sicut aqua baptismi habet quod corpus tangat et cor abluat ex tactu carnis
Christi; ita matrimonium hoc habet ex hoc quod Christus sua passione illud repraesentavit; et non principaliter ex
aliqua sanctificatione sacerdotis.
RA2
Ad secundum dicendum, quod sicut aqua baptismi vel forma verborum non operatur ad gratiam immediate, sed
ad characterem; ita actus exteriores et verba exprimentia consensum directe faciunt nexum quemdam, qui est
sacramentum matrimonii; et hujusmodi nexus ex virtute divinae institutionis dispositive operatur ad gratiam.
RA3

1899

