Sed contra est, quod adhaerens meretrici unum corpus efficitur, ut patet 1 corinth. 6. Sed ex hac causa
matrimonium affinitatem causabat. Ergo pari ratione illicitus concubitus.
SC2
Praeterea, carnalis copula est causa affinitatis, ut patet per definitionem affinitatis, quae talis est: affinitas est
propinquitas personarum ex carnali copula proveniens, omni carens parentela. Sed carnalis copula est etiam in
illicito concubitu. Ergo illicitus concubitus affinitatem causat.
CO
Ad tertiam quaestionem dicendum, quod secundum Philosophum in 8 ethic., conjunctio viri et uxoris dicitur
naturalis principaliter propter prolis productionem, et secundario propter operum communicationem; quorum
primum pertinet ad matrimonium ratione carnalis copulae; sed secundum inquantum est quaedam societas in
communem vitam. Primum autem horum est invenire in qualibet carnali copula, ubi est commixtio seminum,
quia ex tali copula potest produci, quamvis secunda desit; et ideo, quia matrimonium affinitatem causabat
secundum quod erat quaedam carnis commixtio, etiam fornicarius concubitus affinitatem causat, inquantum
habet aliquod de naturali conjunctione.
RA1
Ad primum ergo dicendum, quod in fornicario concubitu est aliquid naturale, quod est commune fornicationi et
matrimonio, et ex hac parte affinitatem causat: aliud est ibi inordinatum, per quod a matrimonio dividitur; et ex
hac parte affinitas non causatur; unde affinitas semper honesta remanet, quamvis causa sit aliquo modo
inhonesta.
RA2
Ad secundum dicendum, quod non est inconveniens relationes ex opposito divisas eidem inesse ratione
diversorum; et ideo potest inter aliquas duas personas esse affinitas et consanguinitas non solum per illicitum
concubitum, sed etiam per licitum; sicut cum consanguineus meus ex parte patris duxit in uxorem
consanguineam meam ex parte matris; unde quod dicitur in definitione affinitatis inducta, omni carens parentela,
intelligendum est, inquantum hujusmodi. Nec tamen sequitur quod aliquis consanguineam suam cognoscens, sibi
ipsi sit affinis; quia affinitas, sicut et consanguinitas, diversitatem requirit, sicut et similitudo.
RA3
Ad tertium dicendum, quod concubitus contra naturam non habet commixtionem seminum quae possit esse
causa generationis; et ideo ex tali concubitu non causatur aliqua affinitas.
Articulus 1D
AG1
Ulterius. Videtur quod ex sponsalibus nulla affinitas causari possit. Quia affinitas est perpetuum vinculum. Sed
sponsalia quandoque separantur. Ergo non possunt esse causa affinitatis.
AG2
Praeterea, si aliquis claustrum pudoris alicujus mulieris invasit et aperuit, sed non pervenit ad operis
consummationem, non contrahitur ex hoc affinitas. Sed talis magis est propinquus carnali copulae quam ille qui
sponsalia contrahit. Ergo ex sponsalibus affinitas non causatur.
AG3
Praeterea, in sponsalibus non fit nisi quaedam sponsio futurarum nuptiarum. Sed aliquando fit sponsio futurarum
nuptiarum, et ex hoc non contrahitur aliqua affinitas; sicut si fiat ante septennium, vel si aliquis habens
perpetuum impedimentum tollens potentiam coeundi, alicui mulieri spondeat futuras nuptias; aut si talis sponsio
fiat inter personas quibus nuptiae per votum reddantur illicitae, vel alio quocumque modo. Ergo sponsalia non
possunt esse causa affinitatis.
SC1
Sed contra est quod Alexander III Papa prohibuit mulierem quamdam cuidam viro conjungi in matrimonium,
quia fratri suo fuerat desponsata.
Sed hoc non esset, nisi per sponsalia affinitas contraheretur.
Ergo etc..
CO
Ad quartam quaestionem dicendum, quod sicut sponsalia non habent perfectam rationem matrimonii, sed sunt
quaedam praeparatio ad matrimonium; ita ex sponsalibus non causatur affinitas sicut ex matrimonio, sed aliquid
affinitati simile, quod dicitur publicae honestatis justitia, quae impedit matrimonium, sicut affinitas et
consanguinitas, et secundum eosdem gradus; et definitur sic: publicae honestatis justitia est propinquitas ex
sponsalibus proveniens, robur trahens ab ecclesiae institutione propter ejus honestatem. Ex quo patet ratio
nominis et causa; quia scilicet talis propinquitas ab ecclesia instituta est propter honestatem.
RA1
Ad primum ergo dicendum, quod sponsalia non sui ratione, sed ratione ejus ad quod ordinantur, causant hoc
genus affinitatis, quod dicitur publicae honestatis justitia; et ideo sicut matrimonium est perpetuum vinculum, ita
et praedictus affinitatis modus.
2031

