determinationem; et in hoc completur ratio spei absolute. Objectum autem quod facit spem esse theologicam
virtutem, est futura beatitudo. Illud autem unde est facultas perveniendi in finem istum, est gratia, et merita, sive
accipiatur gratia pro divina liberalitate, sive pro dono gratuito.
RA1
Ad primum ergo dicendum, quod quidam dicunt quod etiam appetitus rationis dividitur per irascibilem et
concupiscibilem: et secundum hoc propositio habet falsitatem. Sed quia omnes auctores distinguentes
irascibilem a concupiscibili, sive sancti, sive Philosophi, ponunt irascibilem et concupiscibilem in appetitu
sensitivo; ideo dicendum, quod subjectum spei, prout dicitur virtus theologica, non est vis irascibilis, sed
voluntas, inquantum actus ejus spes dici potest: nisi forte ipsam voluntatem, inquantum habet actus similes
actibus irascibilis, dicamus irascibilem; sed tunc irascibilis et concupiscibilis non erunt diversae potentiae, sed
nominabunt eamdem potentiam, scilicet voluntatem, secundum diversos actus.
RA2
Ad secundum dicendum, quod, sicut supra, praec. Quaest., art. 3 et 4 ad 5, dictum est, extendi in aliquod
arduum, est dupliciter: quia vel est bonum in quod extenditur ut acquiratur; et sic extendi est spei: vel in aliquod
arduum, ut repellatur; et hoc est audaciae. Et similiter resilire ab aliquo arduo est dupliciter: quia vel est bonum
quod propter difficultatem dimittitur; et sic est desperatio: vel est malum quod propter difficultatem fugitur; et
sic est timor. Et sic patet quod spes non inter audaciam et timiditatem est, sed inter praesumptionem et
desperationem. Fortitudo autem quae habet pericula pro objecto, est inter timiditatem et audaciam. Et ideo spes
et fortitudo non est idem. Nec fortitudo potest esse virtus theologica: quia Deus, qui est objectum virtutis
theologicae, non habet rationem periculi quamvis habeat rationem ardui. Sed quia ex fine diriguntur ea quae sunt
ad finem, ideo virtutes theologicae, quae habent finem ultimum pro objecto, non solum operantur circa ipsum
secundum se, sed ut est directivum aliorum quae sunt ad finem; et ideo sunt quodammodo principia aliarum
virtutum. Sicut fides non solum cognoscit verum primum, sed etiam alia quae ex veritate prima manifestantur
ordinantia in ipsam; unde et in articulis fidei multa continentur quae ad creaturas pertinent. Similiter et caritas
non solum facit diligere Deum, sed etiam proximum propter Deum.
Similiter et spes non facit tendere in ipsum Deum ut quoddam arduum consequendum, sed etiam ut ex ipso est
auxilium in omnibus aliis arduis, vel bonis acquirendis, vel malis vincendis. Unde qui habet spem, sperat Deum
consequi, speratque per ipsum omnia necessaria, quantumcumque sint difficilia, obtinere: sperat omnia nociva,
quantumcumque sint difficilia, repellere. Et secundum hoc spes est in homine principium omnium operationum
quae ad bonum arduum ordinantur, sicut caritas omnium quae in bonum tendunt, et sicut fides omnium quae ad
cognitionem pertinent. Unde fides est in gratuitis, sicut intellectus principiorum in naturalibus et acquisitis; unde
secundum hoc dicitur: in spe erit fortitudo vestra; non quasi spes sit ipsa fortitudo, sed quia est principium ipsius
fortitudinis.
RA3
Ad tertium dicendum, quod expectatio patientiae est expectatio divini auxilii in periculis; expectatio autem
longanimitatis est expectatio divini auxilii in laboribus actionis tendentis in aliquod bonum arduum obtinendum.
Unde patet ex praedictis quod expectatio patientiae et longanimitatis est per participationem expectationis a spe,
secundum quod virtutes posteriores participant aliquid a prioribus; sicut omnes morales a prudentia, et omnes
aliae virtutes participant aliquid a caritate, scilicet desiderium summi boni, propter quod operantur.
RA4
Ad quartum dicendum, quod magnanimitas magis accedit ad spem quam aliqua dictarum virtutum: quia est
secundum extensionem appetitus in aliquod bonum arduum obtinendum; et ideo circa spem passionem versatur,
et ejus opposita, ut sic sint in irascibili tres virtutes quantum ad tria genera passionum. Magnanimitas quidem
quantum ad genus spei et aliarum passionum circumstantium ipsam, quae habent bonum arduum expectatum pro
objecto; fortitudo autem circa timorem et audaciam; mansuetudo autem circa iram. Sed tamen magnanimitas non
est idem quod spes virtus: quia est circa arduum quod consistit in rebus humanis, non circa arduum quod est
Deus; unde non est virtus theologica, sed moralis, participans aliquid a spe.
|a3 Articulus 3: Utrum spes sit virtus distincta ab aliis.
Articulus 3A
AG1
Ad tertium sic proceditur. Videtur quod spes non sit virtus distincta ab aliis virtutibus theologicis.
Virtutes enim distinguuntur per actus et objecta.
Sed spes est expectatio futurae beatitudinis, quae est etiam objectum omnium virtutum theologicarum.
Ergo spes non distinguitur ab aliis virtutibus theologicis.
AG2
Praeterea, virtutes theologicae ordinant nos immediate ad Deum. Sed aliquis sufficienter ordinatur per hoc quod
cognoscit eum, et amat ipsum: quod facit fides et caritas. Ergo spes non distinguitur ab utraque.
AG3
1146

