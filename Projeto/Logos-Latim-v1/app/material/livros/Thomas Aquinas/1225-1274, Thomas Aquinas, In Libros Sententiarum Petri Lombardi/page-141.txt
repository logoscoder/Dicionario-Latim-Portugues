AG5
Praeterea, nullum finitum est virtutis infinitae: cum virtus fluat ab essentia. Sed omnis creatura finita est. Ergo
nullius creaturae virtus infinita est. Sed virtus caritatis infinita est, quia movet per infinitam distantiam; conjungit
enim creaturam creatori, et facit de peccatore justum.
Ergo videtur quod non sit creatura.
AG6
Item, nulla creatura est dignior quam anima Christi. Sed caritas est dignior quam anima Christi; quia ipsa caritate
anima Christi bona est. Ergo caritas non est creatura.
AG7
Praeterea, majori bono debetur major amor.
Sed Deus est infinitum bonum, et infinita fecit pro nobis. Igitur debemus sibi infinitum amorem.
Sed amor quo diligimus Deum, est caritas. Ergo caritas est quid infinitum. Ergo non est creatura.
AG8
Praeterea, omne creatum est in praedicamento aliquo. Sed quidquid continetur in decem generibus, est aliqua
natura. Si ergo caritas sit quid creatum, erit natura quaedam. Sed natura adveniens naturae non facit nisi naturam.
Ergo anima habens caritatem, si caritas sit quid creatum, non habebit nisi esse naturae. Sed per caritatem potest
mereri. Ergo natura aliqua per se poterit in actus meritorios; quod est haeresis pelagiana.
Videtur ergo quod caritas non sit quid creatum.
SC1
Contra, omne quod recipitur in aliquo, recipitur in eo per modum recipientis. Sed amor increatus, qui est spiritus
sanctus, participatur in creatura. Ergo secundum modum ipsius creaturae.
Sed modus ejus est finitus. Ergo oportet quod recipiatur in creatura aliquis amor finitus. Sed omne finitum est
creatum. Ergo in anima habente spiritum sanctum, est aliqua caritas creata.
SC2
Item, omnis assimilatio fit per formam aliquam.
Sed per caritatem efficimur conformes ipsi Deo; qua amissa, dicitur anima deformari. Ergo videtur quod caritas
sit quaedam forma creata manens in anima.
SC3
Praeterea constat quod Deus aliquo modo est in sanctis quo non est in creaturis. Sed ista diversitas non potest
poni ex parte ipsius Dei, qui eodem modo se habet ad omnia. Ergo videtur quod sit ex parte creaturae, scilicet
quod ipsa creatura habeat aliquid quod alia non habent. Aut ergo habet ipsum divinum esse; et sic omnes justi
assumerentur a spiritu sancto in unitatem personae, sicut natura humana assumpta est a Christo in unitatem
personae ipsius filii Dei: quod non potest esse. Aut oportet quod illa creatura, in qua speciali modo Deus esse
dicitur, habeat in se aliquem effectum Dei, quem alia non habent. Iste autem effectus non potest esse tantum
actus; quia sic in justis dormientibus non esset alio modo quam in aliis creaturis. Ergo oportet quod sit aliquis
habitus. Oportet igitur aliquem habitum caritatis creatum esse in anima, secundum quem spiritus sanctus ipsam
inhabitare dicitur.
CO
Respondeo dicendum, quod tota bonitas ipsius animae est ex caritate: unde quantum bona est tantum habet de
caritate; et si caritatem non habeat, nihil est, sicut dicitur 1 corinth., 13. Constat autem quod per caritatem anima
non habet minus de bonitate in esse gratiae, quam per virtutem acquisitam in esse politico. Virtus autem politica
duo facit: quia facit bonum habentem, et opus ejus bonum reddit.
Multo fortius igitur hoc facit caritas. Neutrum autem horum effici poterit, nisi caritas sit habitus creatus. Constat
enim quod omne esse a forma aliqua inhaerente est, sicut esse album ab albedine, et esse substantiale a forma
substantiali. Sicut igitur non potest intelligi quod paries sit albus sine albedine inhaerente; ita non potest intelligi
quod anima sit bona in esse gratuito sine caritate et gratia informante ipsam. Similiter etiam, cum actus
proportionetur potentiae operativae sicut effectus propriae causae, impossibile est intelligere quod actus
perfectus in bonitate sit a potentia non perfecta per habitum; sicut etiam calefacere non potest esse ab igne nisi
mediante calore. Et ideo cum actus caritatis perfectionem quamdam habeat ex hoc quod est meritorius omnibus
modis, oportet ponere, caritatem esse habitum creatum in anima; quae quidem efficienter est a tota trinitate, sed
exemplariter manat ab amore, qui est spiritus sanctus: et ideo frequenter invenitur quod spiritus sanctus sit amor
quo diligimus Deum et proximum, sicut etiam dicitur a dionysio, quod esse divinum est esse omnium rerum,
inquantum scilicet ab eo omne esse exemplariter deducitur. Magister tamen vult quod caritas non sit aliquis
habitus creatus in anima; sed quod sit tantum actus qui est ex libero arbitrio moto per spiritum sanctum, quem
caritatem dicit.
Ad cujus explanationem, quidam dixerunt, quod sicut lux dupliciter potest considerari, vel prout est in se, et sic
dicitur lux; vel prout est in extremitate diaphani terminati, et sic lux dicitur color (quia hypostasis coloris est lux,
et color nihil aliud est quam lux incorporata); ita dicunt, quod spiritus sanctus, prout in se consideratur, spiritus
sanctus et Deus dicitur; sed prout consideratur ut existens in anima, quam movet ad actum caritatis, dicitur
caritas. Dicunt enim, quod sicut filius univit sibi naturam humanam solus, quamvis sit ibi operatio totius
141

