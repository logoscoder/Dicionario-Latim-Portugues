AG1
Ad primum sic proceditur. Videtur quod baptismus non tollat actualem culpam. Baptismus enim non tollit
actualem culpam nisi adsit contritio: quia nullus suae voluntatis arbiter constitutus in quo solum potest esse
actualis culpa potest inchoare novam vitam, nisi poeniteat eum veteris vitae, ut in littera dicitur. Contritio autem
per se etiam sine baptismo delet culpam actualem. Ergo baptismus nihil facit ad deletionem actualis culpae.
AG2
Praeterea, diversorum diversae sunt medicinae: quia non sanat oculum quod sanat calcaneum, ut dicit
Hieronymus.
Sed baptismus directe ordinatur ut medicina contra peccatum originale. Ergo non potest salvare ab actuali.
AG3
Praeterea, aliquis qui est in proposito peccandi, non potest consequi peccati remissionem.
Sed contingit aliquem dum baptizatur, peccare venialiter, vel in proposito peccandi venialiter remanere; nec
tamen propter hoc reputatur fictus. Ergo etiam in non fictis baptismus non tollit culpam actualem.
SC1
Sed contra est quod dicit Augustinus in Enchir.: baptizati non uni tantum peccato, sed multis magis aut omnibus
moriuntur quaecumque jam propria commiserunt vel cogitatione vel locutione vel opere. Sed haec sunt peccata
actualia.
Ergo baptismus tollit culpam actualem.
SC2
Praeterea, baptismus est ordinatus ad tollendum culpam originalem. Sed originale non potest tolli sine actuali,
etiam ei qui utrumque habet: quia impium est a Deo dimidiam sperare veniam, ut infra dicetur, dist. 15. Ergo
baptismus etiam tollit culpam actualem.
CO
Respondeo dicendum ad primam quaestionem, quod in generatione qualibet per introductionem formae omnis
contraria forma expellitur, et etiam dispositio ad formam contrariam, nisi quandoque relinquatur ex
indispositione recipientis formam. Unde cum baptismus sit regeneratio in vitam spiritualem, omne quod est vitae
spirituali contrarium, quod scilicet cum gratia stare non potest, quae est spiritualis vitae principium per
baptismum tollitur; et ideo baptismus delet et originalem et actualem culpam mortalem, et quantum est de se
etiam venialem, quae disponit ad privationem gratiae; quamvis quandoque culpa venialis remaneat post
baptismum mortali remota propter indispositionem recipientis baptismum.
RA1
Ad primum ergo dicendum, quod baptismus non requirit contritionem quasi continuam ad destructionem peccati
actualis quasi de se ad hoc non sufficiat, sed solum ad removendam fictionem quae est contraria dispositio
impediens effectum baptismi.
RA2
Ad secundum dicendum, quod baptismus non ordinatur tantum contra culpam originalem alias circumcisis in
primitiva ecclesia non fuisset necessarius baptismus, sed ordinatur ad destruendum omnem culpam quam
inveniat, et ad regenerandum in novam vitam destructa omni vetustate; et ideo est sicut totum potentiale habens
completam potentiam ad destruendum totaliter peccatum. Sed poenitentia participat aliquid de potentia, quasi
pars potentialis ordinata contra alia peccata, scilicet actualia; quia baptismus iterari non potest.
RA3
Ad tertium dicendum, quod quantum est de se, baptismus, ut dictum est, tollit omnem culpam originalem et
actualem non solum mortalem, sed venialem; quae quamvis non contrarietur gratiae simpliciter, contrariatur
tamen gratiae baptismali, quae debet esse perfecta ratione novitatis vitae.
Sed potest impediri effectus ejus ex parte recipientis, si sit indispositus per fictionem. Sed cum fictio sit
peccatum, sicut peccatum mortale est peccatum simpliciter, ita facit fictum simpliciter, et totaliter effectum
baptismi impedit quantum ad remissionem culpae. Sed peccatum veniale quod in actu vel in proposito est, facit
fictum secundum quid, et est secundum quid peccatum, ut dispositio ad peccatum; et ideo impedit effectum
baptismi non simpliciter, sed quantum ad remissionem illius venialis.
Articulus 1B
AG1
Ulterius. Videtur quod non tollit omnem poenam temporalem debitam actuali peccato. Quia sicut Augustinus
dicit, peccatum aut homo punit, aut Deus. Si ergo homo in seipso non puniat peccatum quod commisit a Deo
punietur; et ita per baptismum actualis peccati poena non totaliter tollitur.
AG2
Praeterea, culpa non potest ordinari nisi per poenam. Sed Deus nil inordinatum relinquit. Ergo non dimittit quin
pro culpa aliquam poenam infligat; et sic baptismus non absolvit ab omni poena.
AG3

1417

