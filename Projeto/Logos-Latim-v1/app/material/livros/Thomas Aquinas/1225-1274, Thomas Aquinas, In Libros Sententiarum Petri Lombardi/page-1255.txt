Eupsychia autem, quae secundum ipsum est robur animae ad perficiendum opera ipsius, videtur idem esse quod
constantia, et praecipue in spiritualibus, quae sunt opera animae. Lenia autem, quae secundum Philosophum est
habitus promptos tribuens ad tolerare et sustinere quae ratio dicit, videtur idem quod patientia.
Virilitas autem videtur idem quod fiducia, quam diximus differre a magnanimitate in hoc quod est communium
bonorum, vel hujusmodi, cum magnanimitas sit magnorum, et quae sunt ultra necessitatem virtutis. Virilitas
autem secundum ipsum est habitus per se sufficiens in his quae sunt secundum virtutem, et de necessitate
virtutis; et sic differt virilitas a magnanimitate. Item ponit andragathiam, quae est virtus adinventiva
communicabilium operum communiter, scilicet juxta magnificentiam, quae tendit ad magna in communitatibus
facienda; et in hoc differt a Macrobio, qui hanc definitionem non ponit propter hoc quod videtur esse idem
liberalitati, nisi quod intantum differat quod liberalitas respicit bonum singulare, sed andragathia bonum
commune. Unde magis accedit ad magnificentiam: quia ea quae indigent magnis sumptibus, maxime sunt ea
quae ad communitatem pertinent. Sed dictus Philosophus omittit securitatem, quam Macrobius ponit: quia
securitas videtur intrinseca fortitudini, ut dictum est.
RA1
Ad primum ergo dicendum, quod, sicut dictum est supra de perseverantia, quod potest esse specialis virtus,
inquantum respicit specialem rationem objecti, quamvis forte illa ratio possit inveniri in actibus diversarum aut
omnium virtutum, sicut esse de magno quod respicit magnanimitas; ita etiam est dicendum de constantia et
eupsychia, quod idem est.
RA2
Ad secundum dicendum, quod promptitudo illa intelligitur, ut homo propter difficultatem terribilium non
turbetur, quod ad patientiam pertinet; unde sicut patientia specialis virtus est, ita et lenia, quae idem est.
RA3
Ad tertium dicendum, quod quamvis communicet cum justitia quantum ad materiam, convenit tamen cum
fortitudine quantum ad modum, sicut et magnificentia.
|a4 Articulus 4: Utrum religio, pietas, gratia, vindicatio, observantia, veritas sint partes justitiae, sicut dicit
tullius.
Articulus 4A
AG1
Ad quartum sic proceditur. Videtur quod partes justitiae male assignentur a tullio.
Assignat enim justitiae sex species, quae sunt religio, pietas, gratia, vindicatio, observantia, veritas; et videtur
quod male. Quia Philosophus dicit in 8 ethic., quod servi ad Dominum non potest esse justitia. Sed Deus maxime
Dominus est. Ergo cum religio sit hominis ad Deum, videtur quod non sit pars justitiae.
AG2
Praeterea, sicut latria debetur Deo, ita etiam dulia debetur homini. Ergo sicut religio, quae est idem quod latria,
ponitur pars justitiae, ita debet poni et dulia.
AG3
Praeterea, supra, distinct. 11, dictum est, quod pietas est idem quod latria; latria autem idem quod religio. Ergo
pietas non debet dividi contra religionem.
AG4
Praeterea, vindicatio videtur pertinere ad vitium irae, quae est appetitus vindictae. Ergo non debet poni pars
virtutis.
CO
Respondeo dicendum ad primam quaestionem, quod justitia in hoc differt a temperantia et fortitudine, quod illae
moderant passiones intrinsecas, sed justitia moderat extrinsecas operationes: unde Philosophus dicit, circa
operationes justitiam esse. In adulterio enim, secundum quod est contra justitiam, attenditur usus inordinatus,
scilicet rei alienae; secundum autem quod opponitur temperantiae, attenditur concupiscentia non refrenata sub
debito rationis. Moderatio autem actionum exteriorum ex duobus regulatur. Primo per comparationem
operationis ad ipsum operantem; et sic ejusdem rationis est et regulatio exteriorum operationum et interiorum
passionum, quae ad exteriores inclinant operationes. Alio modo per comparationem ad alium; et in hoc est jam
alius modus regulandi: et ideo exigitur alia virtus; et hoc proprie ad justitiam pertinet; unde ab eodem actu,
scilicet percussione alicujus, retrahit mansuetudo, scilicet secundum quod procedit ex passione interiori, et
justitia in ordine ad alium. In omni autem moderationem; oportet quod illud quod moderatur, mensurae sive
regulae alicui adaequetur. Unde sicut moderatio passionum est adaequatio ipsarum ad ratione: ita moderatio
exteriorum actuum, secundum quod sunt ad alterum, est quod adaequentur illi ex comparatione ad quem
moderantur. Et haec quidem adaequatio est quando ei redditur quod et quantum ei debetur; et haec adaequatio
proprius modus justitiae est. Unde ubicumque invenitur ista adaequatio complete, est justitia quae est virtus
specialis; et omnes virtutes in quibus salvatur, sunt partes subjectivae justitiae. Ubi autem ista adaequatio non
secundum totum salvatur, sed secundum aliquid, reducitur ad justitiam ut pars potentialis, aliquid de modo ejus
1255

