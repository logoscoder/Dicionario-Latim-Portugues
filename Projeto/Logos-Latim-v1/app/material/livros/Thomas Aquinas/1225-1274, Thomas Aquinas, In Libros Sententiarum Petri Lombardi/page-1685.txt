Opus enim meritorium solum in Deum intentionem dirigit: quia mercenaria intentio virtutem meriti evacuat. Sed
orans non solum ad Deum habet oculum, sed ad proprias indigentias, quibus petit subveniri. Ergo non est opus
meritorium.
AG2
Praeterea, si est meritoria, nullius magis quam ejus quod postulat. Sed ejus quod postulat, non est meritoria: quia
quandoque non exauditur, etiam si ab eo qui in caritate est, offeratur.
Ergo oratio non est meritoria.
AG3
Praeterea, natura non facit per duo quod potest facere per unum: quia non invenitur aliquid vanum in operibus
naturae, et multo minus in operibus gratiae. Sed ad merendum sufficienter ordinantur opera. Ergo videtur quod
oratio non sit meritoria.
SC1
Sed contra, omne opus virtutis potest esse meritorium.
Sed oratio est opus virtutis, ut dictum est. Ergo est meritoria.
SC2
Praeterea, in psalm. 34, 13, dicitur: oratio mea in sinu meo convertetur. Ergo ex oratione aliquid oranti accrescit;
et ita illius videtur esse meritoria.
CO
Ad secundam quaestionem dicendum, quod ratio meriti in omnibus actibus nostris est ex caritate; unde, cum
contingat aliquando ex caritate orationem fieri, constat quod potest esse meritoria eadem ratione qua et alia opera
ex caritate facta meritoria sunt.
RA1
Ad primum ergo dicendum, quod habere oculum ad aliud quam ad Deum, sicut ad principalem finem, evacuat
rationem meriti; non autem si respiciat aliud sicut quo ad Deum cito perveniendum; et hoc modo oratio
relevationem propriarum indigentiarum respicit.
RA2
Ad secundum dicendum, quod meritum in actibus aliarum virtutum est ex VI caritatis. Et quia caritas habet pro
objecto quod aliae habent pro fine; ideo meritum in actibus aliarum virtutum non est solum objectum illius actus,
sed finis orantis.
Hoc autem quod petitur, non est finis orantis, sed objectum actus; et ideo non oportet quod meritum attendatur
ratione illius.
RA3
Ad tertium dicendum, quod opera nostra non sunt sufficientia a seipsis ad obtinendum omne illud quo
indigemus; et ideo oportet quod illud quod nobis deest, ex divina misericordia suppleatur; et hanc oratio pulsat;
et ideo orationis meritum exigitur ad supplendum defectus omnium aliorum nostrorum meritorum. Unde
Gregorius in moralibus dicit: multum utique apud Deum haec summe sibi necessario congruunt, ut et oratione
operatio, et operatione fulciatur oratio.
Articulus 7C
AG1
Ulterius. Videtur quod inconvenienter assignentur conditiones quae praestant efficaciam orationi.
Dicitur enim in Glossa Lucae 11, super illam parabolam: quis vestrum habebit amicum? etc., quod quatuor
conditiones exiguntur ad hoc quod oratio sit efficax: scilicet ut petatur pie, et pro se, et perseveranter, et ad
salutem. Qui enim est in peccato, pietatis virtutem non habet. Sed peccatorum oratio aliquando exauditur: quia
etiam per peccatores mirabilia fieri possunt. Ergo non oportet quod pie petatur, ad hoc quod oratio sit efficax.
AG2
Praeterea, oratio quae ex caritate fit, semper efficaciam habet; joan. 15, 7: si manseritis in me, et verba mea in
vobis manserint; quodcumque volueritis, petetis, et fiet vobis. In Deo autem manere facit caritas, ut patet 1 joan.
4. Omnis autem oratio quae fit pie, ex caritate procedit. Ergo habet efficaciam: non ergo oportet addere alias
conditiones.
AG3
Praeterea, quanto caritas est amplior, tanto majorem habet efficaciam merendi. Sed caritas tanto est amplior,
quanto ad plures se extendit. Ergo videtur quod magis sit efficax oratio ex caritate procedens, quae fit pro aliis,
quam illa quae fit pro ipso orante; et ita non requiritur pro se fieri.
AG4
Praeterea, ab eodem habet oratio efficaciam merendi, et opus, scilicet a caritate. Sed opus ex caritate procedens
est meritorium, etiam si non perseveranter fiat. Ergo ad orationis efficaciam non requiritur quod perseveranter
fiat.
AG5

1685

