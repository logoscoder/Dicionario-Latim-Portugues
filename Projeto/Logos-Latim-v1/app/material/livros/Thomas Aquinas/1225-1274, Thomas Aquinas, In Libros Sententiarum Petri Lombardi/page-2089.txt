naturali et spirituali ab objecto tactus; et ideo tactus dicitur maxime materialis inter alios sensus, quia habet plus
de materiali immutatione adjunctum. Non tamen immutatio materialis se habet ad actum sentiendi qui perficitur
spirituali immutatione, nisi per accidens; et ideo in corporibus gloriosis, a quibus impassibilitas excludit
naturalem immutationem, erit immutatio a qualitatibus tangibilibus spiritualis tantum, sicut et in corpore Adae
fuit, quod nec ignis urere nec gladius scindere potuisset; et tamen horum sensum habuisset.
RA2
Ad secundum dicendum, quod gustus, secundum quod est sensus alimenti, non erit in actu; si tamen erit,
secundum quod est judicium saporum, hoc esse poterit forte secundum modum praedictum.
RA3
Ad tertium dicendum, quod quidam posuerunt quod odor nihil aliud est quam quaedam fumalis evaporatio. Sed
haec positio non potest esse vera; quod patet ex hoc quod vultures currunt ex odore percepto ad cadaver ex locis
remotissimis; nec esset possibile quod evaporatio aliqua pertingeret a cadavere ad tam remota loca, etiam si
totum resolveretur in vaporem; et praecipue cum sensibilia in aequali distantia ad quamlibet partem immutent;
unde odor immutat medium quandoque et instrumentum sentiendi spirituali immutatione sine aliqua
evaporatione pertingente ad organum; sed quod aliqua evaporatio requiratur, hoc est quia odor in corporibus est
humiditate aspersus; unde oportet resolutionem fieri ad hoc quod percipiatur.
Sed in corporibus gloriosis erit odor in ultima sua perfectione nullo modo per humidum suppressus; unde
immutabit spirituali immutatione, sicut odor fumalis evaporationis facit; et sensus odoratus in sanctis, quia nulla
humiditate impedietur, cognoscet non solum excellentias odorum, sicut nunc in nobis contingit propter nimiam
cerebri humiditatem, sed etiam minimas odorum differentias.
RA4
Ad quartum dicendum, quod erit in patria laus vocalis; quamvis quidam aliter dicant, quod sola immutatione
spirituali organum auditus immutabitur in beatis; nec erit propter disciplinam, quae scientiam acquirat, sed
propter perfectionem sensus, et delectationem. Quo modo autem vox ibi formari poterit, in 2 Lib., dist. 2, qu. 2,
art. 1 ad 5, dictum est.
RA5
Ad quintum dicendum, quod intensio luminis non impedit receptionem spiritualem speciei coloris dummodo
maneat in natura diaphani; sicut patet quod quantumcumque illuminetur aer, potest esse medium in visu; et
quanto est magis illuminatus, tanto per ipsum clarius aliquid videtur, nisi sit defectus ex debilitate visus. Quod
autem in speculo supposito directe radio solis non appareat species corporis oppositi, non est propter hoc quod
impediatur receptio, sed propter hoc quod impeditur reverberatio; oportet enim ad hoc quod forma in speculo
appareat, quod fiat quaedam reverberatio ad aliquod corpus obscurum; et ideo plumbum vitro adjungitur in
speculo; hanc autem obscuritatem radius solis repellit; unde non potest apparere species aliqua in speculo.
Claritas autem corporis gloriosi non aufert diaphaneitatem a pupilla, quia gloria non tollit naturam; unde
magnitudo claritatis in pupilla magis faciet ad acumen visus quam ad ejus defectum.
RA6
Ad sextum dicendum, quod quanto sensus est perfectior, tanto ex minori immutatione facta potest objectum
suum percipere. Quanto autem sub minori angulo visus a visibili immutatur, tanto minor immutatio est; et inde
est quod visus perfectior magis a remoto aliquid videre potest quam visus debilior; quia quanto a remotiori
videtur, sub minori angulo videtur. Et quia visus corporis gloriosi erit perfectissimus, ex parvissima immutatione
poterit videre; unde sub angulo multo minori videre poterit quam modo possit, et per consequens multo magis a
remoto.
|a2 Articulus 2: Utrum subtilitas sit proprietas corporis glorificati.
Articulus 2A
AG1
Ad secundum sic proceditur. Videtur quod subtilitas non sit proprietas corporis glorificati. Proprietas enim
gloriae excedit proprietatem naturae, sicut claritas gloriae claritatem solis, quae est maxima in natura. Si ergo
subtilitas est proprietas corporis gloriosi, videtur quod corpus gloriosum futurum sit subtilius omni quod est
subtile in natura; et ita erit ventis aereque subtilius; quod est haeresis a Gregorio in Constantinopolitana urbe
damnata, ut ipse narrat in 14 Lib. Moralium.
AG2
Praeterea, sicut caliditas et frigiditas sunt quaedam qualitates simplicium corporum, scilicet elementorum; ita et
subtilitas. Sed calor et aliae qualitates elementorum non intenduntur in corporibus gloriosis magis quam nunc,
immo magis ad medium reducentur. Ergo nec subtilitas in eis erit major quam nunc sit.
AG3
Praeterea, subtilitas in corporibus invenitur propter parvitatem materiae; unde corpora quae habent minus de
materia sub aequalibus dimensionibus, dicimus magis subtilia, ut ignem aere, et aerem aqua, et aquam terra. Sed

2089

