Ergo potentiae animae non sunt subjecta habituum virtutum.
AG3
Praeterea, virtute recte vivitur, secundum Augustinum. Sed vita non est per potentiam animae, sed magis per
essentiam.
Ergo virtutes non sunt in potentiis sicut in subjecto.
SC1
Sed contra, virtus est ultimum potentiae, secundum Philosophum in 1 cael. Et mund..
Sed ultimum est in eo cujus est ultimum.
Ergo virtus est in potentia animae sicut in subjecto.
CO
Respondeo dicendum ad primam quaestionem, quod substantia, quae est subjectum omnium, recipit quaedam
accidentia mediantibus aliis; et quaedam causantur ex principiis substantiae, mediantibus aliis accidentibus; sicut
colorem recipit mediante superficie, et ex principiis corporis mixti causatur sapor mediante calido et frigido.
Unde subjectum alicujus accidentis potest dupliciter assignari. Uno modo substantia, quae est primum
fundamentum accidentium; et sic habitus virtutum non sunt in potentiis sicut in subjecto, sed magis in ipsa
anima, vel etiam conjuncto. Alio modo dicitur accidens quo mediante inest alterum accidens substantiae, esse
subjectum illius, sicut superficies coloris: et hoc modo habitus virtutum dicuntur esse in potentiis sicut in
subjecto: quia habitus ordinantur ad actus; actus autem egrediuntur ab essentia animae mediante potentia.
RA1
Ad primum ergo dicendum, quod forma quae neque habet materiam ex qua neque in qua, nullo modo potest esse
subjectum; forma autem quae habet materiam in qua, quamvis non habeat materiam ex qua, potest esse
subjectum non sicut primum sustinens accidens, sed sicut id quo mediante accidens substantiae inest.
RA2
Ad secundum dicendum, quod quamvis operatio non sit potentiae sicut operantis, est tamen potentiae sicut
principii operationis, quo quis operatur.
RA3
Ad tertium dicendum, quod vivere uno modo dicitur esse viventis; et hoc modo vivere non est per potentias, sed
per essentiam animae. Alio modo dicitur vivere operatio viventis; et sic vivere est per potentias, quae sunt
operationum vitae principia.
Articulus 4B
AG1
Ulterius. Videtur quod temperantia et fortitudo non sint in irascibili et concupiscibili. Quia, secundum
Philosophum, 2 ethic., virtus moralis facit electionem rectam. Sed electio non est actus irascibilis et
concupiscibilis, sed liberi arbitrii.
Ergo non sunt in irascibili et concupiscibili sicut in subjecto, sed in libero arbitrio.
AG2
Praeterea, illud quod est perpetuae corruptionis, non potest esse subjectum virtutis. Sed sensualitas, cujus partes
sunt irascibilis et concupiscibilis, perpetuae corruptionis est: unde signatur per serpentem. Ergo irascibilis et
concupiscibilis non sunt subjectum alicujus virtutis.
AG3
Praeterea, irascibilis et concupiscibilis sunt imperata a ratione. Sed inconveniens est ponere quod actus virtutum
imperentur a naturali ratione.
Ergo non sunt aliquae virtutes in irascibili.
AG4
Praeterea, virtutes humanae debent esse in eo per quod homo ab aliis distinguitur. Sed hoc est ratio. Ergo omnes
sunt in ratione, non in irascibili et concupiscibili.
AG5
Praeterea, contraria nata sunt fieri circa idem.
Sed peccatum mortale opponitur virtuti. Cum ergo ejus subjectum non possit esse nisi ratio vel voluntas, quia
omne peccatum in voluntate est; nec virtus poterit esse in irascibili et concupiscibili.
AG6
Praeterea, sicut appetitiva sensibilis deservit voluntati et rationi; ita apprehensiva sensibilis intellectui.
Sed in apprehensivis sensitivae partis non ponitur aliqua virtus. Ergo nec in appetitiva sensibili.
SC1
Sed contra, Philosophus, in 1 ethic., distinguit virtutes morales et intellectuales; et morales distinguit secundum
rationale per essentiam et per participationem. Sed rationale per participationem est in irascibili et concupiscibili.
Ergo etc..
SC2

1241

