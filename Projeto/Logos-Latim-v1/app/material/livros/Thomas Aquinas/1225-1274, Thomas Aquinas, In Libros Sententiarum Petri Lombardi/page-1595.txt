CO
Ad tertiam quaestionem dicendum, quod si aliquis cum peccato ad hoc sacramentum accedit, magis cedit ei in
nocumentum quam in profectum. Quicumque autem contra ordinationem ecclesiae accedit, per inobedientiam
peccat. Simoniaci autem et schismatici et excommunicati ex statuto ecclesiae a dispensatione hujus sacramenti
sunt suspensi: quia sunt extra unitatem ecclesiae, in qua sacramenta conferuntur; et similiter interdictum est
concubinariis sacerdotibus propter spiritualitatem maximam quae in hoc sacramento requiritur.
Unde si aliquis ab aliquo praedictorum sacramentum suscipiat, peccat, et sic gratiam non consequitur. Tamen
differt de fornicariis et aliis praedictis: quia aliis non debet homo communicare in divinis scienter,
quantumcumque sint occulti; sed concubinarii sacerdotes non sunt vitandi, nisi sint notorii. Et dicuntur notorii
tribus modis: vel propter sententiam, quia convicti sunt; vel per confessionem in jure factam; vel per rei
evidentiam, sicut quando est ita manifestum quod nulla potest tergiversatione celari. Ab aliis autem peccatoribus
licet sacramenta recipere.
RA1
Ad primum ergo dicendum, quod inquantum est malus, non fugitur, sed propter ecclesiae prohibitionem.
Vel dicendum, quod Augustinus dicit quod sacramenta non sunt fugienda, quia cognoscendum est etiam ab eis
verum perfici sacramentum.
RA2
Ad secundum dicendum, quod quamvis sacramentum virtutem suam non amittat, tamen in eo qui indigne accedit
contra obedientiam ecclesiae faciens, effectum non habet.
RA3
Et similiter dicendum ad tertium.

|+d13.q2 Distinctio 13, Quaestio 2
|a0 Prologus
Deinde quaeritur de haeresi; et circa hoc quaeruntur tria: 1 quid faciat haereticum; 2 utrum haeresis sit majus
peccatum aliis; 3 utrum haeretici sint tolerandi.
|a1 Articulus 1: Utrum haeresis dicat perversitatem fidei.
AG1
Ad primum sic proceditur. Videtur quod haeresis non dicat perversitatem fidei. Haeresis enim, ut dicit Isidorus,
idem est quod divisio. Divisio autem unioni opponitur; unio autem fit per caritatem, quia amor est unitiva virtus,
ut dicit dionysius.
Ergo haeresis non pertinet ad perversitatem fidei, sed magis ad perversitatem odii.
AG2
Praeterea, schisma divisionem importat; et ita videntur schismatici haeretici esse. Sed schismatici non semper
habent fidei perversitatem. Ergo haeresis non consistit in perversitate fidei.
AG3
Praeterea, simoniaci non errant in fide. Sed tamen simoniaci sunt haeretici: quia, ut dicit Gregorius in registro:
qui per pecuniam ordinatur, haereticus promovetur. Ergo haeresis non importat errorem in fide.
AG4
Praeterea, superstitio religioni opponitur, non fidei. Sed haeresis superstitio dicitur. Ergo non pertinet ad fidei
perversitatem, sed magis ad perversitatem religionis.
AG5
Praeterea, Hieronymus dicit, quod ex verbis inordinate prolatis incurritur haeresis. Sed fides non consistit in
verbis oris, sed in assensu cordis.
Ergo haeresis non dicit perversitatem fidei.
AG6
Praeterea, multa sunt de his quae ad fidem pertinent, in quibus sunt contrariae opiniones; et sic oportet alteram
earum esse falsam; nec tamen aliqua judicatur haeretica. Ergo tota ratio haeresis non consistit in perversitate
fidei.
AG7
Praeterea, Judaei habent perversam fidem, nec tamen haeretici dicuntur. Ergo omnis haeresis non consistit in
perversitate fidei.
AG8
Praeterea, multi habent perversam fidem qui non habent novam opinionem, sicut Manichaei.
Sed habere novam opinionem est de essentia haeresis, sicut patet per definitionem Augustini.
Ergo etc..
1595

