Ulterius. Videtur quod supra episcopos non possit aliquis esse superior in ecclesia. Quia omnes episcopi sunt
apostolorum successores. Sed potestas quae est data uni apostolorum, scilicet Petro, Matth. 16, est etiam data
omnibus apostolis, joan. 20. Ergo omnes episcopi sunt pares, et unus non est supra alterum.
AG2
Praeterea, ritus ecclesiae magis debet esse conformis ritui Judaeorum quam ritui gentilium.
Sed distinctio episcopalis dignitatis, et ordinatio unius super alium, ut in littera dicitur, est a gentilibus
introducta; in veteri autem lege non erat.
Ergo nec in ecclesia episcopus unus super alium esse debet.
AG3
Praeterea, superior potestas non potest conferri per inferiorem, neque aequalis per aequalem: quia sine ulla
contradictione, quod minus est, a meliore benedicitur: Hebr. 7, 7; unde etiam sacerdos non promovet episcopum,
neque sacerdotem, sed episcopus sacerdotem; et episcopus potest quemlibet episcopum promovere, quia etiam
Ostiensis episcopus consecrat Papam. Ergo episcopalis dignitas in omnibus est aequalis; et sic unus episcopus
non debet aliis subesse, ut in littera dicitur.
SC1
Sed contra est quod legitur in Concilio Constantinopolitano: veneramur secundum Scripturas et canonum
definitiones sanctissimum antiquae Romae episcopum primum esse et maximum episcoporum; et post ipsum,
Constantinopolitanum episcopum.
Ergo unus episcopus est super alium.
SC2
Praeterea, beatus Cyrillus episcopus Alexandrinus dicit: ut membra maneamus in capite nostro apostolico throno
Romanorum pontificum, a quo nostrum est quaerere quid credere et quid tenere debeamus, ipsum venerantes,
ipsum rogantes prae omnibus: quoniam ipsius solius est reprehendere, corrigere, statuere, disponere, solvere et
ligare, loco illius qui ipsum aedificavit, et nulli alii quod suum est plenum, sed ipsi soli dedit: cui omnes jure
divino caput inclinant, et primates mundi, tamquam ipsi Domino Jesu Christo obediunt. Ergo episcopi aliqui
subsunt etiam jure divino.
CO
Ad tertiam quaestionem dicendum, quod ubicumque sunt multa regimina ordinata in unum, oportet esse aliquod
universale regimen supra particularia regimina: quia in omnibus virtutibus et artibus, ut dicitur in 1 ethic., est
ordo secundum ordinem finium. Bonum autem commune divinius est quam bonum speciale; et ideo super
potestatem regitivam quae conjectat bonum speciale, oportet esse potestatem regitivam universalem respectu
boni communis, alias non posset esse colligatio ad unum; et ideo cum tota ecclesia sit unum corpus, oportet, si
ista unitas debet conservari, quod sit aliqua potestas regitiva respectu totius ecclesiae supra potestatem
episcopalem, qua unaquaeque specialis ecclesia regitur; et haec est potestas Papae; et ideo qui hanc potestatem
negant, schismatici dicuntur, quasi divisores ecclesiasticae unitatis. Et inter episcopum simplicem et Papam sunt
alii gradus dignitatum correspondentes gradibus unionis; secundum quos una congregatio vel communitas
includit aliam; sicut communitas unius provinciae includit communitatem civitatis; et communitas regni
communitatem unius provinciae; et communitas totius mundi communitatem unius regni.
RA1
Ad primum ergo dicendum, quod quamvis omnibus apostolis data sit communiter potestas ligandi et solvendi;
tamen ut in hac potestate ordo aliquis significaretur, primo soli Petro data est, ut ostendatur quod ab eo in alios
debeat ista potestas descendere, propter quod etiam ei dixit singulariter, Luc. 22, 32: confirma fratres tuos; et:
pasce oves meas, idest loco mei, ubi chrysostomus dicit: praepositus et caput esto fratrum, ut ipsi te in loco meo
assumentes ubique terrarum te in throno tuo sedentem praedicent, et confirment.
RA2
Ad secundum dicendum, quod ritus Judaeorum non erat diffusus in diversis regnis et provinciis, sed tantum in
una gente; et ideo non oportebat quod sub eo qui habebat potestatem principalem alii pontifices distinguerentur.
Sed ecclesiae ritus sicut et gentilium, per diversas nationes diffunditur; et ideo oportet quod quantum ad hoc
magis gentilium ritui quam Judaeorum, status ecclesiae conformetur.
RA3
Ad tertium dicendum, quod potestas episcopi exceditur a potestate Papae quasi a potestate ejusdem generis; et
ideo omnem actum hierarchicum quem potest facere Papa in ministratione sacramentorum, potest facere
episcopus; non autem omnem actum quem potest facere episcopus, potest facere sacerdos in sacramentorum
collatione; et ideo quantum ad ea quae sunt episcopalis ordinis, omnes episcopi sunt aequales; et propter hoc
quilibet alium potest consecrare.
|a3 Articulus 3: Utrum vestes ministrorum convenienter in ecclesia institutae sint.
AG1
Ad tertium sic proceditur. Videtur quod vestes ministrorum non convenienter in ecclesia institutae sint. Ministri
enim novi testamenti magis tenentur ad castitatem quam ministri veteris.
1875

