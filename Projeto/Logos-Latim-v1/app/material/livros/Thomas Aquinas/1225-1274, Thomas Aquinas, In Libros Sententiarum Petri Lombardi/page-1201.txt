Ad primum sic proceditur. Videtur quod habens caritatem non possit eam amittere. Omnis enim qui habet
caritatem, est natus ex Deo, quia caritas facit filios Dei. Sed omnis qui natus est ex Deo, non peccat, ut dicitur 1
joan. 3. Ergo omnis qui habet caritatem non peccat; et ita caritas semel habita non potest amitti.
AG2
Praeterea, in quolibet habente caritatem est meritum vitae aeternae: quia caritas est principium merendi, ut
dictum est. Sed injuste agitur cum aliquo, si non reddatur ei quod meruit, quia hoc est ei debitum. Ergo cuilibet
habenti aliquando caritatem dabitur vita aeterna. Sed nulli dabitur vita aeterna nisi finaliter habeat caritatem.
Ergo quicumque habet caritatem, finaliter habebit eam; et ita non potest ad minus finaliter amitti, ut videtur.
AG3
Praeterea, illud quod est fortissimum, non potest vinci a debilissimo. Sed caritas est fortissima, quia est fortis ut
mors, ut dicitur Cant. Ult.: peccatum autem est debilissimum, quia malum est infirmum et pigrum, ut dicit
dionysius.
Ergo caritas non potest per peccatum expelli. Sed nullo alio modo potest amitti. Ergo caritas semel habita amitti
non potest.
AG4
Praeterea, radix omnis mali est cupiditas: 1 Tim. 6. Sed caritas non compatitur secum cupiditatem, ad minus
perfecta, ut dicit Augustinus in Lib. 83 quaestionum. Ergo qui habet caritatem, non potest incidere in aliquod
malum; et ita non potest eam amittere.
AG5
Praeterea, si peccatum expellit caritatem, aut peccatum quod est, aut peccatum quod non est.
Sed non peccatum quod est, quia illud caritatem non superat; nec illud quod non est, quia illud quod non est, non
potest agere. Ergo peccatum nullo modo expellit caritatem.
AG6
Praeterea, illud quod est in minori parte, magis distat ab eo quod est in pluribus, quam ab eo quod est ad
utrumlibet. Sed ex eo quod est ad utrumlibet, non potest aliquid procedere, ut dicit Commentator in 2 physic..
Ergo multo minus ab eo quod est in minori parte. Sed caritas quamvis non faciat necessitatem ad bonum ut
semper fiat, facit tamen inclinationem ut pluries fiat. Ergo non potest ille qui habet caritatem, facere malum, ad
quod se habet sicut in minori parte; et ita non potest peccare, vel caritatem amittere.
AG7
Praeterea, amor caritatis est fortior quam amor naturalis. Sed amor naturalis non amittitur per peccatum. Ergo
nec amor caritatis.
AG8
Praeterea caritas est major fide; et utrumque est donum Dei. Cum ergo fides non tollatur per peccatum mortale,
videtur quod nec caritas.
SC1
Sed contra, Apoc. 2, 4: habeo adversum te pauca, quia caritatem primam reliquisti. Ergo caritas potest amitti.
SC2
Praeterea, in eo qui cadere non potest, non est necessaria cautela. Sed stanti per caritatem necessaria est cautela;
1 corinth. 10, 12: qui stat, videat ne cadat. Ergo caritas potest amitti.
SC3
Praeterea, David caritatem prius habuit; alias non sibi reddendam laetitiam salutarem peteret; et tamen peccavit,
et caritatem amisit, quam sibi restitui petit. Ergo caritas semel habita potest amitti.
SC4
Praeterea, quicumque non potest peccare, habet liberum arbitrium confirmatum. Sed non omnis qui habet
caritatem, habet liberum arbitrium confirmatum. Ergo aliquis habens caritatem potest peccare, et ita caritatem
amittere.
CO
Respondeo dicendum, quod opinio ponentium caritatem non posse amitti propter suam firmitatem, est similis
opinioni socratis, qui posuit, quod habens scientiam non potest peccare, propter nobilitatem et certitudinem
scientiae, ut dicit Philosophus in 8 ethicor.: et ideo utriusque est similis et probatio et improbatio, et probationis
solutio. Utraque enim potissime per experientiam improbatur; probatur autem per firmitatem scientiae et
caritatis. Solvit autem Philosophus praedictam probationem de scientia per hoc quod scientia principaliter in
universali consistit, operationes autem circa singularia sunt. Et ideo concupiscentia, quae in particulare bonum
tendit, nisi reprimatur, deductionem scientiae universalis ad particulare impedit, considerationem scientiae in
particulari operabili absorbens, et rationem, ita ut quamvis incontinens in fervore concupiscentiae constitutus
universale recte consideret, et non tantum habitu teneat (ut quod omnis fornicatio fugienda est), tamen quando ad
hoc particulare descenditur per concupiscentiam, habitu rationis rectae ligato, in actum rectae considerationis
circa particulare homo prodire non potest. Similiter etiam caritas principaliter est circa bonum aeternum; unde
facit universalem conceptionem haberi, quia nihil contra Deum faciendum est; sed quando ad particulare
descenditur, tentatio aliqua inclinationem praedictam caritatis absorbet, ut dictum est de scientia.
1201

