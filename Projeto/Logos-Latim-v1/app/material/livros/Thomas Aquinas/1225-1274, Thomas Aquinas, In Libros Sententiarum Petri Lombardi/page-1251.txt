Ad quartum dicendum, quod pudor non ponitur hic pro passione verecundiae, sed pro quadam exteriori
compositione, cujus pudor causa esse potest; sicut etiam castitas pudor interdum dicitur, quia contrarium ejus
maxime est turpe, quod verecundia timet. Similiter contrarium modestiae est maxime apparens; et sic est natum
confusionem inducere, quam pudor timet.
Articulus 2B
AG1
Ulterius. A quibusdam ponuntur partes temperantiae sobrietas et castitas; et potest haberi ex 3 ethic.; et videtur
quod insufficienter.
Quia sobrietas est circa delectationes gustus, castitas autem circa delectationes tactus. Cum igitur etiam alii
sensus habeant suas delectationes, videtur etiam quod circa eas debeant assignari aliquae virtutes.
AG2
Praeterea, contingit peccare non solum in delectationibus sensuum exteriorum, sed etiam in delectationibus
sensuum interiorum, et etiam intellectus, sicut patet de curiositate. Similiter etiam in delectationibus et
concupiscentia exteriorum rerum, ut honoris, pecuniae, et hujusmodi, quae secundum se videntur eligibilia,
contingit esse peccatum per superabundantiam, ut dicitur in 7 ethic..
Sed virtus et vitium sunt circa idem.
Ergo et circa illas delectationes debet aliqua virtus poni.
AG3
Praeterea, virtus est circa difficile et bonum.
Sed magis sunt difficilia ad quae non omnes tenentur, sicut virginitas, et abstinentia etiam ciborum
necessariorum, quam sobrietas et castitas. Ergo magis debent poni partes virtutis.
CO
Ad secundam quaestionem dicendum de aliis partibus, scilicet sobrietate et castitate, quod sunt partes subjectivae
temperantiae; quia castitas est circa delectabilia tactus absolute, quae sunt in venereis: sobrietas autem circa
delectabilia gustus, prout est tactus quidam, quae sunt in cibis et potibus.
RA1
Ad primum ergo dicendum, quod delectationes aliorum sensuum non sunt vehementes sicut delectationes tactus,
eo quod non sunt per conjunctionem rei, sed speciei. Unde difficultas refrenandi istas delectationes non est ex
impetu earum; et ideo non oportet quod sit aliqua virtus in parte affectiva circa eas; sed sufficit ad hoc prudentia,
quae est in ratione.
RA2
Ad secundum dicendum similiter de aliis delectationibus.
RA3
Ad tertium dicendum, quod virginitas et hujusmodi non sunt virtutes, sed nominant statum virtutis; et ideo de eis
non fit mentio.
Articulus 2C
AG1
Ulterius. Quidam Philosophus Graecus ponit septem partes temperantiae, scilicet austeritatem, continentiam,
humilitatem, simplicitatem, ornatum, bonam ordinationem, per se sufficientiam; et videtur quod male. Austeritas
enim, ut ipse dicit, est habitus secundum quem aliqui neque afferunt aliis delectationes collocutionum, neque ab
aliis recipiunt. Hoc autem videtur esse vitiosum, et contrarium amicitiae, quae maxime collocutionibus
amicorum gaudet. Ergo austeritas non debet poni pars virtutis.
AG2
Praeterea, humilitas superbiae opponitur. Sed superbiam Philosophus ponit inter vitia quae opponuntur
fortitudini, ut patet in 3 ethic..
Ergo humilitas non est adjuncta temperantiae, sed fortitudini.
AG3
Praeterea, ipse dicit, quod humilitas est habitus non superabundans in sumptibus et praeparationibus.
Sed quicumque non superabundat, est contentus illis quibus oportet. Ergo cum ipse dicat quod hoc pertinet ad
per se sufficientiam, videtur quod idem sit humilitas quod per se sufficientia.
CO
Ad tertiam quaestionem de aliis partibus quas Philosophus Graecus ponit dicendum est, quod accipiuntur eodem
modo sicut partes tullii, nisi quod clementiam omittit. Continentiam enim ponit, et videtur eam accipere sicut
Philosophus; unde dicit, quod continentia est habitus invictus a delectatione. Sed modestiam in multa dividit
secundum diversa exteriora in quibus oportet hominem modum imponere.
Exteriora enim in quibus modestia modum imponit, sunt tria. Primum est collocutiones ad eos quibus
convivimus; et in his ponit modum austeritas cujus definitio in objiciendo supra posita est.

1251

