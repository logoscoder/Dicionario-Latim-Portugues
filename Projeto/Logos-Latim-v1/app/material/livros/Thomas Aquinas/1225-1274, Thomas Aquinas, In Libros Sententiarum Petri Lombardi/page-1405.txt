CO
Ad secundam quaestionem dicendum, quod congruentissime fit trina immersio, tum ad exprimendum in factis
fidem trinitatis, tum ad significandum Christi sepulturam, cui per baptismum consepelimur, ut patet ex
auctoritatibus inductis.
RA1
Ad primum ergo dicendum, quod Magister exposuit tinctionem per ablutionem. Quamvis autem in trina
immersione sit trina intinctio, tamen est una ablutio; sicut etiam in ablutionibus pure materialibus videmus
contingere, quod aliquid pluries in aquam immergitur vel aqua perfunditur, antequam ablutio una sit perfecta.
RA2
Ad secundum dicendum, quod in fide trinitatis includitur fides unitatis; et ideo in baptismo cum fide trinitatis
expressa datur intelligi fides unitatis et in forma verborum per hoc quod singulariter dicitur: in nomine, et in
immersione propter similitudinem immersionum. Non autem in fide unitatis includitur fides trinitatis; et ideo
congruentius est ut etiam in actu baptismi fides trinitatis exprimatur.
RA3
Ad tertium dicendum, quod quamvis passio Christi sit una, tamen Christus passus triduo in sepulcro quievit: et
hoc baptismus significare debuit trina immersione.
Articulus 4C
AG1
Ulterius. Videtur quod trina immersio sit de necessitate sacramenti. Legitur enim in decretis de consecratione,
dist. 6: si quis presbyter vel episcopus semel immergat, et unam immersionem fecerit, deponatur. Hoc autem non
esset, nisi trina immersio esset de necessitate sacramenti. Ergo est de necessitate sacramenti.
AG2
Praeterea, sicut fides trinitatis exprimitur per nomina trium personarum, ita per tres immersiones, ut ex dictis
patet. Sed si non nominarentur tres personae non esset baptismus. Ergo similiter si non trina immersio fiat.
AG3
Praeterea, si non trina immersio est de necessitate sacramenti, statim in prima immersione baptismus habet totum
effectum suum. Ergo aliae immersiones frustra adderentur, et fit injuria sacramento.
SC1
Sed contra est quod ipsa immersio non est de necessitate sacramenti. Ergo multo minus numerus immersionis.
SC2
Praeterea, auctoritas Gregorii in littera posita dicit, quod utrumque potest fieri servata ecclesiae consuetudine.
Ergo non est de necessitate sacramenti neque una neque trina immersio.
CO
Ad tertiam quaestionem dicendum, quod cum trina immersio non sit ad significandum rem in sacramento
contentam, quam oportet per materiam et usum sacramenti significari, sed significet rem significatam et non
contentam, quae significatio non est principalis in sacramento, trina immersio, ut in littera dicitur, non est de
necessitate sacramenti. Si tamen omittatur contra consuetudinem ecclesiae, graviter aliquis peccat semel tantum
immergens; et ideo per canones poena adhibetur.
RA1
Per quod patet solutio ad primum.
RA2
Ad secundum dicendum, quod forma principaliter debet significare illud unde est efficacia in sacramento, cum
sit medium quo quasi pervenit efficacia ad materiam quae verbo illo sanctificatur; sed materia debet principaliter
significare effectum qui immediate consequitur ex usu ejus.
RA3
Ad tertium dicendum, quod unitas intentionis in tribus immersionibus facit unitatem baptismi, ut dictum est; et
ideo quando aliquis intendit ter immergere, prima immersio non terminat intentionem baptizantis, et per
consequens nec esse baptismi completur, nec per illam tantum habet effectum, nisi per ordinem ad alias; unde
aliae non superfluunt. Si autem non intendit nisi unam facere, prima sola complet baptismum, terminans
intentionem baptizantis.
|a5 Articulus 5: Utrum fuerit necessarium instituere baptismum post circumcisionem.
Articulus 5A
AG1
Ad quintum sic proceditur. Videtur quod non fuit necessarium instituere baptismum post circumcisionem.
Causa enim institutionis baptismi, ut in littera dicitur, est innovatio mentis. Sed circumcisio mentem innovabat,
cum peccatum auferret, et gratiam conferret, ut supra dictum est, dist. 1, qu. 2, art. 2, quaestiunc. 5. Ergo non fuit
necessarium baptismum instituere.
1405

