Ad nonum dicendum, quod conversio qua inferiora ad superiora convertuntur, est ordinatio eorum ad finem a
superioribus intentum. Et quamvis hujusmodi ordinatio sit a principio extrinseco inquantum ab ipsis superioribus
inferiora ordinantur in fines superiorum; nihilominus est et a principio intrinseco, inquantum in inferioribus est
quaedam inclinatio ad hoc, vel ex natura, sicut in amore naturali, vel ex voluntate, sicut est in amore animali; et
propter hoc Deus dicitur omnia suaviter disponere, inquantum singula etiam ex seipsis faciunt hoc ad quod
ordinata sunt.
|a2 Articulus 2: Utrum amor sit tantum in concupiscibili.
AG1
Ad secundum sic proceditur. Videtur quod amor non sit tantum in concupiscibili. Dionysius enim ponit amorem
esse divinum, angelicum, intellectualem, animalem, naturalem.
Sed quidquid est in nobis, pertinet ad intellectum, vel animalitatem, vel naturam. Ergo in omnibus quae sunt in
nobis, invenitur amor.
AG2
Praeterea, Commentator ibidem ponit duas definitiones amoris. Prima est haec: amor est connexio vel vinculum,
quo omnium rerum universitas ineffabili amicitia insolubilique unitate copulatur.
Secunda est: amor est naturalis motus omnium rerum quae in motu sunt, finis, quietaque statio, ultra quam
nullius creaturae progreditur motus. Ex quibus est accipere quod amor in omnibus rebus invenitur. Ergo et in
omnibus quae in nobis sunt, sive sint partes animae, sive corporis.
AG3
Praeterea, omnis potentia delectatur in conjunctione sui convenientis. Sed delectatio non est nisi in re animata.
Ergo et cuilibet potentiae inest amor sui convenientis.
AG4
Praeterea, sicut praedictum est, art. Praeced., et ex praedicta definitione colligitur, amor est finis et quietatio
appetitivi motus. Sed cuilibet potentiae quae in nobis est, inest appetitus proprii boni, et tendit in ipsum. Ergo in
qualibet potentia est invenire amorem.
AG5
Praeterea, ad minus irascibilis ad partem appetitivam pertinet. Appetitivae autem partis universale objectum est
bonum. Cum ergo amor sit boni, videtur quod amor non sit tantum in concupiscibili, sed etiam in irascibili.
SC1
Sed contra est, quod dicit Philosophus in 2 top., quod amor est in concupiscibili.
SC2
Praeterea, ordo partium animae proportionatur ordini partium corporis. Sed in partibus corporis unum membrum
officium suum exercet respectu omnium membrorum, sicut pes non solum se, sed omnia alia membra portat.
Ergo et concupiscibilis non solum sibi, sed omnibus aliis concupiscit et amat; et ita amor eorum quae ad omnes
potentias pertinent, in concupiscibili esse videtur.
SC3
Praeterea, amor non est nisi cogniti. Si ergo in omnibus viribus esset amor proprii boni, pari ratione in omnibus
esset cognitio proprii boni; quod falsum est.
SC4
Praeterea, objectum concupiscibilis est bonum concupiscenti conveniens absolute. Sed quidquid est bonum
secundum unamquamque potentiam est concupiscenti conveniens. Ergo appetere bonum uniuscujusque potentiae
pertinet ad concupiscibilem, et eadem ratione amor; et ita amor non erit nisi in concupiscibili. Probatio primae.
Si enim objectum concupiscibilis non esset bonum conveniens concupiscenti simpliciter, esset objectum ejus
bonum conveniens solum concupiscibili. Bonum autem conveniens unicuique potentiae est per comparationem
ad suum actum, sicut bonum conveniens visui, id quod est bonum ad videndum. Ergo secundum hoc, objectum
concupiscibilis esset bonum sub hac ratione qua est bonum ad concupiscendum.
Sed hoc est impossibile: quia concupiscere id quod est bonum ad concupiscendum, sequitur reflexionem
concupiscibilis super actum suum, secundum quod concupiscit se concupiscere, vel bene concupiscere: illud
enim ad quod aliquid est bonum, per prius desideratur, cum sit finis. Sed reflexionem potentiae super suum
actum praecedit naturaliter simplex actus ipsius potentiae in suum objectum directe tendens, sicut per prius video
colorem, quam videam me videre. Ergo objectum concupiscibilis non potest esse aliquid sub hac ratione quod est
bonum ad concupiscendum: quia concupiscere hoc esset naturaliter prius et posterius reflexione concupiscibilis
supra suum actum; quod est impossibile. Ergo necessarium est alterum dare, scilicet quod bonum conveniens
concupiscenti absolute sit objectum concupiscibilis.
CO
Respondeo dicendum, quod omne quod sequitur aliquem finem, oportet quod fuerit aliquo modo determinatum
ad illum finem: alias non magis in hunc finem quam in alium perveniret. Illa autem determinatio oportet quod
proveniat ex intentione finis, non solum ex natura tendente in finem: quia sic omnia essent casu, ut quidam
Philosophi posuerunt. Intendere autem finem impossibile est, nisi cognoscatur finis sub ratione finis, et proportio
1155

