RA5
Ad quintum dicendum, quod psalmistatus non est ordo, sed officium ordini annexum. Quia enim Psalmi cum
cantu pronuntiantur, ideo dicitur Psalmista et cantor. Cantor autem non est nomen ordinis specialis; tum quia
cantare pertinet ad totum chorum; tum quia non habet aliquam specialem relationem ad eucharistiae
sacramentum; tum quia officium quoddam est quod inter ordines largo modo acceptos computatur quandoque.
Articulus 1C
AG1
Ulterius. Videtur quod ordines non debeant distingui per sacros et non sacros. Omnes enim ordines sacramenta
quaedam sunt. Sed omnia sacramenta sunt sacra. Ergo omnes ordines sunt sacri.
AG2
Praeterea, secundum ordines ecclesiae non deputatur aliquis nisi ad divina officia. Sed omnia talia sunt
sacramenta. Ergo omnes ordines sunt sacri.
SC1
Sed contra est quod ordines sacri impediunt matrimonium contrahendum, et dirimunt contractum.
Sed quatuor inferiores ordines non impediunt contrahendum, nec dirimunt contractum. Ergo non sunt sacri
ordines.
CO
Ad tertiam quaestionem dicendum, quod ordo dicitur sacer dupliciter. Uno modo secundum se; et sic quilibet
ordo est sacer, cum sit sacramentum quoddam; alio modo ratione materiae circa quam habet aliquem actum; et
sic ordo sacer dicitur qui habet aliquem actum circa rem aliquam consecratam; et sic sunt tantum tres ordines
sacri, scilicet sacerdos, et diaconus, qui habet actum circa corpus Christi et sanguinem consecratum, et
subdiaconus, qui habet actum circa vasa consecrata; et ideo etiam eis continentia indicitur, ut sancti et mundi sint
qui sancta tractant.
RA
Et per hoc patet solutio ad objecta.
|a2 Articulus 2: Utrum actus ordinum convenienter in littera assignentur.
AG1
Ad secundum sic proceditur. Videtur quod actus ordinum inconvenienter in littera assignentur.
Quia per ablutionem aliquis praeparatur ad corpus Christi sumendum. Sed praeparatio sumentium sacramentum
pertinet ad inferiores ordines. Ergo inconvenienter ablutio a peccatis ponitur inter actus sacerdotis.
AG2
Praeterea, homo per baptismum est Deo figuratus, characterem configurantem suscipiens.
Sed orare et offerre oblationes sunt actus immediate ad Deum ordinati. Ergo quilibet baptizatus potest hos actus
facere, et non soli sacerdotes.
AG3
Praeterea, diversorum ordinum diversi sunt actus. Sed oblationes in altari ponere et epistolam legere ad
subdiaconum pertinet; crucem etiam ferunt subdiaconi coram Papa. Ergo hi non debent poni actus diaconi.
AG4
Praeterea, eadem veritas continetur in novo et veteri testamento. Sed legere vetus testamentum est lectorum.
Ergo et eadem ratione legere novum, et non diaconorum.
AG5
Praeterea, apostoli nihil aliud praedicaverunt quam evangelium Christi, ut patet Rom. 1.
Sed doctrina apostolorum committitur subdiaconis annuntianda. Ergo et doctrina evangelii.
AG6
Praeterea, quod est superioris ordinis, secundum dionysium, de caelest. Hierar. Cap. 5 part. 3, non debet inferiori
convenire. Sed ministrare cum urceolo est actus subdiaconorum. Ergo non debet acolythis attribui.
AG7
Praeterea, actus spirituales debent corporalibus praeeminere. Sed acolythus non habet nisi actum corporalem.
Ergo exorcista non habet actum spiritualem pellendi Daemones, cum sit inferior.
AG8
Praeterea, quae magis conveniunt, juxta se ponenda sunt. Sed legere vetus testamentum maxime debet convenire
cum lectione novi testamenti, quae competit superioribus ministris. Ergo legere vetus testamentum non debet
poni actus lectoris, sed magis acolythi; et praecipue cum lumen corporale quod acolythi deferunt, significet
lumen spirituale doctrinae.
AG9
Praeterea, in quolibet actu ordinis spiritualis debet esse aliqua vis spiritualis, quam habeant ordinati prae aliis.
Sed in apertione et clausione Ostiorum non habent aliam potestatem spiritualem ostiarii quam alii homines. Ergo
hoc non debet poni actus ipsorum.
1868

