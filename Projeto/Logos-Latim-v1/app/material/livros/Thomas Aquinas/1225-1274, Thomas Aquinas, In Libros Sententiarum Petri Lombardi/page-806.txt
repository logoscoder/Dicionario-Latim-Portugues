Ad secundum dicendum, quod quamvis Adam peccans cogitaret de Dei misericordia, non tamen peccavit
peccato praesumptionis, quia non cogitavit se misericordiam consequi sine poenitentia; sed simul de
misericordia et de poenitentia cogitavit, ut Augustinus ibidem dicit.
RA3
Alia duo concedimus, quamvis primum eorum non recte concludat, ut post dicetur.
RA5
Ad quintum dicendum, quod peccatum Angeli non habuit irremissibilitatem ex genere peccati, sed magis ex statu
peccantis, ut supra dictum est: et ideo ratio non procedit.
RA6
Ad sextum dicendum, quod ad primum actum peccati in Angelo, qui fuit actus superbiae, consecutae sunt multae
aliae deformitates peccatorum, ut invidia, odium, et hujusmodi; et inter illa potuit esse peccatum in spiritum
sanctum.
RA7
Ad septimum dicendum, quod peccatum in patrem non dicitur ex objecto, sed potius ex causa: et ideo quamvis
potentiam appetierit, non sequitur quod in patrem peccaverit, quia non ex infirmitate peccavit. Unde et ratio illi
similis, per quam ostendebatur quod homo primus in filium peccaverit, non concludebat.
RA8
Ad octavum dicendum, quod malitia, ex qua peccatum in spiritum sanctum esse dicitur, non oportet ut sit poena
peccati, ut dictum est; et ideo ratio non procedit, quamvis conclusio sit vera.
EX
Neque hic neque in futuro. Hoc ideo dicitur, quia quaedam peccata in futuro etiam dimittuntur, sicut venialia
quaedam, ut Gregorius dicit, non solum quantum ad poenam, sed etiam quantum ad culpam.
Non pro eo dico ut quis oret. Si peccatum ad mortem intelligatur peccatum in spiritum sanctum, prout peccatum
in spiritum sanctum requirit finalem impoenitentiam, secundum unam opinionem; sic intelligendum est, ut nullus
pro talibus oret: quia qui usque ad mortem in peccato mortali perdurat, postmodum orationibus non juvatur. Si
autem sumatur pro peccato in spiritum sanctum, secundum aliam opinionem, prout non requirit finalem
impoenitentiam; sic intelligendum est, ut non oret pro eo quis, idest quicumque: quia talium conversio quasi
miraculosa est. Unde sicut pro faciendis miraculis non quilibet orat, sed magni et sancti viri; ita nec pro talium
conversione. Tamen secundum formam verborum non prohibetur oratio pro eo fieri; sed ostenditur quod
praeceptum de orando pro proximis fidelibus non se extendit ad tales peccatores: quia propter sui peccati
enormitatem hoc merentur ut a fidelibus relinquantur, sicut ethnici et publicani.
Qui autem blasphemaverit in spiritum sanctum, non remittetur ei neque hic neque in futuro. Glossa ibidem dicit,
scilicet Matth. 12, quod blasphemia remittitur, spiritus autem blasphemiae non remittitur.
Blasphemia enim nominat ipsum peccati genus absolute: quod contingit quandoque ex infirmitate, sicut cum
quis ex irae passione blasphemat; quandoque etiam ex ignorantia, sicut in his qui errant, male de Deo sentientes.
Sed spiritus blasphemiae est voluntas blasphemandi, quando scilicet ex certa malitia blasphematur: et tunc est
peccatum in spiritum sanctum.
Discuti oportet, an aliud obstinatio, aliud impoenitentia sit peccatum. Hujus quaestionis apparet solutio
secundum distinctionem impoenitentiae prius positam. Si enim impoenitentia sumatur pro actuali duratione in
obstinatione usque ad mortem, non est aliud peccatum ab obstinatione, sed circumstantia ejus; si autem
impoenitentia sumatur prout dicit propositum non poenitendi, sic est aliud peccatum.

|+d44.q1 Distinctio 44, Quaestio 1
Determinato de peccato quantum ad actum peccati, hic determinat de potentia peccandi; et dividitur in partes
duas: in prima determinat de potentia peccandi; in secunda continuat se ad sequentem librum, ibi: jam nunc his
intelligendis atque pertractandis quae ad verbi incarnati mysterium pertinent, integra mentis consideratione
intendamus.
Prima dividitur in duas: in prima inquirit, utrum potentia peccandi sit a Deo; in secunda determinat de obedientia
quae debetur eis qui potentiam praelationis a Deo habent, ibi: hic oritur quaestio non transilienda silentio. Circa
primum tria facit: primo movet quaestionem; secundo narrat opinionem quorumdam, ibi: putant quidam
potentiam recte agendi nobis esse a Deo, potentiam vero peccandi non a Deo, sed a nobis, vel a diabolo esse;
tertio determinat veritatem, ibi: sed pluribus sanctorum testimoniis indubitanter monstratur quod potestas mali a
Deo est.
Hic oritur quaestio non transilienda silentio. Hic inquirit de obedientia debita his qui a Deo potestatem habent: et
primo movet quaestionem; secundo solvit, ibi: sed sciendum est, apostolum ibi loqui de saeculari potestate.
Jam nunc his intelligendis atque pertractandis quae ad verbi incarnati mysterium pertinent, integra mentis
consideratione intendamus. Hic continuat se ad sequentia; et primo ponit continuationem; secundo assignat
ordinem, ibi: hic est rationis ordo etc..
806

