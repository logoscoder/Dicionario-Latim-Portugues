SC2
Praeterea, Augustinus dicit: fides credit, spes et caritas orant, et orando impetrant. Sed spes et caritas sunt
virtutes. Ergo oratio est actus virtutis.
CO
Ad secundam quaestionem dicendum, quod oratio actus quidam est. Dicimus autem actum aliquem esse virtutis
actum, si in sui ratione aliquid claudat quod ad ordinem virtutis pertineat, etiam si non omnia quae ad virtutem
requiruntur, in sui ratione contineat; et ideo oportet quod illius virtutis actus ponatur ad quam pertinet illa
conditio quae sibi ordinem virtutis tribuit. Oratio autem non importat aliquam rationem virtutis ex genere actus;
quod genus est petitio; sed absolute actum potentiae demonstrat, nulla circumstantia vel in bonum vel malum,
vestitum. Adduntur autem a Damasceno ubi Sup. Duae differentiae, quae ordinem virtutis demonstrant, scilicet
decentium et a Deo; quod est petere quod oportet, et a quo oportet.
Sed prima conditio non complet rationem orationis, quia si ab homine decentia petamus, talis petitio oratio non
dicitur; nec etiam est de essentia orationis, quia si etiam quis indecentia petat a Deo, orat quidem, sed carnaliter
orat; unde illa conditio magis pertinet ad bene esse orationis quam ad rationem suae speciei. Relinquitur ergo
quod ex hoc oratio speciem trahit et ad rationem virtutis trahitur, quod est a Deo petitio. Cum autem petitio, sive
deprecatio quae ad superiorem fit, reverentiam habeat adjunctam ex qua impetrare nititur quod intendit; constat
quod oratio ex hoc efficaciam habet ad impetrandum illud pro quo oratur, quod Deo reverentiam exhibet; unde
cum Deo reverentiam exhibere sit actus latriae, ut in 3 Lib., dist. 9, qu. 1, art. 1, quaestiunc. 1 ad 3, dictum est,
oratio actus latriae erit elicitive. Nec obstat quod latria in voluntate est, non in ratione, cujus actus est oratio; quia
justitia, cujus pars est latria, materialiter utitur actibus omnium virium, ut ex eis reddat cuilibet quod suum est;
unde cohibet actum concupiscibilis, ne aliquis moechetur; et actum irascibilis, ne quis occidat; et similiter utitur
actu rationis, ut ex eo Deo reverentiam exhibeat. Et quia latria est virtus, et non donum, ut dictum est in 3 Lib.,
dist. 34, qu. 1, art. 1, ideo oratio erit actus virtutis, et non doni.
RA1
Ad primum ergo dicendum, quod contemplatio aliquando capitur stricte pro actu intellectus divina meditantis; et
sic contemplatio est sapientiae actus.
Alio modo communiter pro omni actu quo quis a negotiis exterioribus sequestratus soli Deo vacat: quod quidem
contingit dupliciter; vel inquantum homo Deum loquentem in Scripturis audit, quod fit per lectionem; vel
inquantum Deo loquitur, quod fit per orationem. Meditatio autem ad utrumque se habet quasi medium inter ea;
quia ex hoc quod nobis loquitur in Scripturis, ei per meditationem intellectu et affectu praesentamur; et sic
praesentati ei, vel praesentem eum habentes, ei loqui possumus per orationem; et ideo posuit Hugo, ubi Sup., tres
contemplationis partes; primam lectionem, secundam meditationem, tertiam orationem. Nec tamen oportet quod
sit oratio sapientiae actus ab ea elicitus, quamvis sapientia per meditationem viam orationi praeparet.
RA2
Ad secundum dicendum, quod ascensus intellectus in Deum est duplex. Unus quo ascendit in ipsum
cognoscendum; et talis ascensus pertinet ad donum intellectus; sed de hoc non loquitur Damascenus.
Alius est ascensus in Deum ut in quo auxilium quaerit, ut in psalm. 122, 1, dicitur: ad te levavi oculos meos qui
habitas in caelis; et talis ascensus est oratio. Unde non sequitur quod sit actus doni intellectus; sed potest ipsum
praesupponere, sicut secundus ascensus praesupponit primum.
RA3
Ad tertium dicendum, quod gemitus sive fletus non est oratio per essentiam, sed est quasi fundamentum
orationis. Superflua enim videtur petitio, ubi necessitas deest; et ideo recognitio suae miseriae, qua indigentem se
aliquis videt, et sibi subvenire non potest, quae gemitum in affectu facit, quasi oratio reputatur a Deo; et propter
hoc Augustinus dicit, quia orationis negotium plus gemitibus quam verbis agitur, et plus fletu quam affatu.
RC
Ad ea quae in contrarium objiciuntur, dicendum, quod fides, spes, et caritas praesupponuntur ad latriam, ut in 3
Lib., dist. 9, dictum est, et sic actus orationis eis attribuitur. Tamen etiam ad orationem secundum propriae
speciei rationem habent aliquam convenientiam, et praeexiguntur ad eam.
Petitio enim frustra ad aliquem dirigitur, nisi credatur quod petitum praestare possit, et speretur quod velit; et est
praesumptuosa petitio, nisi ei fiat qui aliquo modo petenti unitus sit; unionem autem caritas facit.
Articulus 1C
AG1
Ulterius. Videtur quod oratio non sit actus cadens in praecepto. Quod enim voluntatis est, non est necessitatis.
Sed oratio maxime est voluntatis, quia est quaedam volitorum petitio. Ergo non necessitatis; et ita non cadit sub
praecepto.
AG2
Praeterea, petitio non videtur aliquid aliud esse, nisi ut nostrum desiderium alteri innotescat.
Sed superfluum est alicui exponere quod ipse scit.

1671

