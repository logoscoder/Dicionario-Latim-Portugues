propter hoc delectatio in Deo potest poni, non quidem ut passio, sed operationem suam simplicem et sine motu
consequens per modum intelligendi, ut Philosophus dicit in 7 ethic., quod Deus simplici gaudet delectatione. Et
similiter etiam de amore dicendum est.
RA2
Ad secundum dicendum, quod inter multum distantia bene potest esse amor, sed non amicitia: quia non
conversantur simul, quod est proprium amicitiae. Deus autem quamvis in infinitum distet a creatura; tamen
operatur in omnibus, et in omnibus est: et ideo potest salvari etiam ratio amicitiae.
RA3
Ad tertium dicendum, quod amor omnis transfert quodammodo amantem in amatum, sed diversimode.
Uno modo secundum quod amans transfertur in participandum ea quae sunt amati; alio modo ut communicet
amato ea quae sunt sua.
Primo ergo modo Deus non transfertur in amatum, quod est creatura; sed secundo modo, inquantum bonitatem
suam ei communicat; et sic dicit dionysius, quod ipse Deus est per amorem extasim passus.
RA4
Ad quartum dicendum, quod potentia passiva informatur ex objecto suo; sed potentia activa ponit formam suam
circa objectum, sicut patet de intellectu agente et possibili. Unde sicut intellectus divinus non informatur rebus
quas cognoscit per essentiam suam, ita nec voluntas ejus informatur rebus quas amat: quia eas per bonitatem
suam amat, et amando communicat eis suam bonitatem.
RA5
Ad quintum dicendum, quod virtutes quae habent materiam determinatam circa actus et passiones corporales, vel
quae important aliquem defectum, sicut fides, non possunt habere exemplar in natura divina, ita scilicet quod
illae virtutes in Deo sint; sed habent exemplar in intellectu divino, sicut habent reliquae res materiales; et ideo
cum caritas nullum defectum nec aliquod materiale importet, invenitur in Deo prae quibusdam aliis virtutibus.
|a2 Articulus 2: Utrum Deus diligat omnem creaturam.
AG1
Ad secundum sic proceditur. Videtur quod Deus non diligat omnem creaturam. Quidquid enim Deus diligit, ex
caritate diligit. Sed creaturae irrationales non diliguntur ex caritate, ut supra, dist. 21, quaest. 1, art. 2, dictum est.
Ergo eas Deus non diligit.
AG2
Praeterea, sicut dicit Philosophus in 8 ethic., creaturae inanimatae non diliguntur nisi amore concupiscentiae,
sicut patet de vino. Sed Deus non diligit amore concupiscentiae, quia ipse bonorum nostrorum non eget. Ergo
creaturas inanimatas nullo modo diligit.
AG3
Praeterea, dilectio est causa electionis.
Sed Deus non omnes etiam homines eligit. Ergo non omnes diligit.
AG4
Praeterea, quicumque diligit aliquid, vult ei bonum. Sed Deus non vult reprobis bonum, quod est perfectum
bonum, scilicet vitam aeternam: quia si vellet, haberent. Ergo Deus non diligit omnem creaturam.
AG5
Praeterea, non potest esse ejusdem ad idem amor et odium. Sed Deus aliquam creaturam odit; Malach. 1, 5: esau
odio habui. Ergo non omnem creaturam diligit.
SC1
Sed contra, Sap. 2, 25: diligis omnia quae sunt, et nihil odisti eorum quae fecisti.
SC2
Praeterea, dionysius dicit quod etiam amor divinus movet superiora in providentiam inferiorum.
Sed Deus habet providentiam de omnibus. Ergo ipse omnia diligit.
SC3
Praeterea, genes. 1, 31, dicitur: vidit Deus cuncta quae fecerat, et erant valde bona; et Augustinus dicit, quod per
hoc significatur quod omnia approbavit sed nihil approbatur nisi quod amatur. Ergo Deus omnia amat.
CO
Respondeo dicendum, quod amicitia, sicut dictum est Sup. Dist. 27, quaest. 2, art. 1, addit aliquid supra amorem,
quia ad rationem amoris sufficit quod homo velit bonum quodcumque alicui; ad rationem autem amicitiae
oportet quod aliquis velit ei bonum quod vult sibi, ut scilicet velit conversari cum ipso, et convivere in illis quae
maxime amat. Sic ergo Deus, communiter loquendo de dilectione, diligit omnia, inquantum vult eis bonum
aliquod, scilicet bonum naturale ipsorum; sed bonum quod ipse sibi vult, scilicet visionem sui, et fruitionem qua
ipse beatus est, vult quidem omni creaturae rationali voluntate antecedente, sed voluntate consequente solum
electis, quae est voluntas simpliciter; et ideo solos electos diligit amore amicitiae, alia autem diligit amore
communiter dicto, inquantum sunt bona.
RA1
1216

