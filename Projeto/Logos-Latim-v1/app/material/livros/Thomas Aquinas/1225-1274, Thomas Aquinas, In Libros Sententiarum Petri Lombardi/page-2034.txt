RA2
Ad secundum dicendum, quod res possessae a viro non efficiuntur aliquid unum cum ipso viro, sicut uxor
efficitur una caro cum ipso; unde sicut consanguinitas impedit conjunctionem ad virum, ita ad uxorem viri.
Articulus 2B
AG1
Ulterius. Videtur quod affinitas habeat etiam per seipsam gradus. Cujuslibet enim propinquitatis est accipere
aliquos per se gradus. Sed affinitas propinquitas quaedam est. Ergo habet gradus per se sine gradibus
consanguinitatis ex quibus causatur.
AG2
Praeterea, in littera dicitur, quod soboles secundae conjunctionis non potest transire ad consortium affinitatis
prioris viri. Sed hoc non esset, nisi filius affinis esset etiam affinis. Ergo affinitas habet per se gradus, sicut
consanguinitas.
SC1
Sed contra, affinitas ex consanguinitate causatur.
Ergo et omnes gradus affinitatis causantur ex gradibus consanguinitatis; et sic non habet per se aliquos gradus.
CO
Ad secundam quaestionem dicendum, quod res non dividitur divisione per se, nisi ratione illius quod competit
sibi secundum suum genus, sicut animal per rationale et irrationale, non autem per album et nigrum. Carnis
autem propagatio per se comparatur ad consanguinitatem, quia ex ea immediate consanguinitatis vinculum
contrahitur; sed ad affinitatem non comparatur nisi mediante consanguinitate, quae est causa ejus. Unde cum
gradus attinentiae per propagationem carnis distinguantur, distinctio graduum per se et immediate competit
consanguinitati, sed affinitati mediante consanguinitate; et ideo ad inveniendum gradus affinitatis est regula
generalis quod quoto gradu consanguinitatis attinet mihi vir, toto gradu affinitatis attinet mihi uxor.
RA1
Ad primum ergo dicendum, quod gradus in propinquitate attinentiae non possunt accipi nisi secundum ascensum
et descensum propagationis, ad quam non computatur affinitas, nisi mediante consanguinitate; et ideo non habet
affinitas gradus per se, sed sumptos juxta gradus consanguinitatis.
RA2
Ad secundum dicendum, quod filius affinis meae ex alio matrimonio non per se loquendo, sed quasi per accidens
dicebatur antiquitus affinis; unde prohibebatur a matrimonio magis propter publicae honestatis justitiam quam
propter affinitatem; et propter hoc etiam illa prohibitio est revocata.
Articulus 2C
AG1
Ulterius. Videtur quod gradus affinitatis non extendantur sicut gradus consanguinitatis. Quia vinculum affinitatis
est minus forte quam consanguinitatis, cum affinitas ex consanguinitate causetur in diversitate speciei, sicut a
causa aequivoca. Sed quanto fortius est vinculum, tanto diutius durat consanguinitas. Ergo vinculum affinitatis
non durat usque ad tot gradus ad quot durat consanguinitas.
AG2
Praeterea, jus humanum debet imitari jus divinum. Sed secundum jus divinum aliqui gradus consanguinitatis
erant prohibiti, in quibus gradibus affinitas matrimonium non impediebat; sicut patet de uxore fratris, quam
aliquis poterat ducere in uxorem ipso defuncto, non tamen sororem propriam.
Ergo et nunc non debet esse prohibitio aequalis de affinitate et consanguinitate.
SC1
Sed contra, ex hoc ipso est aliqua mihi affinis quod meo consanguineo est conjuncta. Ergo in quocumque gradu
sit vir mihi consanguineus, in illo gradu erit uxor mihi affinis; et sic gradus affinitatis computari debent in eodem
numero sicut et gradus consanguinitatis.
CO
Ad tertiam quaestionem dicendum, quod ex quo gradus affinitatis sumitur juxta gradus consanguinitatis, oportet
quod tot sint gradus affinitatis quot sunt gradus consanguinitatis. Sed tamen quia affinitas est minus vinculum
quam consanguinitas; facilius et olim et nunc dispensatio fit in remotis gradibus affinitatis quam in remotis
gradibus consanguinitatis.
RA1
Ad primum ergo dicendum, quod illa minoritas vinculi affinitatis respectu consanguinitatis facit varietatem in
genere attinentiae, non in gradibus; et ideo ratio illa non est ad propositum.
RA2
Ad secundum dicendum, quod frater non poterat accipere uxorem fratris sui defuncti, nisi in casu, quando
scilicet moriebatur sine prole, ut suscitaret semen fratri suo: quod tunc requirebatur, quando per propagationem

2034

