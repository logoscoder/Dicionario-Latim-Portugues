patre et filio procedit; et temporalis prout significatur in habitudine ad creaturam, quae novo modo ad ipsum se
habet.
RA1
Ad primum ergo dicendum, quod quamvis spiritus sanctus, qui ubique est, non possit esse ubi non fuerat, loci
mutatione circa ipsum intellecta; tamen potest esse aliquo modo quo prius non fuerat, mutatione facta circa illud
in quo esse dicitur; et in hoc salvatur ratio missionis.
RA2
Ad secundum dicendum, quod Glossa Hieronymi intelligitur de missione creaturae quae fit per loci mutationem,
quae non potest esse nisi ejus quod localiter separatur. Ad divinam autem missionem sufficit distinctio
personarum in essentiae unitate.
RA3
Ad tertium dicendum, quod obedientia est proprie respectu praecepti, quod proprie ad dominium pertinet. Unde
patet quod obedientia gradum importat dignitatis. Unde non potest dici de persona filii vel spiritus sancti
secundum divinitatem. Mittere autem non ponit gradum dignitatis, sed auctoritatem principii in uno, respectu
alterius qui ab illo exit: et iste ordo est in divinis personis.
RA4
Ad quartum dicendum, quod non secundum eamdem rationem missio dicitur de Angelo et de divina persona.
Angelus enim missus localiter movetur, cum sit ubi prius non fuerat: quia cum sunt in caelo, non sunt in terra.
Unde missio talis aliquam indignitatem vel inferioritatem gradus ponit circa missum. Non autem missio divinae
personae a qua omnino loci mutatio excluditur. Et praeterea effectus ille ad quem est missio personae divinae
etiam immediate est ab ipsa persona, scilicet gratia gratum faciens, ut dictum est, dist. 14, qu. 2, art. 2. Effectus
autem superiorum Angelorum efficitur in nos mediantibus inferioribus Angelis, secundum dionysium, et ideo
non dicuntur ipsi superiores Angeli ad nos mitti, sed inferiores, qui circa nos immediate operantur; sicut etiam
nec missio divinae personae est secundum illas perfectiones quas creatura a Deo recipit, agente aliqua media
creatura.
|a2 Articulus 2: Utrum missio significet notionem.
AG1
Ad secundum sic proceditur. Videtur quod missio significet notionem. Dicit enim beda in quadam homil., quod
missio spiritus sancti est ejus processio.
Sed processio est notionale. Ergo et missio.
AG2
Praeterea, quidquid importat originem in divinis, est notionale: quia essentia divina non originatur, nec aliquam
personam originat. Missio autem, ut dictum est, in art. Antec., importat exitum originis ab alio sicut a principio.
Ergo est notionale.
AG3
Contra, secundum dionysium, omne nomen connotans effectum aliquem in creatura, dictum de Deo pertinet ad
communitatem essentiae. Sed missio importat effectum aliquem in creatura, ut dictum est. Ergo significat
essentiam.
AG4
Praeterea, nulla notio communis est filio et spiritui sancto. Sed missio communis est utrique: uterque enim
legitur missus, ut in littera dicitur.
Ergo missio non dicit aliquam notionem.
CO
Respondeo dicendum, quod quaedam nomina sunt in divinis quae significant tantum personam, ut pater et filius;
quaedam quae tantum significant essentiam, sicut hoc nomen essentia; quaedam quae significant utrumque, sicut
dictum est, dist. 7, qu. 1, art. 1, de potentia generandi et spirandi. Et ita dico, quod missio est et essentiale et
notionale, secundum aliud et aliud.
Secundum enim respectum quem importat missio ad suum principium, est notionale; secundum autem respectum
quem importat ad effectum in creatura, est essentiale.
Sed circa hoc est duplex opinio. Quidam enim dicunt, quod principaliter significat notionem, et ex consequenti
essentiam secundum effectum connotatum.
Alii dicunt e converso; et hoc mihi videtur verius esse, considerata virtute vocabuli.
Missio enim secundum rationem sui nominis non dicit exitum ab aliquo sicut a principio a quo missio esse habet;
sed solum in ordine ad effectum missionis ponitur auctoritas alicujus ad missum.
Servus enim qui mittitur a Domino, non exit ab ipso secundum suum esse, sed sicut a principio movente ipsum
per imperium ad hunc actum. Sed quia in divinis personis non potest esse auctoritas respectu missi, nisi
secundum originem essendi, ideo ex consequenti importatur relatio originis in missione, secundum quam est
notionale; et principaliter importatur ordo ad effectum missionis secundum quem est essentiale. Sed in
processione temporali est e converso: quia processio secundum notionem suam, prout sumitur in divinis, dicit
121

