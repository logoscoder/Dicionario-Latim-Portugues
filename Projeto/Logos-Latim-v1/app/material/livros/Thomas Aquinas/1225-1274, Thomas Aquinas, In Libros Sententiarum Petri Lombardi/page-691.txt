quantum ad hoc quod ad personam pertinet; sed in futuro perfecte reintegrabitur in beatis. Unde oportet quod
secundum totum decursum hujus vitae, defectus iste ex parentibus in filios propagetur.
Similiter etiam et ratio voluntarii, quae culpam causabat in natura, in omnes homines qui ab Adam naturam
accipiunt, transit. Erat enim, ut supra dictum est, tali conditione sibi justitia originalis concessa, ut omnes qui ab
eo naturam humanam acciperent, simul cum natura et justitiam consequerentur; unde quod illi qui ab ipso nati
sunt, tali justitia careant, ex voluntate ipsius Adae consecutum est; unde ratio voluntarii in omnes qui ab eo
naturam humanam accipiunt, simul cum defectu transit; et quia genitum naturam recipit a generante, et patiens
ab agente; ideo omnes qui secundum seminalem rationem, quae est virtus activa, ab Adam descendunt, oportet
quod in culpa originali nascantur.
RA1
Ad primum ergo dicendum, quod redemptio Christi totum nobis reddit quod in Adam perdidimus; non tamen
simul, sed unumquodque tempore suo: non enim per Christum in primum statum innocentiae perducimur, ut
simus immortales in hac vita, sicut et Adam fuit; sed hoc per Christum in patria consequi speramus: et ideo per
baptismum et alia sacramenta quae ex passione Christi virtutem sortiuntur, expurgatur homo quantum ad id quod
personae est, et etiam quantum ad naturam in his quae personae sunt comparata, ut ipse homo in actibus
personalibus peccato non serviat; sed non quantum ad naturam in his quae per se naturae debentur; et ideo
oportet ut per actum etiam naturae infectio originalis in prolem transeat, quamvis etiam pater sit a culpa originali
immunis, secundum quod ad personam suam spectat. Sicut enim peccatum originale quilibet trahit particulari
generatione sua, et non per generationem patris sui; ita etiam oportet quod et mundationem suam consequatur per
specialem regenerationem suam; et non per hoc quod pater suus regeneratus est.
RA2
Ad secundum dicendum, quod hoc non conceditur ab omnibus, quod aliqui in fine mundi inveniantur qui non
moriantur; immo Augustinus et Ambrosius contrarium dicunt, et dictum Hieronymi Magister exponit in 43 dist.
4 libri hoc modo, quod dicantur illi qui invenientur vivi, non mori, ex eo quod statim resurgent, et mors eorum
brevissimo tempore erit. Si tamen detur quod non morientur, non sequitur quod sine culpa originali nascantur.
Hoc enim ex speciali dispensatione Dei agetur ut hanc poenam remittat ex sua liberalitate; quia voluntas et
potestas ejus non est subdita ordini culpae ad poenam, sicut nec ordini naturalis causae ad effectum: potest enim
facere, et facit quandoque Deus ut ignis non comburat, ut in tribus pueris patet, Daniel. 3; unde non est
inconveniens, si faciat ut nati in originali non moriantur: et praecipue cum mori in actu non sit directe poena
originali respondens, sed necessitas moriendi.
Illi autem homines necessitatem moriendi in natura sua habebunt; sed hac positione facta, ab hac necessitate
naturae per specialem gratiam liberabuntur, sicut necesse est secundum causas inferiores ignem comburere, a
qua tamen necessitate pueri in camino per gratiam liberati sunt.
RA3
Ad tertium dicendum, quod si aliquis divina virtute ex digito formaretur, originale non haberet; haberet
nihilominus omnes defectus quos habent qui in originali nascuntur, tamen sine ratione culpae: quod sic patet.
Poterat Deus a principio quando hominem condidit, etiam alium hominem ex limo terrae formare, quem in
conditione naturae suae relinqueret, ut scilicet mortalis et passibilis esset, et pugnam concupiscentiae ad
rationem sentiens; in quo nihil humanae naturae derogaretur, quia hoc ex principiis naturae consequitur. Non
tamen iste defectus in eo rationem culpae et poenae habuisset; quia non per voluntatem iste defectus causatus
esset. Similiter dico, quod in isto qui ex digito generatur, tales defectus essent, si principiis suae naturae
relinqueretur, nisi Dominus gratis hoc sibi vellet conferre quod primo homini contulit, nec isti defectus ex
voluntate primi hominis procederent quia defectus non causantur ex voluntate primi parentis nisi in eis qui ab eo
naturam accipiunt.
Non autem aliquis accipit naturam a materia, sed ab agente; unde cum iste sit ab Adam solum materialiter, non
autem sicut a principio activo ab eo descendat, constat quod naturam humanam ab eo non accipit, nec culpam
originalem per eum incurrit, nec praedictos defectus: et ideo rationem culpae vel poenae non habebunt, cum non
comparentur ad voluntatem sicut ad causam.
RA4
Ad quartum dicendum, quod si mulier peccasset, viro non peccante, forte illa in peccato suo mortua fuisset, et
Deus viro aliam uxorem providisset.
Si tamen ex ea filios genuisset, dicitur, quod illi filii passibilitatem et defectus corporales contraxissent; non
autem originalem culpam, et defectus qui sunt ex parte animae. Cujus ratio in evidenti est; quia secundum
Philosophum in 4 de animal., cap. 2, corpus non est nisi ex femina; anima autem est ex mari, non ita quod anima
rationalis traducatur, sed quia in semine est virtus formativa, per quam in aliis animalibus inducitur anima
sensibilis, in homine vero organizatur corpus, et praeparatur ad receptionem animae rationalis. Si autem e
converso Adam peccasset, muliere non peccante, filii ex utroque concepti utrumque haberent, et defectus animae
et corporis; quia ex defectu animae etiam defectus corporis causantur: deficiente enim priore, necesse est et
posterius deficere; sed non convertitur.
RA5
691

