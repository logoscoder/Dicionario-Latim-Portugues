|a0 Prologus
Deinde quaeritur de virtute Daemonum in operando; et circa hoc quaeruntur duo: 1 utrum possint aliquos veros
effectus operari in materia corporali; 2 utrum eorum auxilio et consilio uti liceat.
|a1 Articulus 1: Utrum Daemones possint inducere in materia corporali verum effectum corporalem.
AG1
Ad primum sic proceditur. Videtur quod Daemones verum effectum corporalem inducere nequeant.
Quia dicitur 2 thessal. 2, quod Antichristus veniet in signis mendacibus. Sed tunc maximam potestatem
Daemones habebunt. Ergo videtur quod nullo modo possint aliquem effectum verum inducere.
AG2
Praeterea, id quod datum est in manifestationem et confirmationem fidei, non debet concedi fidei adversariis.
Sed operatio signorum data est ad confirmationem fidei, ut habetur marci ult.: illi autem profecti praedicaverunt
ubique Domino cooperante, et sermonem confirmante sequentibus signis.
Ergo videtur quod non subsit potestati Daemonum miracula facere.
AG3
Praeterea, omnis alteratio reducitur in motum localem, ut in 8 physic., probatur, quorum primus est motus caeli.
Sed Daemones motum caeli variare non possunt: quia hoc solius Dei est, ut dionysius dicit.
Ergo videtur quod nullam transmutationem in corporibus inferioribus facere possint de forma in formam.
AG4
Praeterea, id quod subjacet virtuti corporali, non habet virtutem imprimendi in corpora. Sed Daemones subduntur
virtutibus stellarum; unde etiam malefici constellationes determinatas observant ad invocandum Daemones. Ergo
videtur quod non habeant virtutem imprimendi in corpora.
AG5
Praeterea, Daemones non operantur nisi per modum artis. Sed ars non potest dare formam substantialem; unde
dicitur in cap. De numeris: sciant auctores alchimiae, species transformari non posse. Ergo nec Daemones
formas substantiales inducere possunt.
SC1
Sed contra est quod dicitur exodi 7, quod magi Pharaonis virtute Daemonum operantes, virgas in serpentes
verterunt.
SC2
Praeterea, fortius agit in id quod minus est forte. Sed virtus Daemonis est fortior virtute corporali.
Ergo possunt corpora transmutare propria virtute.
CO
Respondeo dicendum, quod circa hoc potest esse duplex error. Unus fuit gentilium, qui credebant Daemones,
quorum virtute magi operabantur, deos esse; et ita per modum creationis posse novos effectus producere: et iste
est secundus modus quem ponit in littera Magister. Alius est Avicennae, qui ponit quod materia corporalis multo
fortius obedit conceptioni substantiae separatae, quam qualitatibus contrariis agentibus in natura: quia agentia
naturalia sunt tantum disponentia ad formam quae est ex influentia substantiae separatae.
Unde ad conceptionem substantiae separatae, etiam praeter ordinem motus caeli, sequitur aliquis effectus in
inferioribus. Et ponit exemplum de anima humana, ad cujus conceptionem totum corpus movetur vel in
libidinem ad imaginationem mulieris amatae, vel ad cadendum ex imaginatione et timore casus; et hic est primus
modus qui tangitur in littera, quod materia corporalis deserviat Daemonibus ad nutum.
Huic autem positioni contradicitur et a philosophis et a theologis. A philosophis quidem: quia dicunt quod motus
caeli est instrumentum intelligentiae moventis; unde non nisi eo mediante potest provenire effectus in
inferioribus ab intelligentia.
A theologis etiam contra dicitur; quia formae corporales non sunt ex influentia Daemonum, sed ex influentia
Dei, qui eas in potentia materiae posuit, et educere in actum potest sine adminiculo alicujus inferioris agentis,
secundum quod in actum educuntur secundum cursum naturae ex determinatis agentibus naturalibus. Unde hujus
positionis est falsum fundamentum.
Et ideo dicendum, quod Daemones virtute propria nullam formam in materiam influere possunt, nec
accidentalem nec substantialem; nec reducere eam in actum, nisi adminiculo proprii agentis naturalis: sicut enim
artifex non propria virtute, sed virtute ignis appositi calefacit; ita Daemones ad determinata passiva possunt
conjungere activa, ut sequatur effectus ex causis quidem naturalibus, sed praeter consuetum cursum naturae,
propter multitudinem et vehementiam virtutis activae rerum aggregatarum, et propter habilitatem passivorum: et
ideo effectus qui non sunt in potestate alicujus virtutis activae naturalis, producere non possunt, ut suscitare
mortuum, vel aliquid hujusmodi, secundum veritatem; sed in praestigiis tantum, ut infra dicetur.
RA1

461

