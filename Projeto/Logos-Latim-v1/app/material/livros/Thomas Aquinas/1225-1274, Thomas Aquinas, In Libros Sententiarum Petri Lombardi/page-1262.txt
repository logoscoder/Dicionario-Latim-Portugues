dicuntur. Unde dicit Philosophus 10 ethicor., quod opus speculativae virtutis est magis divinum quam humanum:
quia habet necessaria et aeterna pro materia, non autem humana. Tertio dicitur humana ex modo, quia scilicet in
operationibus humanis vel primo vel secundo modo, etiam modus humanus servatur. Si autem ea quae hominis
sunt, supra humanum modum quis exequatur, erit operatio non humana simpliciter, sed quodammodo divina.
Unde Philosophus, in 7 ethic., contra virtutem simpliciter dividit virtutem heroicam, quam divinam dicit, eo
quod per excellentiam virtutis homo fit quasi Deus. Et secundum hoc dico, quod dona a virtutibus distinguuntur
in hoc quod virtutes perficiunt ad actus modo humano, sed dona ultra humanum modum: quod patet in fide et
intellectu.
Connaturalis enim modus humanae naturae est ut divina non nisi per speculum creaturarum et aenigmata
similitudinum percipiat; et ad sic percipienda divina perficit fides, quae virtus dicitur.
Sed intellectus donum, ut Gregorius dicit, de auditis mentem illustrat, ut homo etiam in hac vita praelibationem
futurae manifestationis accipiat; et ad hoc etiam consonat nomen doni. Illud enim proprie donum dici debet quod
ex sola liberalitate donantis competit ei in quo est, et non ex debito suae conditionis.
RA1
Ad primum ergo dicendum, quod dona possunt dici virtutes, inquantum perficiunt ad bene operandum, et
humanae, secundum quod operationes quae ex donis eliciuntur, non sunt communes hominibus et brutis; sed
sunt supra virtutes, inquantum ultra humanum modum perficiunt.
RA2
Ad secundum dicendum, quod ratio doni non salvatur in virtutibus etiam infusis, quantum ad omnia, secundum
quod salvatur in donis praedictis: quia modus operandi qui est in virtutibus, est secundum conditionem
humanam, quamvis substantia habitus sit ex divino munere; et ita aliquo modo potest dici virtus donum.
RA3
Ad tertium dicendum, quod quia ea quae sunt supra nos, non possumus cognoscere nisi ex his quae secundum
nos sunt; ideo nomina donorum sumuntur ex his quae virtutibus conveniunt, quamvis in donis illa quae sunt
virtutum, sint modo eminentiori quam in virtutibus: unde aequivoce praedicta nomina de virtutibus et donis
dicuntur.
RA4
Ad quartum dicendum, quod in omnibus definitionibus datis de virtutibus humanis vel exprimitur aliquid quod
ad modum humanum pertinet, vel in ipso actu, ex quo sumitur definitio virtutis, intelligitur modus agendi homini
proportionatus: unde definitiones illae non conveniunt donis secundum quod de virtutibus dantur.
RA5
Ad quintum dicendum, quod voluntas non habet aliquam imperfectionem de ratione sua in nobis quantum ad
modum suae operationis, sicut intellectus, qui cognoscit accipiendo a phantasmatibus; unde in statu viae Deum
per essentiam amamus, non autem videmus. Et ideo non potest accipi supra illam virtutem quae est in voluntate,
aliquod donum perficiens ad agendum nobiliori modo quam sit modus virtutis; et ideo cum donum non sit supra
virtutem nisi ratione modi, non erit inconveniens quod virtus perficiens voluntatem quantum ad sui supremum,
dignior sit quolibet dono.
RA6
Ad sextum dicendum, quod dona de quibus nunc loquimur, sunt virtutes divinae; unde reducuntur ad virtutes
exemplares quas ponit in Deo, quae non sunt idem specie cum virtutibus politicis, sed sunt supra eas, ut dicit
Philosophus in 7 ethic..
|a2 Articulus 2: Utrum dona debeant esse plura quam septem.
AG1
Ad secundum sic proceditur. Videtur quod plura debeant esse dona quam septem assignata.
Dona enim perficiunt ad modum altiorem quam virtus. Ergo singulis virtutibus debent respondere singula dona.
Sed inter theologicas virtutes soli fidei videntur dona aliqua respondere, sicut intellectus, et sapientia. Ergo
videtur quod debeant esse alia dona quae respondeant spei et caritati.
AG2
Praeterea, circa ea quae sunt temperantiae magis homo infirmatur quam circa materiam alicujus alterius. Sed
dona dantur ad tollendam imperfectionem quae est in virtutum actibus ex conditione humanae naturae. Ergo
temperantiae debet respondere aliquod donum.
AG3
Praeterea, inter ista dona ponuntur tria quae pertinent ad executionem, ut pietas, fortitudo et timor. Sed
fortitudini adjungitur suum motivum, scilicet consilium; pietati vero scientia. Ergo timori debet aliquod
directivum alterum assignari.
AG4
Praeterea, ad justitiam reducuntur, sicut partes, pietas, latria, amicitia, et multa alia, ut supra dictum est. Ergo qua
ratione pietas ponitur donum, eadem ratione omnes aliae partes justitiae.
AG5
1262

