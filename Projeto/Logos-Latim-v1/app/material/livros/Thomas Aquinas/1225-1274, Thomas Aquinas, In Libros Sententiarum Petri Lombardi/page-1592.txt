Ulterius. Videtur quod non oporteat in loco sacro celebrari. Quia sicut hoc sacramentum non est necessitatis, ita
nec confirmatio. Sed confirmatio potest conferri in loco non sacro. Ergo et hoc sacramentum non oportet quod in
loco sacro conficiatur.
AG2
Item, videtur quod non oporteat esse altare de lapide. Quia sacrificia veteris legis fuerunt sacrificii hujus figura.
Sed ad veteris legis sacrificia altare fiebat de lignis sethim, ut patet Exod. 25, et iterum de auro, ut patet 3 Reg. 7,
et iterum de terra, ut patet Exod. 26. Ergo et in nova lege non solum de lapide oportet quod fiat.
AG3
Item, videtur quod in pannis sericis debeat consecrari. Quia panni illi sunt pretiosiores. Ergo ad reverentiam
sacramenti magis eis debemus uti.
AG4
Item, videtur quod in calice de petra possit celebrari. Quia calix significat sepulcrum Christi.
Sed illud sepulcrum fuit de petra. Ergo et calix de petra debet fieri.
De indumentis autem sacerdotalibus dicetur in tractatu de ordine, dist. 24, qu. 1, art. 3.
CO
Ad quintam quaestionem dicendum, quod in hoc sacramento continetur ille qui est totius sanctitatis causa; et
ideo omnia quae ad consecrationem hujus sacramenti pertinent, etiam consecrata sunt; sicut ipsi sacerdotes
consecrantes, et ministri, et vestes, et vasa, et omnia hujusmodi; et ideo etiam debet in altari et in domo
consecrata celebrari hoc sacramentum. Si autem necessitas adsit, vel propter destructionem ecclesiarum in aliqua
terra, vel in itinere constitutis, licet etiam in locis non consecratis celebrare; dummodo habeant altare portatile
consecratum, et alia hujusmodi, quae ad consecrationem hujus mysterii requiruntur; alias non licet, nisi episcopo
concedente.
RA1
Ad primum ergo dicendum, quod confirmationis sacramentum non continet ipsum Christum; et ideo non
requiritur loci sanctificatio, sicut in hoc sacramento.
RA2
Ad secundum dicendum, quod beatus silvester instituit quod altare de cetero non nisi lapideum esset. Quia enim
altare consecrari debet, oportet esse aliquam rem fortem et non fragilem, sicut est lignum vel terra, de qua fiat
altare. Item quia debet esse in ecclesia copia altarium, ut frequentetur hoc mysterium, ideo debet esse materia
communis, non autem aurum vel argentum, vel aliquid hujusmodi, quod non de facili possit haberi. In veteri
autem lege erat tantum unum altare ad unum tantum effectum deputatum; et ideo nihil oberat, si de auro fieret.
Competit etiam lapis ad significationem altaris, quod Christum significat, qui etiam per petram significatur; 1
corinth. 10, 4: petra autem erat Christus. Sed ante tempus silvestri, propter persecutionem non erat fidelibus
certus locus ad manendum; et ideo habebant altare ligneum, quod facile transferretur.
RA3
Ad tertium dicendum, quod panni in quibus corpus Christi consecratur, repraesentant sindonem mundam qua
corpus Christi involutum est; et ideo sicut illa linea fuit, ita non licet nisi in pannis lineis corpus Christi
consecrare. Linum etiam competit huic sacramento et propter puritatem, quia ex eo panni candidissimi et facile
mundabiles fiunt; et propter multiplicem tunsionem Lini qua paratur ad hoc ut ex eo fiat pannus candidus, quae
competit ad significandum passionem Christi; unde non deceret de pannis sericis corporale et pallas altaris esse,
quamvis sint pretiosiores: neque de panno lineo tincto, quamvis sit pulchrior.
RA4
Ad quartum dicendum, quod secundum statum ecclesiae calix debet esse tantum de auro vel argento vel stanno;
non autem de aere vel aurichalco, quia ex fortitudine vini rubiginem generaret, et nauseam provocaret; neque ex
vitro vel ex crystallo propter fragilitatem; neque ex ligno propter porositatem, quia imbibit liquorem immissum;
neque ex lapide, propter ineptitudinem; non enim oportet quod quantum ad omnia, signa signatis respondeant.
Articulus 2F
AG1
Ulterius. Videtur quod aliquo praedictorum omisso non sit consecratio. Quia, sicut dicit dionysius, operationes
hierarchicae ordinantur secundum divinas leges. Sed ille qui praetermittit ritum ab ecclesia institutum, non
sequitur divinas leges, quae per partes nobis positae sunt. Ergo talis non consecrat, cum consecrare sit actus
hierarchicus, quia est actus ordinis.
AG2
Praeterea, totus ritus sacramenti suam habet significationem. Sed significatio est de essentia sacramenti.
Ergo et ritus consecrandi; et ita, si praetermittatur, non erit vera consecratio.
AG3
Praeterea, actiones spirituales magis sunt ordinatae quam saeculares. Sed si aliqua actio in rebus saecularibus,
puta venditio vel emptio vel aliquid hujusmodi, contra statuta principum fiat, pro nulla haberetur. Ergo et si
aliquis consecraret contra statutum ecclesiae, consecratio nulla est.
1592

