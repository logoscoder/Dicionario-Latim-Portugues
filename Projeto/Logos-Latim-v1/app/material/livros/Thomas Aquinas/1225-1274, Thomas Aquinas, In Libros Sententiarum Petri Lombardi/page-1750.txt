ecclesiam; et propter hoc non oportet quod venialia aliquis sacerdoti confiteatur: quia ipsa confessio laico facta,
sacramentale quoddam est, quamvis non sit sacramentum perfectum, et ex caritate procedens; et talibus natum
est veniale remitti, sicut per tunsionem pectoris, et per aquam benedictam.
RA1
Et per hoc patet solutio ad primum; quia venialia non indigent sacramenti perceptione ad dimissionem sui, sed
sufficit ibi aliquod sacramentale, ut aqua benedicta, vel aliquid hujusmodi.
RA2
Ad secundum dicendum, quod extrema unctio non datur directe contra veniale, nec aliquod sacramentum, ut
supra, dist. 2, qu. 1, art. 1, quaestiunc. 4, dictum est.
Articulus 3D
AG1
Ulterius. Videtur quod non sit necessarium quod homo confiteatur proprio sacerdoti. Gregorius enim dicit:
apostolico moderamine et pietatis officio a nobis constitutum est quod sacerdotibus monachis apostolorum
figuram tenentibus, liceat praedicare, baptizare, communionem dare, pro peccatoribus orare, poenitentiam
imponere, atque peccata solvere. Sed monachi non sunt proprii sacerdotes aliquorum, cum non habeant curam
animarum.
Ergo cum confessio fiat propter absolutionem, sufficit quod fiat cuicumque sacerdoti.
AG2
Praeterea, sicut sacerdos est hujus sacramenti minister, ita et eucharistiae. Sed quilibet sacerdos potest conficere.
Ergo quilibet sacerdos potest sacramentum poenitentiae ministrare. Ergo non oportet quod fiat proprio sacerdoti.
AG3
Praeterea, illud ad quod determinate tenemur, non est in nostra electione constitutum. Sed sacerdos cui confiteri
debemus, est in nostra electione constitutus, ut patet per Augustinum in littera; dicit enim: qui vult confiteri
peccatum, ut inveniat gratiam, quaerat sacerdotem qui sciat ligare et solvere. Ergo videtur quod non sit
necessarium quod sacerdoti proprio aliquis confiteatur.
AG4
Praeterea, quidam sunt, sicut praelati, qui non videntur habere proprium sacerdotem, cum non habeant
superiorem. Sed isti tenentur ad confessionem.
Ergo non semper tenetur homo confiteri proprio sacerdoti.
AG5
Praeterea, illud quod est institutum pro caritate, contra caritatem non militat, ut bernardus dicit. Sed confessio,
quae pro caritate instituta est, contra caritatem militaret, si homo ad confitendum uni sacerdoti esset obligatus; ut
puta, si peccator sciat sacerdotem suum haereticum, vel solicitatorem ad malum, aut fragilem, qui ad peccatum
quod quis ei confitetur, sit pronus; vel si revelator esse confessionis probabiliter existimatur; vel si peccatum
contra ipsum commissum sit, de quo quis confiteri debet. Ergo videtur quod non semper oporteat confiteri
proprio sacerdoti.
AG6
Praeterea, in eo quod est necessarium ad salutem, non sunt homines arctandi, ne impediantur a via salutis. Sed
magna arctatio videtur, si oporteat uni homini confiteri de necessitate: et per hoc multi possunt a confessione
retrahi vel timore vel verecundia, vel aliquo hujusmodi. Ergo cum confessio sit de necessitate salutis, non debent
homines ad hoc arctari, ut videtur, quod proprio sacerdoti confiteantur.
SC1
Sed contra est decretalis innocentii qui instituit quod omnes utriusque sexus semel in anno proprio sacerdoti
confiteantur.
SC2
Praeterea, sicut se habet episcopus ad dioecesim suam, ita sacerdos ad suam parochiam. Sed non licet uni
episcopo in dioecesi alterius episcopale officium exercere, secundum statuta canonum.
Ergo nec licet uni sacerdoti parochianum alterius audire.
CO
Ad quartam quaestionem dicendum, quod alia sacramenta non consistunt in hoc quod ad sacramentum accedens
aliquid agat, sed solum ut recipiat, sicut patet in baptismo, et hujusmodi; sed actus recipientis requiritur ad
percipiendum utilitatem sacramenti in eo qui est suae voluntatis arbiter constitutus, quasi removens prohibens,
scilicet fictionem. Sed in poenitentia actus accedentis ad sacramentum est de substantia sacramenti, eo quod
contritio, confessio, satisfactio sunt poenitentiae partes, quae sunt actus poenitentis. Actus autem nostri, cum in
nobis principium habeant, non possunt nobis ab alio dispensari nisi per imperium; unde oportet quod ille qui
dispensator hujus sacramenti constituitur, sit talis qui possit imperare aliquid agendum. Imperium autem non
competit alicui in alium, nisi qui habet super eum jurisdictionem; et ideo de necessitate hujus sacramenti est non
solum ut minister habeat ordinem, sicut in aliis sacramentis, sed etiam quod habeat jurisdictionem; et ideo sicut
ille qui non est sacerdos, non potest hoc sacramentum conferre, ita nec ille qui non habet jurisdictionem; et
1750

