Articulus 6B
AG1
Ulterius. Videtur quod non meruit nobis januae apertionem. Quia enoch et elias ante Christi incarnationem in
Paradisum introierunt. Ergo ante Christum janua erat aperta.
AG2
Praeterea, quicumque meretur Paradisum, meretur etiam apertionem januae Paradisi. Sed antiqui patres
meruerunt Paradisum, cum haberent caritatem ita perfectam sicut et nos, et cum propter Paradisum omnia
operarentur. Ergo meruerunt apertionem januae Paradisi.
AG3
Praeterea, posita causa sufficienti non requiritur aliquid aliud ad effectum. Si ergo Christus sufficienter meruit
nobis apertionem januae Paradisi, videtur quod non oporteat nos aliquid propter Paradisum operari; quod est
falsum. Ergo et primum.
SC1
Sed contra, ante Christum nullus in Paradisum intravit, quia sancti patres ad Limbum descendebant.
Sed postea homines in Paradisum intraverunt, sicut dicitur Luc. 23: hodie mecum eris in Paradiso.
Ergo Paradisi apertionem Christus meruit.
SC2
Praeterea, per peccatum Adae clausa est janua Paradisi, ut patet Gen. 3. Sed Christus pro peccato Adae satisfecit.
Ergo ipse apertionem januae nobis meruit.
CO
Ad secundam quaestionem dicendum, quod sicut clausio januae est obstaculum prohibens ab ingressu domus; ita
per similitudinem dicitur janua Paradisi clausa, inquantum est aliquod obstaculum prohibens ab introitu Paradisi.
Obstaculum autem potest esse duplex: unum ex parte personae, quod est per peccatum actuale; aliud ex parte
naturae, quod est per peccatum originale.
Primum quidem obstaculum non est commune omnibus, sed tantum peccatoribus; sed secundum obstaculum est
omnibus commune; et hoc quidem obstaculum auferri non potuit nisi per eum cujus operatio in totam naturam
potuit, scilicet Christum: et ideo ipse nobis quantum ad hoc apertionem januae meruit, quae per peccatum primi
hominis toti vitiatae naturae clausa erat.
RA1
Ad primum ergo dicendum, quod est duplex Paradisus; scilicet caelestis, quae est ipsa visio Dei, et terrestris. Per
peccatum autem primi hominis clausa fuit janua Paradisi terrestris in signum quod humanae naturae claudebatur
Ostium Paradisi caelestis.
Enoch ergo et elias, quamvis Paradisum terrestrem ante passionem ingressi sint, non tamen Paradisum caelestem,
de cujus janua hic loquitur.
RA2
Ad secundum dicendum, quod antiqui patres meruerunt introitum Paradisi quantum ad id quod personae est,
sicut et nos; tamen quod removeretur impedimentum, quod erat ex parte naturae, mereri non potuerunt; et ideo
semper remanebat eis janua clausa.
RA3
Ad tertium dicendum, quod quamvis remotum sit impedimentum quod erat ex parte naturae, per Christum;
tamen oportet quod per actum meritorium efficiatur homini Paradisus debitus quantum ad id quod est personae:
et ideo oportet quod homo agat ad hoc ut Paradisum intrare mereatur.
Articulus 6C
AG1
Ulterius. Videtur quod non tantum per passionem apertionem januae nobis meruit. Caritas enim ejus in passione
non fuit major quam ante.
Si ergo per passionem meruit, etiam ante meruit.
AG2
Praeterea, in baptismo caeli aperti sunt super eum. Sed baptismus passionem praecessit. Ergo ante passionem
caeli apertionem nobis meruit.
AG3
Praeterea, videtur quod per ascensionem; per id quod dicitur Mich. 2, 13: ascendet pandens iter ante eos.
SC1
Sed contra, Christus satisfaciendo, nobis januam aperuit. Sed satisfecit per passionem. Ergo per passionem
januae apertionem meruit.
SC2
Praeterea, clausio januae fuit decretum quod erat contrarium nobis. Sed hoc tulit Christus de medio affigens illud
cruci; Coloss. 2. Ergo per passionem januae apertionem nobis meruit.
CO
1040

