Ergo praecipue oportebat hoc sacramentum figurari.
SC2
Praeterea, hoc sacramentum est dignissimum, et difficillimum ad credendum. Sed talia maxime consueverunt
praefigurari. Ergo etc..
CO
Respondeo dicendum ad primam quaestionem, quod sacramenta novae legis tripliciter se habent ad veterem
legem. Quaedam enim essentialiter fuerunt in veteri lege, quamvis non ut sunt sacramenta novae legis, sed magis
secundum quod sunt in officium vel actum virtutis; sicut poenitentia, ordo, et matrimonium. Quaedam fuerunt
secundum aliquid eis respondens non essentialiter, sicut baptismus et eucharistia. Quaedam autem nihil
respondens habuerunt in veteri lege, sicut confirmatio et extrema unctio. Cujus ratio est, quia prima tria
sacramenta non solum sunt sacramenta; sed poenitentia est actus virtutis; ordo autem pertinet ad officium
dispensationis sacramentorum; matrimonium autem ad officium naturae; et ideo in qualibet lege requiruntur.
Baptismus autem et eucharistia sunt sacramenta tantum gratiam continentia; et ideo ante tempus gratiae esse non
debuerunt. Sed quia sunt sacramenta necessitatis, baptismus quidem quantum ad effectum, eucharistia autem
quantum ad fidem ejus quod repraesentatur per ipsam; ideo oportuit quod in lege Moysi haberent aliquid
respondens: sed confirmatio et extrema unctio sunt sacramenta gratiam conferentia; et ideo in veteri lege esse
non debuerunt. Et quia non sunt sacramenta necessitatis, sed cujusdam superabundantis perfectionis; ideo non
oportebat quod haberent aliquid respondens, cum non esset tempus plenitudinis gratiae; et ideo haec duo non
fuerunt praefiguranda aliquibus expressis figuris, similiter neque prima tria, sed tantum duo media, scilicet
eucharistia et baptismus.
RA1
Ad primum ergo dicendum, quod oppositae relationes possunt inesse eisdem respectu diversorum, eo quod esse
relativi est ad aliquid se habere, non autem proprietates absolutae; et ideo in relativis contingit aliquid disponi
per aliquid sui generis per accidens, et non per se; sicut filii est filius, non inquantum filius, sed inquantum pater;
et similiter signi potest esse signatum. In absolutis autem non contingit hoc; unde qualitatis non est qualitas nec
per se nec per accidens.
RA2
Ad secundum dicendum, quod una perfectio dicitur alia minor dupliciter: aut simpliciter, aut secundum statum;
sicut praemium essentiale quod aurea dicitur, est simpliciter majus quam praemium accidentale, quod dicitur
aureola; sed aureola est major quantum ad statum habentis, quia non cuilibet datur, sed tantummodo illis qui sunt
in statu perfectionis. Et similiter dico, quod perfectio eucharistiae est simpliciter major quam perfectio
confirmationis et extremae unctionis, sed illae sunt majores secundum statum: quia perfectio eucharistiae, quae
est per conjunctionem ad principium sanctitatis est omnibus de necessitate salutis; sed perfectio spiritus sancti ad
robur quae est in confirmatione, vel perfectio purgationis a reliquiis peccati, quae est in extrema unctione, non
sunt omnibus necessaria; et ideo perfectioni eucharistiae debet aliquid respondere in qualibet lege, non autem
perfectioni confirmationis et extremae unctionis nisi in lege in qua est status perfectionis, quae est lex gratiae.
RA3
Ad tertium dicendum, quod praefiguratio eucharistiae erat magis necessaria quam baptismi, tum ratione
dignitatis, tum ratione difficultatis, tum propter necessitatem fidei ejus quod figuratur in eucharistia. Tamen
Magister supra aliquas figuras baptismi posuit, scilicet circumcisionem et baptismum joannis.
Articulus 2B
AG1
Ulterius. Videtur quod Magister inconvenienter assignet figuras hujus sacramenti. Hoc enim sacramentum post
baptismum datur. Sed agnus paschalis praecessit transitum maris rubri, in quo baptismus est praefiguratus. Ergo
non est congrua figura hujus sacramenti.
AG2
Praeterea, in hoc sacramento aliquid offertur Deo. Sed melchisedech non legitur Deo obtulisse, sed homini,
scilicet Abrahae, cui obtulit panem et vinum, ut dicitur Gen. 14. Ergo illa oblatio non est conveniens figura hujus
sacramenti.
AG3
Praeterea, idem non est signum sui ipsius.
Sed sanguis qui consecratur in altari, est illemet quem Christus in cruce fudit pro nobis. Ergo ille non est signum
vel figura istius.
AG4
Praeterea, manna habebat in se omnem saporis suavitatem, ut dicitur Sap. 16. Sed hoc sacramentum non habet in
se omnem saporem spiritualem: quia sic haberet effectus omnium sacramentorum, et alia sacramenta
superfluerent. Ergo manna non est figura hujus sacramenti.
AG5

1483

