Ulterius. Videtur quod mali sacerdotes usum clavium non habeant. Joan. 20, ubi usus clavium apostolis traditur,
spiritus sancti donum praemittitur.
Sed mali non habent spiritum sanctum. Ergo non habent usum clavium.
AG2
Praeterea, nullus sapiens rex dispensationem sui thesauri suo inimico committit. Sed usus clavium in
dispensatione consistit thesauri caelestis regis, qui est ipsa sapientia. Ergo mali, qui per peccatum sunt ejus
hostes, non habent usum clavium.
AG3
Praeterea Augustinus dicit, quod sacramentum gratiae dat Deus etiam per malos; ipsam vero gratiam non nisi per
seipsum, vel per sanctos suos; et ideo remissionem peccatorum per seipsum facit, vel per ipsius columbae
membra.
Sed remissio peccatorum est usus clavium. Ergo peccatores, qui non sunt columbae membra, usum clavium non
habent.
AG4
Praeterea, intercessio mali sacerdotis non habet aliquam efficaciam ad reconciliandum; quia secundum
Gregorium, cum is qui displicet, ad intercedendum mittitur, irati animus ad deteriora provocatur. Sed usus
clavium fit per quamdam intercessionem, ut patet in forma absolutionis, sicut infra, dist. 22, quaest. 2, art. 2,
quaestiunc. 3, dicetur.
Ergo non habent efficacem usum clavium.
SC1
Sed contra, nullus potest scire de alio an sit in statu salutis. Si ergo nullus posset uti clavibus in absolvendo, nisi
existens in statu salutis; nullus sciret se esse absolutum; quod est valde inconveniens.
SC2
Praeterea, iniquitas ministri non potest auferre liberalitatem Domini. Sed sacerdos est solum minister.
Ergo non potest sua malitia donum a Deo transmissum per eum nobis auferre.
CO
Ad secundam quaestionem dicendum, quod sicut participatio formae quae est inducenda in effectu, non facit
instrumentum; ita nec subtractio talis formae tollit usum instrumenti; et ideo, cum homo sit tantum
instrumentaliter agens in usu clavium; quantumcumque per peccatum sit gratia privatus, per quam fit remissio
peccatorum, nullo tamen modo privatur usu clavium.
RA1
Ad primum ergo dicendum, quod donum spiritus sancti exigitur ad usum clavium, non ut sine quo fieri non
possit, sed quia sine eo incongrue fit ex parte utentis; quamvis subjiciens se clavibus effectum clavium
consequatur.
RA2
Ad secundum dicendum, quod rex terrenus in thesauro suo defraudari et decipi potest; et ideo hosti
dispensationem ejus non committit. Sed rex caelestis defraudari non potest, quia totum ad ipsius honorem cedit,
etiam quod aliqui clavibus male utantur: quia novit ex malis bona elicere, et per malos etiam multa bona facere;
et ideo non est simile.
RA3
Ad tertium dicendum, quod Augustinus loquitur de remissione peccatorum, secundum quod sancti homines
cooperantur ad ipsam non ex VI clavium, sed ex merito congrui; et ideo dicit, quod etiam per malos sacramenta
ministrat: et inter alia sacramenta etiam absolutio, quae est usus clavium, computari debet: sed per membra
columbae, idest per sanctos homines, facit remissionem peccatorum, inquantum eorum intercessionibus peccata
remittit.
Vel potest dici, quod membra columbae nominat omnes ab ecclesia non praecisos. Qui enim ab eis sacramenta
recipiunt, gratiam consequuntur; non autem qui recipiunt ab illis qui sunt ab ecclesia praecisi, quia hoc ipso
peccant, excepto baptismo, quem in casu necessitatis licet etiam ab excommunicato recipere.
RA4
Ad quartum dicendum, quod intercessio quam sacerdos malus ex propria persona facit, non habet efficaciam; sed
illa quam facit ut minister ecclesiae, habet efficaciam ex merito Christi. Utroque tamen modo debet intercessio
sacerdotis populo subjecto prodesse.
Articulus 2C
AG1
Ulterius. Videtur quod schismatici et haeretici, excommunicati et suspensi et degradati, usum clavium habeant.
Sicut enim potestas clavium dependet ab ordine, ita et potestas conficiendi. Sed non possunt amittere usum
potestatis conficiendi; quia si conficiunt, confectum est; quamvis peccent conficientes, ut supra, dist. 13, quaest.
1, art. 1, quaestiunc. 3, et 4, dictum est. Ergo etiam non possunt amittere usum clavium.
AG2
1782

