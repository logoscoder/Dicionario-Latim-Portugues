Ad primum ergo dicendum, quod proprietates creatae dicuntur de filio Dei, non quasi ipsa persona aeterna his
informetur, sed quia natura assumpta informatur eis; sicut proprietates quibus informantur partes, praedicantur de
toto.
RA2
Ad secundum dicendum, quod illa ratio concludit, quod proprietates humanae naturae non praedicantur in
abstracto de Christo; quod et verum est.
RA3
Ad tertium dicendum, quod assumi est de illis quae unionem important; et ideo non oportet quod dicatur de filio
Dei.
RA4
Ad quartum dicendum, quod praedestinatio Christi est respectu unionis; unde praedestinatus includit unionem
sicut terminum praedestinationis; et ideo sicut homo unitus dicitur, ita et praedestinatus uniri; non autem filius
Dei. Et praeterea praedestinatus includit factionem, ut patet ex praedictis; unde sicut esse factum non dicitur de
filio Dei absolute, ita nec esse praedestinatum.
RA5
Ad quintum dicendum, quod sicut humana natura est creatura, et tamen cum praedicetur de Christo in concreto,
non sequitur quod Christus sit creatura; ita etiam non sequitur propter hoc quod proprietates naturae humanae in
concreto de Christo praedicentur, quod Christus sit creatura.
RA6
Ad sextum dicendum, quod ad veritatem propositionis sufficit quod praedicatum conveniat subjectis quocumque
modo; sed ad hoc quod propositio sit per se, oportet quod conveniat sibi ratione formae importatae per
subjectum; unde haec est vera: Deus est passus; non tamen est per se: et quia reduplicatio exigit locutionem per
se veram; ideo non est similis ratio de reduplicationibus et propositionibus quae sunt sine reduplicatione.
RA7
Ad septimum dicendum, quod aliqua consequuntur humanam naturam, non secundum quod praedicatur de filio
Dei; et illa non oportet quod de Christo praedicentur.
RA8
Et ex dictis patet solutio ad consequentia.
EX
Omnia per ipsum facta sunt. Videtur hoc non esse ad propositum: quia Augustinus intendit de filio Dei,
inquantum est filius Dei. Et dicendum, quod quia non est in Christo aliud suppositum nisi persona filii Dei; ideo
sicut de filio Dei dici non potest quod sit creatura; ita nec de Christo.
Nam si creatura esset, sibi mandaret praedicari evangelium. Videtur quod hoc non sequatur: quia Angeli, et
lapides sunt creaturae, quibus non est evangelium praedicandum. Dicendum, quod intelligitur de creaturis quae
sunt homines, quibus est praedicandum evangelium, vel ut emundentur, vel ut perficiantur, vel ut conserventur.
Christus autem homo est.
Vanitati subjecta. Intelligitur de illa vanitate secundum quam omnia in nihil tenderent, nisi manu omnipotenti
continerentur.
Non unum de multis. Contra: Rom. 8, 20: ut sit ipse primogenitus in multis fratribus. Et dicendum, quod unus est
de multis quantum ad similitudinem filiationis, secundum quod etiam dicitur primogenitus, sed non unum de
multis, proprietate nativitatis, secundum quod dicitur unigenitus.
In Deo creatura esse non potest. Contra, Rom. 11, 36: in ipso sunt omnia. Dicendum, quod sunt in ipso creaturae,
non per essentiam, sed sicut in causa, per similitudines ideales, quae secundum quod in Deo sunt, creaturae non
sunt.
Sed ex tropicis locutionibus non est recta argumentationis processio. Cujus ratio est, quia non sunt simpliciter
verae, sed secundum quid; unde etiam dionysius dicit in epistola ad titum, quod symbolica theologia non est
argumentativa.

|+d12.q1 Distinctio 12, Quaestio 1
|a0 Prologus
Postquam ostendit Magister quod nomen creaturae non praedicatur de Christo simpliciter, sed cum
determinatione, hic inquirit de defectibus qui consequuntur naturam humanam, secundum quod creatura est; et
dividitur in duas partes: primo inquirit de defectu qui communiter consequitur omnem creaturam, scilicet
incipere esse; secundo de defectibus qui consequuntur specialiter humanam naturam, ibi: solet etiam quaeri,
utrum alium hominem, vel aliunde hominem quam de genere illius Adae, Deus assumere potuerit. Circa primum
tria facit: primo movet quaestionem; secundo objicit ad utramque partem, ibi: de hoc Augustinus inquit ita; tertio

960

