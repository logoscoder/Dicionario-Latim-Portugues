dispositionem in substantia impassibili, sed solum prohibitionem passionis ab exteriori, scilicet divina virtute;
quae etiam posset idem facere de corpore hominis in statu hujus vitae.
Et ideo alii dicunt, quod in ipso corpore erit aliquod prohibens passionem corporum gloriosorum, scilicet natura
quinti corporis, quam ponunt venire in compositionem humani corporis ad conciliandum elementa in harmoniam
quamdam, per quam possint esse debita materia animae rationalis; sed tamen in statu hujus viae, propter
dominium naturae elementaris, corpus humanum patitur ad similitudinem aliorum elementorum; sed in
resurrectione dominabitur natura quinti corporis; et ideo corpus humanum reddetur impassibile ad similitudinem
corporis caelestis. Sed hoc non potest stare: quia corpus quintum non venit materialiter ad compositionem
humani, ut in 2 Lib., dist. 17, quaest. 3, art. 1, ostensum est. Et praeterea impossibile est dicere, quod aliqua
virtus naturalis, qualis est virtus corporis caelestis, transferat corpus humanum ad proprietatem gloriae, qualis est
impassibilitas corporis gloriosi; cum immutationem corporis humani apostolus attribuat virtuti Christi: quia
qualis caelestis, tales et caelestes: 1 corinth. 15; et Philip. 3, 21: reformabit corpus humilitatis nostrae,
configuratum corpori claritatis suae, secundum operationem qua etiam possit subjicere sibi omnia.
Et praeterea non potest natura caelestis ita dominari in corpore humano, quin natura elementaris remaneat, cui ex
essentialibus suis principiis passibilitas inest.
Et ideo aliter dicendum, quod omnis passio fit per victoriam agentis super patiens; alias non traheret ipsum ad
suos terminos. Impossibile est autem quod aliquid dominetur supra patiens nisi inquantum debilitatur dominium
formae propriae supra materiam patientis, loquendo de passione quae est circa materiam, de qua nunc loquimur.
Non enim potest materia subjici uni contrariorum sine hoc quod tollatur dominium alterius super ipsam, vel
saltem diminuatur. Corpus autem humanum, et quidquid in eo est, perfecte erit subjectum animae rationali, sicut
etiam ipsa perfecte subjecta erit Deo; et ideo in corpore glorioso non poterit esse aliqua mutatio contra
dispositionem illam qua perficitur ab anima; et ideo corpora illa erunt impassibilia.
RA1
Ad primum ergo dicendum, quod secundum Anselmum, mortale ponitur in definitione hominis a philosophis,
qui non crediderunt hominem totum aliquando posse esse immortalem, quia non viderunt homines nisi
secundum hujusmodi mortalitatis statum. Vel potest dici, quod, secundum Philosophum in 8 metaph., quia
differentiae essentiales sunt nobis incognitae, utimur quandoque differentiis accidentalibus ad significandum
essentiales differentias, quae sunt accidentalium causae; unde mortale non ponitur in definitione hominis quasi
ipsa mortalitas ad essentiam hominis pertineat; sed quia illud quod est causa passibilitatis et mortalitatis
secundum praesentem statum, scilicet compositio ex contrariis, est de essentia hominis; sed tunc non erit causa
ejus propter victoriam animae super corpus.
RA2
Ad secundum dicendum, quod duplex est potentia: ligata, et libera; et hoc non solum est verum de potentia
activa, sed etiam passiva. Forma enim ligat potentiam materiae, determinando ipsam ad unum, secundum quod
dominatur super eam.
Et quia in rebus corruptibilibus non perfecte dominatur forma super materiam, non perfecte potest ligare ipsam,
quin recipiat interdum per aliquam passionem dispositionem contrariam formae.
Sed in sanctis post resurrectionem omnino anima dominabitur supra corpus; nec illud dominium aliquo modo
poterit auferri, quia ipsa erit immutabiliter Deo subjecta, quod non fuit in statu innocentiae; et ideo in corporibus
illis manet eadem potentia ad formam aliam quae nunc inest, quantum ad substantiam potentiae; sed erit ligata
per victoriam animae supra corpus, ut nunquam in actum passionis exire possit.
RA3
Ad tertium dicendum, quod qualitates elementares sunt instrumenta animae, ut patet in 2 de anima; quia calor
ignis in corpore animalis regulatur in actu nutriendi per virtutem animae. Quando autem agens principale est
perfectum, et non est aliquis defectus in instrumento, nulla actio procedit ab instrumento nisi secundum
dispositionem principalis agentis; et ideo in corporibus sanctorum post resurrectionem nulla actio vel passio
poterit provenire a qualitatibus elementaribus quae sit contra dispositionem animae, quae intendit conservare
corpus.
RA4
Ad quartum dicendum, secundum Augustinum in epistola ad consentium, quod valet divina potentia de ista
visibili atque tractabili natura corporum, quibusdam manentibus, auferre quas voluerit qualitates; unde sicut ab
igne fornacis chaldaeorum abstulit virtutem comburendi quantum ad aliquid, quia corpora puerorum illaesa
servata sunt; sed mansit quantum ad aliquid, quia ille ignis ligna comburebat: ita auferet ab humoribus
passibilitatem, et dimittet naturam. Modus autem quo hoc fiet, dictus est.
RA5
Ad quintum dicendum, quod cicatrices vulnerum non erunt in sanctis, nec in Christo fuerunt, inquantum
importent aliquem defectum, sed inquantum sunt signa constantissimae virtutis qua passi sunt pro justitia et fide;
ut ex hoc et ipsis et aliis gaudium crescat; unde dicit Augustinus, 22 de civitate Dei: nescio quomodo sic
afficimur amore martyrum beatorum, ut velimus in illo regno in eorum corporibus videre vulnerum cicatrices,
quae pro Christi nomine pertulerunt: et fortasse videbimus.
2085

