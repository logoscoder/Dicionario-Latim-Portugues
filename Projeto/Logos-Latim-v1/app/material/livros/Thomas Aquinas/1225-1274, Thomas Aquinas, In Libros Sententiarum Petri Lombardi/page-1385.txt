Praeterea, sacramenta novae legis totam efficaciam habent ex passione Christi. Sed passio Christi operabatur
etiam a principio mundi post peccatum ad reparationem, secundum quod erat credita, ut in 3 Lib., dist. 19,
quaest. 1, art. 1, quaestiunc. 2 ad 2, dictum est. Ergo et tunc sacramenta institui debuerunt.
SC1
Sed contra, gratia perficit naturam. Sed natura procedit ex imperfectioribus ad perfectiora, sicut patet in omni
motu et generatione; et similiter etiam ars. Ergo et similiter gratia debuit prius imperfecte et postea copiose per
efficaciam sacramenti dari.
CO
Ad secundam quaestionem dicendum, quod sacramenta novae legis, quia gratiam continent, non sunt vacua, sed
plena; et ideo non competebat ea institui nisi tempore plenitudinis, quod est tempus incarnationis. Quare autem
Christus suum adventum distulerit, et non statim post peccatum carnem assumpserit, in 3 Lib., dist. 1, quaest. 1,
art. 4, dictum est.
RA1
Ad primum ergo dicendum, quod aliter est in morbo spirituali et corporali. Non enim potest aliquis a morbo
spirituali congrue curari, nisi prius morbum cognoscat, et medicinam desideret, si sit cognitionis capax; et ideo
oportuit ut homo sibi relinqueretur, et sic primo tempore legis naturae infirmum se cognosceret per ignorantiam,
ad idolatriam declinando; et deinde tempore legis scriptae quae auxilium contra ignorantiam praebebat,
recognosceret se infirmum per concupiscentiam, ad peccata declinando, et sic salutem ab alio expectaret; qui et
viam salutis docuit contra ignorantiam et sacramenta gratiae dedit contra infirmitatem concupiscentiae, ut dicitur
joan. 1, 17: gratia et veritas per Jesum Christum facta est. In morbo autem corporali hoc non requiritur, quia
corpus non est cognitionis capax.
RA2
Ad secundum dicendum, quod quamvis etiam ex tunc passio Christi efficaciam haberet, non tamen tantam
efficaciam in humana natura, pro qua nondum satisfactum erat, habebat, sicut post satisfactionem habuit, et post
Christi incarnationem, quae totam naturam humanam dignificavit, ut fieret magis ad gratiam recipiendam idonea.
Articulus 4C
AG1
Ulterius. Videtur quod statim Christo nato sacramenta institui debuerunt. Sunt enim sacramenta novae legis
gratiam continentia. Sed tempus gratiae ex tunc incepit. Ergo tunc institui debuerunt.
AG2
Praeterea, sacramenta adjuvant ad implendum praecepta. Sed praecepta moralia omnia simul data fuerunt in ipso
initio legis. Ergo et sacramenta gratiae in ipso initio gratiae omnia simul dari debuerunt.
SC1
Sed contra est, quia quae a Deo sunt, ordinata sunt, Rom. 13, 1. Sed iste est debitus ordo, ut causa effectum
praecedat, et ut illud quod prius est, primo tradatur. Ergo cum passio Christi sit causa efficaciam sacramentis
praebens, et unum sacramentum sit alio prius, ut dictum est, videtur quod non debuerunt institui statim Christo
nato.
CO
Ad tertiam quaestionem dicendum, quod sacramenta novae legis dupliciter instituta sunt. Primo ad documentum
et exercitium quoddam; et sic potuerant ante passionem Christi institui.
Secundo quantum ad necessitatem et obligationem, et sic eorum institutio non fuit ante passionem, quia adhuc
legalia non fuerant mortua; unde a tempore praedicationis Christi usque ad passionem, sacramenta novae legis
simul currebant cum legalibus, et utraque ad salutem operabantur.
Sic ergo quantum ad secundum modum institutionis omnia simul in passione Christi instituta sunt; sed quantum
ad primum, oportuit ut primo instituerentur illa quae sunt majoris necessitatis; unde statim in principio
praedicationis suae poenitentiam praedicavit, ut legitur Matth. 4, et baptismum docuit ut legitur joan. 3. Alia
autem sacramenta processu temporis instituit et docuit.
RA1
Ad primum ergo dicendum, quod tempus gratiae dicitur quantum ad initium, et quantum ad complementum.
Complementum autem ejus non fuit ante passionem, et resurrectionem Christi; unde joan. 7, 39, dicitur: nondum
erat spiritus datus, quia nondum erat Jesus glorificatus. Principium autem potest attendi dupliciter. Primo
quantum ad praesentiam gratiae in mundo; et sic fuit in ipsa incarnatione. Secundo quantum ad ejus diffusionem
in mundo, et sic fuit in praedicatione sive baptismo Christi; et ante non oportebat institui sacramenta.
RA2
Ad secundum dicendum, quod praecepta moralia homini natura dictat; et ideo statim potuerunt homini simul
proponi: non autem est ita de sacramentis.
Articulus 4D
AG1
1385

