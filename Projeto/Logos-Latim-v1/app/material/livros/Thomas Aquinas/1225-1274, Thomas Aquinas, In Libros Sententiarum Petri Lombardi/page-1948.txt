matrimonium fuit determinatum et quantum ad legitimarum personarum determinationem, et quantum ad
separationem; secundo inquirit, utrum tempore legis liceret plures habere uxores, ibi: sed numquid sub lege
licebat habere plures uxores? tertio ex consequenti de virginitate determinat, ibi: melior est autem virginitas
mentis quam carnis.
Hic est triplex quaestio. Prima de pluralitate uxorum. Secunda de libello repudii. Tertia de virginitate.
Circa primum quaeruntur tria: 1 an habere plures uxores sit contra legem naturae; 2 utrum fuerit licitum; 3 utrum
habere concubinam sit contra legem naturae.
|a1 Articulus 1: Utrum habere plures uxores sit contra legem naturae.
AG1
Ad primum sic proceditur. Videtur quod habere plures uxores non sit contra legem naturae.
Consuetudo enim juri naturali non praejudicat.
Sed habere plures uxores peccatum non erat quando mos erat, ut ab Augustino in littera habetur.
Ergo habere plures uxores non est contra legem naturae.
AG2
Praeterea, quicumque facit contra legem naturae, facit contra praeceptum; quia sicut lex scripta habet sua
praecepta, ita et lex naturae.
Sed Augustinus dicit, quod habere plures uxores non erat contra praeceptum, quia nulla lege erat prohibitum.
Ergo habere plures uxores non est contra legem naturae.
AG3
Praeterea, matrimonium principaliter ordinatur ad prolis procreationem. Sed unus potest ex pluribus prolem
accipere, plures fecundando. Ergo non est contra legem naturae habere plures uxores.
AG4
Praeterea, jus naturale est quod natura omnia animalia docuit, ut in principio digestorum dicitur. Sed natura non
docuit hoc omnia animalia, quod sit una unius; cum unum mas in multis animalibus, pluribus feminis
conjungatur. Ergo non est contra legem naturae habere plures uxores.
AG5
Praeterea, secundum Philosophum in 15 de animalibus, in generatione prolis mas se habet ad feminam sicut
agens ad patiens, et artifex ad materiam.
Sed non est contra ordinem naturae quod unum agens in plura patientia agat, aut unus artifex ex diversis materiis
operetur. Ergo nec est contra legem naturae quod unus mas plures uxores habeat.
AG6
Sed contra, illud praecipue videtur esse de jure naturali quod homini in ipsa institutione humanae naturae est
inditum. Sed quod sit una unius, in ipsa institutione humanae naturae est ei inditum, ut patet genes. 2, 24: erunt
duo in carne una. Ergo est de lege naturae.
AG7
Praeterea, contra legem naturae est quod homo se ad impossibile obliget; et ut quod uni datum est, alteri detur.
Sed homo contrahens cum una uxore, sui corporis potestatem ei tradit, ut necesse sit reddere debitum cum
petierit. Ergo contra legem naturae est, si postea alteri potestatem sui corporis tradat; quia non posset simul
utrique reddere debitum, si simul peterent.
AG8
Praeterea, de lege naturae est quod tibi non vis fieri, ne alteri feceris. Sed vir nullo modo vellet quod uxor alium
virum haberet. Ergo contra legem naturae faceret, si uxorem aliam superinduceret.
AG9
Praeterea, quidquid est contra naturale desiderium, est contra legem naturae. Sed zelus viri ad uxorem et uxoris
ad virum naturalis est; quia in omnibus invenitur. Cum ergo zelus sit amor non patiens consortium in amato,
videtur quod contra legem naturae sit quod plures uxores habeant unum virum.
CO
Respondeo dicendum, quod omnibus rebus naturaliter insunt quaedam principia quibus non solum operationes
proprias efficere possunt, sed quibus etiam eas convenientes fini suo reddant; sive sint actiones quae
consequantur rem aliqua ex natura sui generis, sive consequantur ex natura speciei: ut magneti competit ferri
deorsum ex natura sui generis, et attrahere ferrum ex natura speciei. Sicut autem in rebus agentibus ex
necessitate naturae sunt principia actionum ipsae formae, a quibus operationes propriae prodeunt convenientes
fini; ita in his quae cognitionem participant, principia agendi sunt cognitio et appetitus; unde oportet quod in VI
cognoscitiva sit naturalis conceptio, et in VI appetitiva naturalis inclinatio, quibus operatio conveniens generi
sive speciei reddatur competens fini. Sed quia homo inter cetera animalia rationem finis cognoscit, et
proportionem operis ad finem; ideo naturalis conceptio ei indita, qua dirigatur ad operandum convenienter, lex
naturalis vel jus naturale dicitur; in ceteris autem aestimatio naturalis vocatur. Bruta enim ex VI naturae
impelluntur ad operandum convenientes actiones magis quam regulentur quasi proprio arbitrio agentia. Lex ergo
naturalis nihil est aliud quam conceptio homini naturaliter indita, qua dirigitur ad convenienter agendum in
1948

