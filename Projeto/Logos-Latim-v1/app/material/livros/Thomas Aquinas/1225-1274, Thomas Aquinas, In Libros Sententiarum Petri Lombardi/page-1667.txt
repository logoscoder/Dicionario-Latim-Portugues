Praeterea, aqua potata impedit sumptionem eucharistiae, sicut et sumptio alterius cibi: quia solvit jejunium
naturae, quod requiritur in eucharistiam sumentibus, sicut et alii cibi. Si ergo aqua potata non solvit jejunium
ecclesiae, videtur quod nec alius cibus assumptus.
AG3
Praeterea, electuaria etiam cibi quidam sunt.
Sed eorum assumptio jejunium non solvit; quod patet ex communi consuetudine multorum, qui etiam diebus
jejunii absque conscientia fractionis jejunii electuaria in magna quantitate manducant.
Ergo nec ciborum aliorum iterata assumptio jejunium solvit.
AG4
Praeterea, odor jejunium non solvit. Sed odore aliqui reficiuntur, sicut et cibo. Ergo nec cibus.
SC1
Sed contra est, quia in hoc distinguuntur jejunantes a non jejunantibus, quia semel manducant.
Si ergo bina comestio jejunium non solveret, non esset differentia inter jejunantes et non jejunantes.
CO
Respondeo dicendum ad primam quaestionem, quod jejunium dupliciter solvitur. Uno modo quantum ad
meritum, ita quod homo vel non meretur, vel minus meretur; et de hac solutione jejunii non intendimus ad
praesens: quia conditiones quae meritum alicujus actus augent vel minuunt, indeterminatae sunt, eo quod
quandoque accidentaliter se habent ad actum meritorium. Alio modo solvitur jejunium, secundum quod est ab
ecclesia institutum; ex qua solutione homo efficitur transgressor statuti ecclesiae de jejunio servando, vel saltem
non observator, nisi ex dispensatione vel causa legitima dimittat; et de hac solutione jejunii nunc quaerimus. Ad
hoc autem praecipue valet considerare intentiones statuentis. Intendit autem ecclesia certum modum statuere
manducandi, ut scilicet semel in die jejunans manducet; et ideo si aliquorum sumptio, secundum quae
manducatio solet compleri, iteretur, jejunium praedicto modo acceptum solvitur. Si autem aliqua sumantur quae
ad manducandum de se ordinata non sunt, sed ad alium usum, qui usus communiter manducatio non vocatur;
talis cibi vel potus sumptio praeter manducationem unam ante vel post, non facit esse binam manducationem; et
ideo talis sumptio jejunium non solvit.
RA1
Ad primum ergo dicendum, quod quamvis aliquis potus aliquo modo nutriat, tamen de se non ordinatur ad
nutriendum, sed magis ad dispositionem bonam eorum quae nutriunt, ut scilicet per membra deducantur, et in
stomacho non comburantur; unde sumptio potus manducatio non dicitur: et ideo ille qui potat extra horam unicae
comestionis, non dicitur bis manducare; et propter hoc nec statutum ecclesiae frangit, nisi fraudem faciat: quia
legem violat qui in fraudem legis aliquid facit.
RA2
Ad secundum dicendum, quod aqua etsi solvat jejunium naturae, quia aliquo modo nutrit; non tamen solvit
jejunium ecclesiae; quia ecclesia non attendit in statuendo id quod quocumque modo nutrire potest, sed id quod
principaliter ad nutriendum ordinatum est.
RA3
Ad tertium dicendum, quod quidam dicunt, quod si electuaria comedantur ad delectationem, solvunt jejunium; si
autem causa medicinae sumantur, non solvitur jejunium. Sed statutum positivae legis non attendit intentionem
observantis, sed ipsum actum; eo quod modus virtutis non cadit in praecepto, sed est finis praecepti; sed ex
intentione potest aliquis mereri vel demereri. Et ideo dicendum, quod electuaria etsi aliquo modo nutriant, non
tamen hic est principalis usus eorum; unde nec loco manducationis sumi consueverunt; et ideo talis sumptio
jejunium ecclesiae non solvit, quamvis homo possit totaliter vel in parte ex hoc meritum jejunii perdere; vel
etiam mortaliter peccare, si sit immoderata libido. Non tamen est transgressor praecepti ecclesiae nisi in fraudem
sumeret, aut si eis quasi aliis cibis uteretur ad famem extinguendam.
RA4
Ad quartum dicendum, quod odor non nutrit, ut patet per Philosophum in libro de sensu et sensato, sed aliquo
modo confortat; unde non solvit neque jejunium naturae neque jejunium ecclesiae.
Articulus 4B
AG1
Ulterius. Videtur quod esus carnium jejunium non solvat. Quia jejunium est institutum ad comprimendum
concupiscentiam. Sed vinum magis inflammat concupiscentiam quam carnes. Cum ergo potus vini non solvat
jejunium, nec esus carnium solvet.
AG2
Praeterea, legumina inflativa sunt, et sic ad luxuriam provocant. Sed esus eorum non solvit jejunium.
Ergo nec esus carnium.
AG3
Praeterea, pisces aliqui ita delectabiliter comeduntur sicut carnes aliorum animalium. Sed nulla caro piscium
comesta jejunium solvit. Ergo nec carnes avium aut quadrupedum.
1667

