Ulterius. Videtur quod non debuit seipsis palpabilem exhibere. Palpabile enim incorruptibili contrarium est, ut
dicit Gregorius.
Sed contraria non possunt esse in eodem. Cum ergo corpus Christi esset incorruptibile, videtur quod non debuerit
ipsum palpabile exhibere.
AG2
Praeterea, differentiae tangibiles sunt calidum et frigidum, et hujusmodi contraria. Sed in glorificatis corporibus
non erunt hujusmodi contrarietates, ut dicitur, nec etiam in elementis post mundi innovationem. Ergo corpus
Christi palpari non potuit.
AG3
Praeterea, hoc solum palpabile est quod est resistens tactui, et cui tactus resistit; unde aer quamvis sit tangibilis,
non tamen est palpabilis.
Sed corpori Christi non resistebat aliud corpus, quia januis clausis intravit. Ergo palpari non potuit.
AG4
Praeterea, spiritus Angeli vel Daemonis posset assumere corpus solidum quod palpari posset.
Ergo per palpationem non sufficienter probatur veritas corporis.
AG5
Praeterea, alii sensus sunt magis spirituales quam tactus. Ergo magis per eos debuit veritatem resurrectionis
probare quam per tactum.
SC1
Sed contra, Luc. Ult., 39: palpate et videte; quia spiritus carnem et ossa non habet, sicut me videtis habere.
SC2
Praeterea, inter alios sensus homo certissimum habet tactum, ut dicitur in 2 de anima.
Cum igitur cognitio resurrectionis debuerit esse certissima in apostolis, per tactum debuit eis ostendi.
CO
Ad secundam quaestionem dicendum, quod propter vehementiam imaginationis contingit aliquando quod illud
quod imaginatio apprehendit, videtur esse praesens in visu, non solum in dormiendo, sed etiam in vigilando.
Similiter etiam contingit quod ex oppositione aliquorum corporum videtur aliqua effigies, ac si esset hominum,
vel aliorum animalium. Iterum etiam apparitiones visibiles Daemonum et etiam Angelorum consueverunt fieri
per corpora aerea inspissata; unde statim cum volunt, dissolvuntur. Et ideo Dominus ad ostendendum veritatem
resurrectionis, palpationem visui adjunxit, ut excluderetur visio per immutationem visus ab imaginatione, et visio
umbrarum, et visio spirituum apparentium.
RA1
Ad primum dicendum, quod omne corpus tangibile est per naturam corruptibile; unde secundum Philosophos
caelum est visibile, sed non tangibile.
Sed quod est per naturam corruptibile, potest esse per gloriam incorruptibile. Unde quamvis corruptibile et
incorruptibile sint contraria simpliciter propter quod dicit Gregorius, quod ostendit in se duo contraria; tamen
corruptibile per naturam et incorruptibile per gratiam non sunt contraria. Unde sicut corpus gloriosum habet in
potestate sua quod possit videri et non videri; ita habet in potestate quod possit palpari et non palpari, et
utrumque sine miraculo: sed palpatur per naturam corporis; non palpabile autem est, inquantum corpus est
instrumentum animae gloriosae.
RA2
Ad secundum dicendum, quod palpatio non pertinet ad sensum tactus inquantum est discretivus calidi et frigidi,
et hujusmodi contrariorum; sed inquantum est discretivus corporum solidorum quae habent potentiam naturalem
resistendi dividenti; et haec quidem soliditas est in corporibus gloriosis, etsi non sint qualitates illae contrariae.
Vel dicendum, quod qualitates illae sunt in corpore glorioso, et erunt in elementis quantum ad substantiam, sed
non quantum ad actionem, qua unum agat in alterum: continebuntur enim per formam gloriae ne agant, sicut
continentur per formam naturalem ne dissolvant conjunctum.
RA3
Ad tertium dicendum, quod quamvis glorioso corpori nullum corpus non gloriosum possit resistere; tamen
corpus gloriosum potest resistere cuilibet alteri corpori; et secundum hoc potest palpari quando vult.
RA4
Ad quartum dicendum, quod quamvis spiritus possit corpus solidum accipere; non tamen potest assumere corpus
solidum, in quo appareant omnes operationes vitae, sicut perfecte in Christi corpore apparebant: quia opus artis
non potest esse simile operationi naturae. Unde quamvis statim non perciperetur deceptio, si Christus corpus
solidum assumpsisset, tamen ex longa mora, qualem contraxit Christus cum discipulis, non potuisset latere: quia
illa quae fiunt per artem Daemonis praeter viam naturae, non sunt diuturna.
RA5
Ad quintum dicendum, quod per tactum cognoscimus calidum et frigidum, durum et molle, et hujusmodi
qualitates, ex quibus naturaliter constituitur corpus; et ideo quamvis tactus sit minus spiritualis inter alios sensus,
tamen per eum veritas naturae resurgentis certius probari potuit.
1070

