Sed quidquid est aliud a Deo est vilius et imperfectius eo. Si igitur intelligeret aliud a se, hoc vergeret in
imperfectionem et vilitatem operationis ipsius.
AG3
Praeterea, intellecta se habent ad intellectum sicut picturae ad tabulam; unde Philosophus, comparat intellectum
possibilem, antequam intelligat, tabulae in qua nihil scriptum est. Sed impossibile est idem corpus figurari
diversis figuris simul, et secundum eamdem partem. Ergo impossibile est eumdem intellectum simul plura
intelligere. Si igitur intellectus divinus intelligit se et multa alia, oportet quod sit successio in intellectu ipsius,
quae lassitudinem sibi inducat ex hoc quod non habet in actu illud quod quaerit: et hoc est inconveniens.
AG4
Praeterea, sicut dicit Philosophus, scientiae dividuntur quemadmodum et res. Si ergo Deus intelligat plura,
oportet quod in eo sint scientiae plures: et hoc vergit in pluralitatem divinae essentiae, si sua scientia est ejus
essentia, ut dictum est.
SC1
Contrarium est quod habetur ad Heb. 4, 13: omnia nuda et aperta sunt oculis ejus.
SC2
Praeterea, sicut dictum est, Deus cognoscit essentiam suam. Sed per essentiam suam est principium rerum. Ergo
ipse cognoscit se esse principium rerum. Sed impossibile est quod cognoscatur aliquid esse principium, nisi
cognoscatur aliqualiter id cujus est principium; quia qui novit unum relativorum, cognoscit et reliquum, ut in
praedicamentis dicitur. Ergo cognoscit alia a se.
CO
Respondeo dicendum, quod ex secunda via quae supra, art. Praeced., facta est, potest ostendi quod Deus non
solum se, sed etiam alia cognoscit. Cum enim ea quae agunt ex necessitate naturae, naturaliter tendant in finem
aliquem, oportet quod ab aliquo cognoscente ordinentur in finem illum. Hoc autem est impossibile, nisi ille
cognoscens cognoscat rem illam et operationem ejus, et ad quod ordinatur; sicut faber non posset facere securim
nisi cognosceret actum incisionis et ea quae incidenda sunt, ut materiam convenientem inveniat, et formam
imprimat; et ita oportet quod Deus cognoscat ea quae ad ipsum ordinantur: quia sicut esse ab ipso habent, ita et
ordinem naturalem in finem. Unde Rabbi Moyses hanc rationem dicit intendisse David cum dixit Psal. 93, 9: qui
finxit oculum non considerat? quasi diceret: cum Deus oculum faceret, numquid ipse non consideravit actum
oculi, qui est videre, et objectum ejus, quod est visibile particulare? sciendum tamen est, quod intellectum
dupliciter dicitur, sicut visum etiam. Est enim primum visum quod est ipsa species rei visibilis in potentia
existens, quae est etiam perfectio videntis, et principium visionis, et medium lumen respectu visibilis: et est
visum secundum, quod est ipsa res extra oculum. Similiter intellectum primum est ipsa rei similitudo, quae est in
intellectu; et est intellectum secundum quod est ipsa res, quae per similitudinem illam intelligitur. Si ergo
consideretur intellectum primum, nihil aliud intelligit Deus nisi se; quia non recipit species rerum, per quas
cognoscat; sed per essentiam suam cognoscit, quae est similitudo omnium rerum.
Sed si accipiatur intellectum secundum, sic non tantum se intelligit, sed etiam alia. Et secundum primum modum
dicit Philosophus, quod Deus intelligit tantum se. Et per hoc patet de facili responsio ad objecta.
RA1
Quod enim objicitur primo, quod intellectum est perfectio intelligentis, verum est de intellecto primo, et non de
intellecto secundo. Non enim lapis, qui est extra animam, est perfectio intellectus; sed similitudo lapidis, quae est
in anima.
RA2
Ad secundum dicendum, quod tripliciter intellectus divinus posset vilificari, si intelligeret vilia: uno modo si
informaretur similitudine illius vilis; secundo si simul cum illo vili non posset intelligere nobile; tertio si alia
operatione intelligeret et vilius et nobilius. Sed haec omnia remota sunt ab ipso; unde sua operatio est
perfectissima, quae una et eadem existens, talis est quod per eam ipse seipsum cognoscit et omnia alia.
RA3
Ad tertium dicendum, quod illa ratio tenet in omni intellectu qui cognoscit diversa per diversas species; quod
remotum est a Deo, qui cognoscendo essentiam suam, alia cognoscit.
RA4
Ad quartum dicendum, quod quando sunt multa scita quae cognoscuntur secundum unam rationem medii, genere
vel specie, tunc reducuntur in unam scientiam generalem vel specialem, sicut metaphysica et geometria; unde si
plura scita reducuntur in unum medium, secundum numerum illorum omnium non erit nisi scientia una in
numero; et ideo scientia Dei est una numero omnium rerum, quia per unum medium simplicissimum, quod est
sua essentia, omnia cognoscit.
|a3 Articulus 3: Utrum habeat cognitionem certam et propriam de aliis a se.
AG1
Ad tertium sic proceditur. Videtur quod non habeat certam et propriam cognitionem de aliis a se. Certa enim
cognitio non potest de re haberi nisi per rationem ejus existentem in cognoscente.
289

