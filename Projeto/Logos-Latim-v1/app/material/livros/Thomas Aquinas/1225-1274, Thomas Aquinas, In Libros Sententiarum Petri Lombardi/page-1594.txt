Ad secundum dicendum, quod in hoc sacramento ad reverentiam ipsius non solum exigitur sanctificatio morum,
sed etiam sacramentalis sanctificatio: quia et ipse calix in quo sanctitas morum esse non potest, consecratur
propter reverentiam sacramenti; et similiter in dispensante hoc sacramentum debet esse utraque sanctificatio;
unde et manus sacerdotis unctione sanctificantur, sicut et calix. Et quia laicus hanc sanctitatem non habet, ideo
non potest hoc sacramentum dispensare.
RA3
Ad tertium dicendum, quod sicut baptismum conferre competit sacerdoti ex officio, tamen laicus in casu
necessitatis non peccat baptizans; ita tangere corpus Christi ex officio soli sacerdoti competit; sed in casu
necessitatis potest et debet laicus corpus Christi tangere, etiam si sit peccator, ut si in aliquo loco immundo
jaceret. Sed non est simile de dispensatione sacramenti: quia receptio hujus sacramenti non est necessitatis; unde
ei qui non potest sacramentaliter manducare, dicendum est: crede et manducasti.
Articulus 3B
AG1
Ulterius. Videtur quod diaconus possit dispensare.
Quia beatus Laurentius diaconus fuit. Sibi autem commissa fuit dispensatio dominici sanguinis, ut patet in
legenda sua. Ergo diaconus potest dispensare.
AG2
Praeterea, dispensatio hujus sacramenti ad populi curationem pertinet. Sed diaconus potest habere curam
animarum. Ergo et ipse est dispensator hujus sacramenti.
SC1
Sed contra est quod dicit canon dist. 93: non oportet diaconum panem dare, idest corpus Christi.
CO
Ad secundam quaestionem dicendum, quod dispensatio hujus sacramenti proprie ad sacerdotem pertinet, eo quod
ipse repraesentat Christum, qui fuit mediator Dei et hominum; unde cum hoc sacramentum sit ad reconciliandum
nos Deo, oportet per sacerdotem, qui est mediator inter Deum et populum, dispensari. Sed sicut sacerdos, ut
dictum est, participat aliquid de virtute perfectiva, quae est episcopi, ita diaconus participat aliquid de
dispensatione hujus sacramenti: competit enim ei ex officio sanguinem Domini dispensare, sed non corpus: quia
dispensator corporis oportet quod ipsum corpus tangat, non autem dispensator sanguinis: diacono autem non
licet corpus Christi tangere, cum non habeat manus sacratas; et ideo non debet corpus dispensare nisi de mandato
presbyteri vel episcopi, vel presbytero longe posito in casu necessitatis. Vel ideo dispensat sanguinem et non
corpus, quia per sanguinem significatur redemptionis mysterium, quod a capite Christi in membra diffunditur
officio ministrorum; unde et sanguini aqua, quae populum significat, admiscetur; sed incarnatio, quam corpus
Christi significat, non est humano ministerio facta.
RA1
Ad primum ergo dicendum, quod quamvis fuerit dispensator sanguinis, non tamen legitur fuisse dispensator
corporis; unde et adhuc hodie in quibusdam ecclesiis sanguis per diaconum ministris altaris dispensatur.
RA2
Ad secundum dicendum, quod diaconus potest habere curam animarum quantum ad ea quae jurisdictionis sunt,
sed non quantum ad ea quae sunt ordinis: dispensatio autem sacramentorum ad ordinem pertinet.
Articulus 3C
AG1
Ulterius. Videtur quod aliquis possit licite recipere dispensationem sacramenti a fornicario vel excommunicato
vel haeretico sacerdote. Augustinus enim dicit: neque in homine bono, neque in homine malo aliquis sacramenta
Dei fugiat. Ergo potest a quolibet sacerdote hoc sacramentum recipere.
AG2
Praeterea, virtus divina praevalet malitiae humanae. Sed sacramentum divina virtute continet gratiam, et causat.
Ergo quantumcumque sit malus ille qui dederit, vel haereticus, consequitur gratiam qui ab eo sacramentum
recipit.
AG3
Praeterea, iniquitas sacerdotis non potest ipsum corpus Christi inquinare. Sed hoc sacramentum ex ipso opere
operato, quod est corpus Christi, gratiam confert. Ergo etiam si aliquis sit excommunicatus vel haereticus,
sacramentum ab eo perceptum gratiam confert.
SC1
Sed contra est quod dicit canon: nullus Missam audiat sacerdotis quem scit concubinam indubitanter habere.
Ergo peccat qui recipit sacramentum a concubinario sacerdote.
SC2
Praeterea, nullus debet recipere sacramentum praeter institutionem ecclesiae; quia indignus accederet.
Sed aliqui secundum institutionem ecclesiae sunt suspensi. Ergo non licet ab eis sacramenta recipere.
1594

