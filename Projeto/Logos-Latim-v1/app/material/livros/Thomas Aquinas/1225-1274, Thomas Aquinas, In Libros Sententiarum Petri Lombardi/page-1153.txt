AG3
Praeterea, illud quod magis salvatur in dissimilitudine non habet vim uniendi. Sed amor magis salvatur in
dissimilitudine quam in similitudine.
Videmus enim quod artifices unius artis, sicut figuli, corrixantur ad invicem; cum aliis autem artificibus pacifice
vivunt. Similiter stomachus vacuus cibum amat, quem plenus abhorret. Ergo amor non habet vim uniendi.
AG4
Praeterea, dionysius, inter proprietates amoris ponit acutum et fervidum; et etiam liquefactio ponitur effectus
amoris; Cant. 5, 6: anima mea liquefacta est. Dionysius etiam ponit effectum amoris extasim, idest extra se
positionem. Haec autem omnia ad divisionem pertinere videntur, quia acuti est penetrando dividere; fervidi vero
per exhalationem resolvi; liquefactio autem divisio quaedam est congelationi opposita: quod etiam est extra se
positum, a seipso dividitur. Ergo amor magis est vis divisiva quam unitiva.
AG5
Praeterea, omnis concretio est quaedam unio.
Ergo superfluum fuit utrumque ponere in definitione amoris, unitivum, et concretivum.
AG6
Praeterea, amor est passio. Sed passionis non est movere, immo motionis et actionis effectum esse. Ergo amor
non est movens superiora, ut ipse dicit.
AG7
Praeterea, superiora inclinantur ad agendum in inferiora ex propriis formis. Sed agendo in ipsa eis provident.
Ergo non est amoris movere superiora ad providendum inferioribus, sed naturae.
AG8
Praeterea, omne quod communicat aliquid alicui praefertur illi. Ergo non est aequalium ut sibi mutuo per
amorem communicent.
AG9
Praeterea, omne quod fit ex amore procedit ex principio intrinseco, quod est voluntarium.
Sed conversio inferiorum ad superiora est ex principio extrinseco, scilicet ex ipsa actione superiorum, qua sibi ea
assimilant. Ergo amor inferiora non convertit ad superiora.
CO
Respondeo dicendum, quod amor ad appetitum pertinet; appetitus autem est virtus passiva; unde in 3 de anima,
dicit Philosophus, quod appetibile movet sicut movens motum. Omne autem passivum perficitur secundum quod
informatur per formam sui activi; et in hoc motus ejus terminatur et quiescit; sicut intellectus, antequam formetur
per forma intelligibilis, inquirit et dubitat: qua cum informatus fuerit, inquisitio cessat, et intellectus in illo
figitur; et tunc dicitur intellectus firmiter illi rei inhaerere. Similiter quando affectus vel appetitus omnino
imbuitur forma boni quod est sibi objectum, complacet sibi in illo, et adhaeret ei quasi fixus in ipso; et tunc
dicitur amare ipsum.
Unde amor nihil aliud est quam quaedam transformatio affectus in rem amatam. Et quia omne quod efficitur
forma alicujus, efficitur unum cum illo; ideo per amorem amans fit unum cum amato, quod est factum forma
amantis; et ideo dicit Philosophus 9 ethic., quod amicus est alter ipse; et 1 corinth. 6, 17: qui adhaeret Deo unus
spiritus est. Unumquodque autem agit secundum exigentiam suae formae, quae est principium agendi et regula
operis. Bonum autem amatum est finis: finis autem est principium in operabilibus sicut prima principia in
cognoscendis. Unde sicut intellectus formatus per quidditates rerum ex hoc dirigitur in cognitione principiorum,
quae scitis terminis cognoscuntur; et ulterius in cognitionibus conclusionum, quae notae fiunt ex principiis; ita
amans, cujus affectus est informatus ipso bono, quod habet rationem finis, quamvis non semper ultimi, inclinatur
per amorem ad operandum secundum exigentiam amati; et talis operatio est maxime sibi delectabilis, quasi
formae suae conveniens; unde amans quidquid facit vel patitur pro amato, totum est sibi delectabile, et semper
magis accenditur in amatum, inquantum majorem delectationem in amato experitur in his quae propter ipsum
facit vel patitur. Et sicut ignis non potest retineri a motu qui competit sibi secundum exigentiam suae formae,
nisi per violentiam; ita neque amans quin agat secundum amorem; et propter hoc dicit Gregorius, quod non
potest esse otiosus, immo magna operatur, si est. Et quia omne violentum est tristabile, quasi voluntati
repugnans, ut dicitur 5 metaphys.; ideo etiam est poenosum contra inclinationem amoris operari, vel etiam
praeter eam; operari autem secundum eam, est operari ea quae amato competunt.
Cum enim amans amatum assumpserit quasi idem sibi, oportet ut quasi personam amati amans gerat in omnibus
quae ad amatum spectant; et sic quodammodo amans amato inservit, inquantum amati terminis regulatur. Sic
ergo dionysius completissime rationem amoris in praedicta assignatione ponit. Ponit enim ipsam unionem
amantis ad amatum, quae est facta per transformationem affectus amantis in amatum, in hoc quod dicit amorem
esse unitivam et concretivam virtutem; et ponit inclinationem ipsius amoris ad operandum ea quae ad amatum
spectant, sive sit superius, sive inferius, sive aequale, in hoc quod dicit: movens superiora etc..
RA1

1153

