Unde patet quod congrue in his verbis quatuor forma consistit: hoc est corpus meum.
RA1
Ad primum ergo dicendum, quod circa hoc est multiplex opinio.
Quidam enim dicunt, quod hoc pronomen hoc nullam demonstrationem facit, quia sumitur materialiter, cum
verba illa recitative a sacerdote proferantur.
Sed hoc non potest stare: quia secundum hoc verba illa nullum ordinem haberent ad materiam praesentem, et sic
non fieret sacramentum.
Augustinus enim dicit: accedit verbum ad elementum, et fit sacramentum.
Et praeterea eadem difficultas remanet de verbis istis secundum quod fuerunt ab ipso Christo prolata.
Et ideo alii dicunt, quod facit demonstrationem ad intellectum, et est sensus: hoc est corpus meum; idest, per
hunc panem vel per has species significatur corpus meum: vel, significatum per hoc, est corpus meum. Sed illud
iterum stare non potest: quia cum in sacramentis non efficiatur nisi quod significatur virtute dictorum verborum,
non fieret corpus Christi in altari secundum veritatem, sed secundum significationem tantum, quod est
haereticum; vel verba praemissa non essent forma hujus sacramenti. Nec potest dici quod intentio proferentis
verba facit ut his verbis consecretur virtute divinitus collata: quia virtus data sacramentis consequitur
significationem; et intentio ministri non potest ad alium effectum sacramenta perducere, nisi qui eis significatur.
Et ideo alii dicunt, quod ly hoc facit demonstrationem ad sensum, et demonstrat panem non simpliciter, sed
secundum quod est transubstantiatus in corpus Christi. Sed contra hoc est, quia panis transubstantiatus jam non
est panis. Sed dum profertur hoc pronomen hoc, nondum facta est transubstantiatio, quia jam alia verba non
essent de essentia formae. Cum igitur non possit ad sensum demonstrari quod actu non subest sensui, non poterit
praedicto modo demonstratio sumi; nisi dicatur, sicut alii dicunt, quia totus sensus locutionis et omnium partium
ejus referendus est ad ultimum instans pronuntiationis verborum, quia pro illo instanti pro quo res est, habet
locutio veritatem; et est simile cum dicitur, nunc taceo, nunc bibo, si statim tacere vel bibere incipiat. Sed hoc
iterum non potest stare: quia secundum hoc significatio horum verborum praesupponeret transubstantiationem
jam factam: ergo virtute verborum non fieret.
Et praeterea secundum hoc sensus hujus locutionis erit: corpus meum est corpus meum: quod quidem virtute
horum verborum non fit.
Et ideo aliter dicendum, quod ea quae sunt in voce, proportionantur his quae sunt in anima. Conceptio autem
animae duobus modis se habet. Uno modo ut repraesentatio rei tantum, sicut est in omnibus cognitionibus
acceptis a rebus; et tunc veritas conceptionis praesupponit entitatem rei sicut propriam mensuram, ut dicitur in 10
metaph.; et per modum hujusmodi conceptionum se habent locutiones, quae causa significationis tantum
proferuntur. Alio modo conceptio animae non est repraesentativa rei, sed magis praesignativa, sicut exemplar
factivum, sicut patet in scientia practica, quae est causa rei; et veritas hujus conceptionis non praesupponit
entitatem rei, sed praecedit ipsam naturaliter quasi causa, etsi simul sint tempore: et ad hunc modum se habent
verba praemissa, quia sunt significantia et factiva ejus quod significatur.
Unde veritas et significatio hujus locutionis praecedit naturaliter entitatem rei quam signat, et non praesupponit
ipsam, quamvis sit simul cum ipsa tempore, sicut causa propria cum proprio effectu.
Sed quia significatio et veritas locutionis, quae est simul tempore cum transubstantiatione, consurgit ex
consignificationibus partium successive prolatarum; ideo oportet quod dictio ultimo prolata compleat
significationem locutionis, sicut differentia specifica; et simul cum significatione fiat entitas rei; et per
consequens significationes primarum partium praecedant transubstantiationem, quae quidem non successive fit,
sed in instanti ultimo per significationem locutionis jam perfectam. Sic ergo hoc pronomen hoc neque
demonstrat terminum ad quem transubstantiationis determinate, quia jam significatio locutionis praesupponeret
entitatem rei significatae, et non esset causa ejus; neque iterum demonstrat terminum a quo determinate, quia
ejus significatio impediret veritatem significationis totius locutionis, cum terminus a quo non remaneat in ultimo
instanti locutionis. Relinquitur ergo quod demonstret hoc quod est commune utrique termino indeterminate.
Sicut autem in formalibus mutationibus commune utrique termino est subjectum vel materia; distinguuntur
autem termini per formas accidentales vel substantiales; ita in transubstantiatione communia sunt accidentia
sensibilia, quae remanent; diversitas autem est subjecti. Unde sensus est: hoc contentum sub his speciebus est
corpus meum. Et haec est causa quare cum pronomine non ponitur aliquod nomen, ne demonstratio ad aliquam
speciem substantiae determinetur. Sicut enim in locutione quae significat tantum alterationem, per se subjectum
est subjectum commune alterationis, ut cum dicitur, hoc fit album; ita oportet quod in locutione quae facit
transubstantiationem, subjectum sit hoc quod est commune in transubstantiatione.
RA2
Ad secundum dicendum, quod ratio illa procederet, si demonstratio pronominis ferretur ad contentum sub
speciebus, secundum quod est determinatum ad speciem panis: quia corpus Christi non potest praedicari de pane,
nisi cum verbo importante transitum. Sed sic non intelligitur demonstratio pronominis, sed sicut dictum est.
RA3
Ad tertium dicendum, quod Dominus, joan. 6, loquebatur de hoc sacramento tantum secundum quod est ad
actum refectionis; et quia refectioni magis convenit caro quam corpus secundum similitudinem ad refectionem
1493

