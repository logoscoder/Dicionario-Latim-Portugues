Ad tertium dicendum, quod similitudo imaginis quae est in creaturis rationalibus, facit eas cum Deo et ad
invicem capaces unius et ejusdem vitae, scilicet gloriae, ad quod non sufficit similitudo vestigii, quae est in aliis
creaturis; unde non est simile.
RA4
Ad quartum dicendum, quod fides non importat aliquam associationem credentis ad creditum, sicut caritas
amantis ad amatum; et ideo non est similis ratio utrobique.
|a3 Articulus 3: Utrum Angeli ex caritate sint diligendi.
AG1
Ad tertium sic proceditur. Videtur quod Angeli non sint diligendi ex caritate. Quia, ut dictum est, art. 1 et 2,
corp., caritas non est hominis ad ea quae vitam humanam non participant. Sed Angeli non vivunt vita humana.
Ergo caritas non facit Angelos ab hominibus diligi.
AG2
Praeterea, caritas, cum sit amicitia, est inter eos qui ad invicem nati sunt conversari. Sed Angelorum qui dicuntur
dii, conversatio non est cum hominibus, ut dicitur Daniel. 11. Ergo Angeli ex caritate non sunt diligendi.
AG3
Praeterea, caritas, cum sit amicitia, aequalitas quaedam est. Sed Angeli sunt nobis multo superiores.
Ergo ad eos caritas vel amicitia haberi non potest.
AG4
Praeterea, plus distant a nobis Angeli, cum sint incorporei, et ita alterius generis, quam animalia irrationalia,
quae sunt unius generis nobiscum.
Sed animalia irrationalia non possumus diligere ex caritate. Ergo multo minus Angelos.
SC1
Sed contra, proximi sunt diligendi ex caritate.
Sed Angeli sunt nobis proximi, ut dicitur in littera.
Ergo sunt ex caritate diligendi.
SC2
Praeterea, amicitia facit amicos idem velle, et ejusdem amicos esse. Sed Deus ex caritate diligit Angelos, sicut et
nos. Ergo et nos debemus ex caritate Angelos diligere.
CO
Respondeo dicendum, sicut dictum est, quod caritas non potest esse, sicut nec amicitia, nisi inter eos qui
eamdem vitam participant. Vita autem hominis et Angeli est duplex. Una quae competit eis secundum naturam
suam; et sic homines et Angeli non communicant in eadem vita; sed homines ad invicem, et Angeli ad invicem,
quia convenit eis circa easdem operationes occupari. Alia vita utriusque est per gratiam, secundum quam fiunt
participes divinae vitae; et in hac vita communicant et ad invicem, et cum Deo. Et ideo secundum hanc vitam
potest esse amicitia eorum ad invicem, et haec amicitia est caritas.
RA1
Ad primum ergo dicendum, quod vita humana dicitur dupliciter: vel quae est secundum humanam naturam, et sic
non communicant Angeli in vita humana; vel quae est hominis secundum participationem divinae vitae, et sic
communicant in humana vita.
RA2
Ad secundum dicendum, quod nati sunt ad invicem conversari homines et Angeli in patria, quando erimus
aequales Angelis, ut dicitur Matth. 22: et sic in hac vita aliquo modo cum Angelis conversamur, inquantum
angelicam vitam in terris ducimus.
RA3
Ad tertium dicendum, quod amicitia non requirit aequalitatem aequiparantiae, sed aequalitatem proportionis, ut
scilicet unus amicorum operetur ad alterum secundum suam proportionem, ut dicitur in 8 ethic.: tamen magna
inaequalitas amicitiam solvit, quando scilicet non communicant in eadem vita.
RA4
Ad quartum dicendum, quod cum Angelis magis communicamus quam cum brutis quantum ad animam: sed cum
brutis quantum ad corpus, et ad virtutes corporeas. Homo autem, ut dicit Philosophus in 9 ethic., magis est id
quod est ex parte animae quam ex parte corporis: quia unumquodque est id quod est potissimum in ipso; et ideo,
simpliciter loquendo, magis distamus a brutis quam ab Angelis.
|a4 Articulus 4: Utrum ad malos homines caritatem habere debeamus.
AG1
Ad quartum sic proceditur. Videtur quod ad malos homines caritatem habere non possimus.
Caritas enim exigit communicationem in divina vita, quae est per gratiam, ut dictum est, 2, dist. 27, quaest. 2,
art. 2. Sed haec vita non est in peccatoribus.
Ergo non sunt ex caritate diligendi.
1176

