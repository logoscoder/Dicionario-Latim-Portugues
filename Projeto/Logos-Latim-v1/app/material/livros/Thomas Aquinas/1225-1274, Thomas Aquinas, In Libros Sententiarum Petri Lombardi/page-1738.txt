Ad quintum dicendum, quod satisfactio attenditur secundum poenam taxatam, quae pro peccatis injungi debet; et
ideo potest terminari, ut non oporteat ulterius satisfacere; haec enim poena praecipue proportionatur culpae ex
parte conversionis, ex qua finitatem habet. Sed dolor contritionis respondet culpae ex parte aversionis, ex qua
habet quamdam infinitatem; et ita vera contritio debet semper permanere. Nec est inconveniens, si remoto
posteriori, maneat prius.
Articulus 4B
AG1
Ulterius. Videtur quod non expediat continue de peccato dolere. Expedit enim quandoque gaudere, ut patet
Philip. 4, super illud: gaudete in Domino semper; ubi dicit Glossa, quod necessarium est gaudere. Sed non est
possibile simul gaudere et dolere. Ergo non expedit continue de peccato dolere.
AG2
Praeterea, illud quod est de se malum et fugiendum, non est assumendum, nisi quatenus est necessarium ut
medicina ad aliquid, sicut patet de ustione et sectione vulneris. Sed tristitia de se mala est; unde dicitur Eccli. 30,
24: tristitiam longe expelle a te; et subditur causa: multos enim occidit tristitia, et non est utilitas in illa. Hoc
etiam Philosophus dicit expresse in 7 et 10 ethic.. Ergo non debet amplius dolere de peccato, nisi quatenus
sufficit ad peccatum delendum. Sed statim post primam tristitiam contritionis peccatum deletum est. Ergo non
expedit ulterius dolere.
AG3
Praeterea, bernardus serm. 11 dicit: dolor pro peccatis necessarius est, etsi non sit continuus; mel enim absynthio
admiscendum est.
Ergo videtur quod non expedit continue dolere.
SC1
Sed contra est quod Augustinus dicit: semper doleat poenitens, et de dolore gaudeat.
SC2
Praeterea, actus in quibus consistit beatitudo, expedit semper continuare, quantum possibile est.
Sed hujusmodi est dolor de peccato, quod patet Matth. 5, 5: beati qui lugent. Ergo expedit dolorem continuare
quantum est possibile.
CO
Ad secundam quaestionem dicendum, quod haec est conditio in actibus virtutum inventa, quod non potest in eis
accipi superfluum et diminutum, ut in 2 ethic. Probatur. Unde, cum contritio quantum ad id quod est displicentia
quaedam in appetitu rationis, sit actus poenitentiae virtutis, nunquam ibi potest esse superfluum, sicut nec
quantum ad intentionem, ita nec quantum ad durationem, nisi secundum quod actus unius virtutis impedit actum
alterius virtutis magis necessarium pro tempore illo. Unde quanto magis homo continue in actu hujus
displicentiae esse potest, tanto melius est, dummodo actibus aliarum virtutum vacet suo tempore, secundum
quod oportet. Sed passiones possunt habere superfluum et diminutum et quantum ad intensionem et quantum ad
durationem; et ideo, sicut passio doloris quam voluntas assumit, debet esse moderate intensa, ita debet moderate
durare; ne, si nimis duret, homo in desperationem et pusillanimitatem, hujusmodi vitio, labatur.
RA1
Ad primum ergo dicendum, quod gaudium saeculi impeditur per dolorem contritionis, non autem gaudium quod
de Deo est, quia habet ipsum dolorem pro materia.
RA2
Ad secundum dicendum, quod ecclesiasticus loquitur de tristitia saeculi, et Philosophus loquitur de tristitia quae
est passio, qua moderate utendum est, secundum quod expedit, ad finem ad quem assumitur.
RA3
Ad tertium dicendum, quod bernardus loquitur de dolore qui est passio.
Articulus 4C
AG1
Ulterius. Videtur quod etiam post hanc vitam animae de peccatis conterantur. Amor enim caritatis displicentiam
de peccato causat. Sed post hanc vitam manet in aliquibus caritas et quantum ad actum, et quantum ad habitum;
quia caritas nunquam excidit, ut patet 1 corinth., 13. Ergo manet displicentia de peccato commisso, quae
essentialiter est contritio.
AG2
Praeterea, magis dolendum est de culpa quam de poena. Sed animae in Purgatorio dolent de poena sensibili, et de
dilatione gloriae. Ergo multo magis dolent de culpa ab eis commissa.
AG3
Praeterea, poena Purgatorii est satisfactoria de peccato. Sed satisfactio habet efficaciam ex VI contritionis. Ergo
contritio manet post hanc vitam.
SC1
1738

