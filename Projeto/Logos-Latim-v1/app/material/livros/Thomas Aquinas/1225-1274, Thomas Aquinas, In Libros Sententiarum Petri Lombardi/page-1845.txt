quia balsamum propter odorem pertinet ad bonitatem famae, qua de cetero non indigent propter se exeuntes, sed
indigent tantum nitore conscientiae, qui per oleum significatur.
RA2
Ad secundum dicendum, quod vinum sanat mordicando, oleum leniendo: et ideo curatio per vinum magis
pertinet ad poenitentiam, quam ad hoc sacramentum.
RA3
Ad tertium dicendum, quod oleum olivae quamvis non ubique crescat, tamen de facili potest ad quemlibet locum
transferri; et praeterea hoc sacramentum non est tantae necessitatis, quod exeuntes sine hoc sacramento non
possint salutem consequi.
Articulus 3B
AG1
Ulterius. Videtur quod non oporteat esse oleum consecratum. Quia hoc sacramentum habet unam
sanctificationem in usu per formam verborum.
Ergo superfluit alia sanctificatio, si ad materiam ipsius fiat.
AG2
Praeterea, sacramenta habent efficaciam et significationem in ipsa materia. Sed significatio effectus hujus
sacramenti competit oleo ex naturali proprietate; efficacia autem ex institutione divina.
Ergo non est necessaria aliqua sanctificatio materiae.
AG3
Praeterea, baptismus est perfectius sacramentum quam extrema unctio. Sed in baptismo non praeexigitur
materiae sanctificatio, quantum est de necessitate sacramenti. Ergo nec in extrema unctione.
SC1
Sed contra est, quia in omnibus aliis unctionibus est materia consecrata prius. Ergo, cum hoc sacramentum sit
quaedam unctio, requirit materiam consecratam.
CO
Ad secundam quaestionem dicendum, quod quidam dicunt, quod oleum simplex est materia hujus sacramenti; et
in ipsa sanctificatione olei, quae fit per episcopum, perficitur sacramentum.
Sed hoc patet esse falsum ex his quae de eucharistia dicta sunt, ubi ostensum est quod solum illud sacramentum
consistit in consecratione materiae. Et ideo dicendum, quod hoc sacramentum consistit in ipsa unctione, sicut
baptismus in ablutione; et materia hujus sacramenti est oleum sanctificatum. Potest autem triplex ratio assignari,
quare exigitur materiae sanctificatio in hoc sacramento, et in quibusdam aliis. Prima est, quia omnis efficacia
sacramentorum a Christo descendit; et ideo sacramenta illa quibus ipse est usus, habent efficaciam ex usu, sicut
tactu suae carnis vim regenerativam contulit aquis. Sed hoc sacramento non est usus, nec aliqua corporali
unctione; et ideo in omnibus unctionibus requiritur sanctificatio materiae. Secunda causa est propter
plenitudinem gratiae, quae confertur non solum ut culpam tollat, sed etiam reliquias et infirmitatem corporis.
Tertia est ex hoc quod effectus ejus corporalis, scilicet sanatio corporalis, non causatur ex materiae naturali
proprietate; et ideo oportet quod haec efficacia sibi per sanctificationem detur.
RA1
Ad primum ergo dicendum, quod prima sanctificatio est materiae secundum se; sed secunda magis pertinet ad
usum ipsius, secundum quod est actu conferens effectum suum; et ideo neutra superfluit: quia etiam instrumenta
efficaciam accipiunt ab artifice et dum fiunt, et dum ad actum applicantur.
RA2
Ad secundum dicendum, quod illa efficacia quae est ex institutione sacramenti, applicatur huic materiae per
sanctificationem.
RA3
Ad tertium patet solutio ex dictis.
Articulus 3C
AG1
Ulterius. Videtur quod non oporteat materiam hujus sacramenti esse consecratam per episcopum.
Quia dignior est consecratio materiae in sacramento eucharistiae quam in hoc sacramento.
Sed in eucharistia materiam sacerdos potest consecrare.
Ergo et in hoc sacramento.
AG2
Praeterea, in operationibus corporalibus ars dignior nunquam praeparat materiam inferiori: quia dignior est quae
utitur quam quae materiam praeparat, ut dicitur in 2 physic.. Sed episcopus est supra sacerdotem. Ergo non
praeparat materiam in illo sacramento quo sacerdos utitur.
Sed sacerdos dispensat hoc sacramentum, ut dicetur.
Ergo consecratio materiae non pertinet ad episcopum.
1845

