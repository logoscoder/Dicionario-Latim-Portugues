contingit dupliciter. Primo, quia furtive accipit ordinem, ut cum accipit duos ordines sacros una die, vel
unumquemque sine licentia episcopi; et poena talium est depositio; et tunc si fuit super hoc lata excommunicatio,
solus Papa potest cum eo dispensare: si autem non fuit, potest etiam episcopus dispensare, praecipue in
minoribus ordinibus, vel si claustrum intraverit.
Secundo, quia praetermittit aliquem ordinem; et tunc, si ex malitia facit, debet deponi, quamvis characterem
recipiat; si vero ignoranter, debet sibi imponi poena ab episcopo, et interim careat executione ordinis, quousque
ordinem praetermissum recipiat.
Quisquis horum alterum vendit sine quo alterum non habetur, neutrum vendere derelinquit. Hoc est
intelligendum de illis quorum unum quod venditur, ordinatur ad alterum, quod sub pretio cadere non potest: sic
beneficia ecclesiastica sunt ordinata ad ministrorum ecclesiae sustentationem; et sic non potest ministrari de jure
patronatus, quod per se non venditur, quamvis transeat cum venditione villae; quia dominium villae non est
ordinatum ad jus patronatus.
Simoniacae autem haeresis tripartita est distinctio.
Simoniacus proprie dicitur qui est reus hujus peccati, vel dando vel accipiendo aliquod sacrum pro pretio.
Contingit autem quandoque in ipsa datione simoniam intervenire per mediatores altero, vel utroque ignorante; et
tunc fit simoniace ordinatio, quamvis non sit simoniacus qui ordinat vel ordinatur. Quandoque etiam potest esse
simoniacus ex alia causa, et nullum vitium ex ipsa datione spiritualium intervenire; et tunc non simoniace
ordinatur aliquis, quamvis sit simoniacus vel ordinans vel ordinatus; et secundum hoc distinguuntur modi in
littera positi.
Sacri canones sanxerunt etc.. Hic nota, quod tria tempora sunt observanda in ordinibus. Primo tempus aetatis
ordinandi: circa quod sciendum est quod secundum antiqua jura a septimo anno usque ad duodecimum potest
accipere omnes minores ordines: a duodecimo usque ad vigesimum primum potest recipere acolythatum et
subdiaconatum, ita quod in vigesimoprimo subdiaconatum recipiat; in vigesimo sexto potest recipere
diaconatum, in trigesimo presbyteratum; et postmodum potest fieri episcopus. Sed nunc abbreviatum est tempus:
quia subdiaconatum potest recipere quando pervenerit ad annos discretionis, ut possit cognoscere votum
continentiae, et presbyter fieri in vigesimo quinto anno; et diaconatum circa vigesimumprimum annum (et
praecipue in religiosis): episcopus autem in trigesimo anno. Secundo debet considerari tempus determinatum
anni, in quo fiunt ordines: circa quod sciendum est, quod majores ordines in sex temporibus anni possunt
celebrari, scilicet; in quatuor sabbatis quatuor temporum, et in sabbato ante dominicam de passione, et in vigilia
resurrectionis. Papa tamen in die dominico et festis praecipuis confert subdiaconatum; et in his etiam diebus
quibus episcopus potest conferre minores ordines. Episcopi autem in die dominico consecrandi sunt. Tertium
tempus est distantia inter ordines suscipiendos: circa quod sciendum est, quod aliquis potest accipere omnes
minores ordines una die; non tamen unum de minoribus cum subdiaconatu, nec duos de majoribus simul. Potest
tamen in dominica consecrari in episcopum qui praecedenti die factus est sacerdos. De illis autem qui gradatim
ad clericatum accedunt, sciendum est, quod possunt in octo annis recipere omnes ordines; ita quod in primis
duobus recipiant minores, in aliis quinque tres majores. Monachus tamen posset omnes recipere per annum, et
etiam alii dispensative propter necessitatem ecclesiae.

|+d26.q1 Distinctio 26, Quaestio 1
|a0 Prologus
Postquam determinavit Magister de sacramento ordinis, quod ordinatur ad spiritualem multiplicationem
ecclesiae, hic incipit determinare de matrimonio, quod ordinatur ad materialem, multiplicationem fidelium; et
dividitur in partes duas: in prima determinat de matrimonio; in secunda de personis contrahentibus
matrimonium, 34 distinct., ibi nunc superest attendere quae personae sint legitimae ad contrahendum
matrimonium.
Prima in duas: in prima determinat ea quae pertinent ad matrimonium, inquantum est sacramentum; in secunda
determinat causas matrimonii, 27 distinct., ibi: post hoc advertendum est quid sit conjugium. Prima in duas: in
prima determinat de institutione matrimonii; in secunda significationem ipsius: haec enim duo omnibus
sacramentis communia sunt, ibi: cum alia sacramenta etc..
Circa primum tria facit: primo ostendit duas matrimonii institutiones; secundo ostendit differentiam illarum, ibi:
prima institutio habuit praeceptum; tertio excludit quemdam errorem qui potest ex praedictis habere occasionem,
ibi: fuerunt autem nonnulli haeretici nuptias detestantes. Circa secundum duo facit: primo ostendit differentiam
inter secundam institutionem et primam, per hoc quod prima fuit in praecepto, secunda habuit indulgentiam;
secundo ostendit qualiter haec indulgentia sumatur, ibi: indulgentia autem diversis modis accipitur.
Cum ergo conjugium sacramentum sit, sacrum signum est, et sacrae rei. Hic determinat de significatione
matrimonii; et circa hoc duo facit: primo determinat matrimonii significationem; secundo excludit quamdam

1892

