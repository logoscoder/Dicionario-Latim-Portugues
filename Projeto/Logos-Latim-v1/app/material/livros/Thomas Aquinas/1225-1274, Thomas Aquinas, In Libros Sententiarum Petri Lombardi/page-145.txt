melior; ideo qui habet meliora naturalia, dummodo sit par conatus, magis recipiet de perfectionibus infusis; et
qui pejora naturalia, quandoque magis recipiet, si adsit major conatus.
RA1
Ad primum ergo dicendum, quod virtus recipientis non est consideranda secundum naturam tantum; sed etiam
secundum dispositionem conatus advenientem naturae: et ita etiam est in formis substantialibus respectu
materiae.
RA2
Unde patet solutio ad secundum.
RA3
Ad tertium dicendum, quod ipsa gratia est dispositio naturae ad gloriam. Unde non requiritur quod interveniat
alia dispositio inter caritatem et gloriam: sed inter naturam et gratiam cadit conatus medius, quasi dispositio.
RA4
Ad quartum dicendum, quod in Angelis non est aliquid quod contendat ad motum naturae intellectualis, ex quo
conatus naturae retardetur, sicut in natura hominis est natura sensitiva, quae tendit in contrarium de se motus
naturae intellectivae, scilicet delectabile secundum sensum, nisi cogatur et reguletur ab ipsa; et ideo in Angelis
est diversitas secundum diversitatem naturae. Haec tamen melius in 2, dist. 3, quaest. 1, art. 4, dicentur.
|a4 Articulus 4: Utrum caritas certitudinaliter ab habente cognoscatur.
AG1
Ad quartum sic proceditur. Videtur quod caritas certitudinaliter ab habente cognoscatur. Ita enim dicitur in
littera: magis novit quis dilectionem qua diligit, quam fratrem quem diligit. Sed fratrem suum certitudinaliter
cognoscit. Ergo multo magis caritatem qua ipsum diligit.
AG2
Item, Philosophus dicit, contra Platonem, quod inconveniens est habere nos nobilissimos habitus, et nos lateant.
Sed caritas est habitus nobilissimus. Ergo videtur quod ab habente certitudinaliter cognoscatur.
AG3
Praeterea, quicumque habet fidem, scit se habere fidem. Sed fides non magis est praesens quam caritas. Ergo et
qui habet caritatem, scit se habere illam.
AG4
Item, quidquid cognoscitur ab anima, cognoscitur ab ea per hoc quod praesens sibi efficitur per similitudinem.
Sed magis est praesens animae quod est in ipsa essentialiter, quam quod est per sui similitudinem. Ergo cum
caritas essentialiter sit in anima, videtur quod certius cognoscatur ab habente quam res exteriores quae per sui
similitudinem cognoscuntur.
AG5
Praeterea, caritas est quoddam lumen spirituale, ut habetur 1 joan., 2, 10: qui diligit fratrem, in lumine manet.
Sed lux seipsa videtur. Ergo videtur quod similiter caritas; et sic certius quam alia cognoscatur.
SC1
Contra, per caritatem quae est in aliquo efficitur dignus Dei amore. Sed, ut dicitur Eccle. 9, 1, nemo scit, utrum
amore an odio dignus sit. Ergo videtur quod nullus sciat se habere caritatem certitudinaliter.
SC2
Praeterea, apostolus dicit 1 corinth. 4, 4: nihil mihi conscius sum, sed non in hoc justificatus sum. Cum ergo
nullum majus signum possit haberi de caritate quam non habere conscientiam peccati mortalis, et hoc non
sufficit; videtur quod per nullum signum possit aliquis certitudinaliter scire se habere caritatem.
CO
Respondeo dicendum, quod, secundum Philosophum, aliquid dicitur esse difficile ad cognoscendum dupliciter:
vel secundum se, vel quo ad nos. Dicendum est igitur quod ea quae per esse suum non sunt unum in materia,
quantum in se est, sunt maxime nota; sed quo ad nos sunt difficillima ad cognoscendum; propter quod dicit
Philosophus quod intellectus noster se habet ad manifestissima naturae, sicut oculus vespertilionis ad lucem
solis.
Cujus ratio est, quia cum intellectus noster potentialis sit in potentia ad omnia intelligibilia, et ante intelligere
non sit in actu aliquod eorum; ad hoc quod intelligat actu, oportet quod reducatur in actum per species acceptas a
sensibus illustratas lumine intellectus agentis; quia, sicut dicit Philosophus, sicut se habent colores ad visum, ita
se habent phantasmata ad intellectum potentialem. Unde cum naturale sit nobis procedere ex sensibus ad
intelligibilia, ex effectibus in causas, ex posterioribus in priora, secundum statum viae, quia in patria alius modus
erit intelligendi; ideo est quod potentias animae et habitus non possumus cognoscere nisi per actus, et actus per
objecta. In actu autem animae est plura considerare: scilicet speciem ipsius actus, quae est ab objecto, et modum
et effectum. Si igitur accipiamus actum caritatis, qui est diligere Deum et proximum, ex specie actus, non
discernitur utrum sit a potentia imperfecta, vel perfecta per habitum; quia ad idem objectum ordinatur potentia et
habitus, sicut scientia et intellectus possibilis. Modus autem quem ponit habitus in opere est facilitas et
delectatio, ut dicit Philosophus, quod signum habitus oportet accipere fientem in opere delectationem. Per istum
145

