deputatur animabus secundum congruentiam praemii vel poenae; statim ut anima a corpore absolvitur, vel in
infernum demergitur, vel ad caelum evolat, nisi impediatur aliquo reatu quo oportuit evolationem differri, ut
prius anima purgetur. Et huic veritati auctoritates Scripturae canonicae manifeste attestantur, et documenta
sanctorum patrum; unde contrarium pro haeresi est habendum, ut patet 4 dial., et in Lib. De Eccl. Dogmatibus.
RA1
Ad primum ergo dicendum, quod Glossa seipsam exponit; quod enim dicit: nondum erunt ubi erunt sancti etc.
Statim exponit subdens; idest, non habebunt geminam stolam quam habebunt sancti in resurrectione.
RA2
Ad secundum dicendum, quod inter illa abdita receptacula, de quibus Augustinus loquitur, etiam sunt
computandi infernus et Paradisus, in quibus animae aliquae ante resurrectionem continentur.
Sed ideo distinguitur tempus ante resurrectionem et post, quia ante resurrectionem sunt ibi sine corpore, post
autem erunt cum corpore; et quia in aliquibus receptaculis nunc sunt animae in quibus post resurrectionem non
erunt.
RA3
Ad tertium dicendum, quod homines secundum corpora habent quamdam continuitatem ad invicem, quia
secundum ea est verum quod dicitur Act. 17, quod Deus ex uno fecit omne hominum genus.
Sed animas singillatim finxit; unde non est tanta congruentia ut omnes homines simul glorificentur in anima,
sicut quod simul glorificentur in corpore.
Et praeterea gloria corporis non est ita essentialis sicut gloria animae; unde majus detrimentum esset sanctis si
gloria animae differretur, quam de hoc quod gloria corporis differtur; nec posset hoc detrimentum gloriae
recompensari per ampliationem gaudii singulorum de gaudio communi.
RA4
Ad quartum dicendum, quod eamdem objectionem Gregorius 4 dial. Proponit, et solvit.
Si, inquit, nunc in caelo sunt animae sanctorum, quid est quod in die judicii pro justitiae suae retributione
recipiunt? et respondet: hoc eis nimirum crescit in judicio, quod nunc animae sola sui gloria retributione
laetantur; postmodum vero etiam corporum beatitudine perfruentur, ut in ipsa quoque gaudeant, in qua dolores
pro Domino cruciatusque pertulerunt. Et eodem modo dicendum est de damnatis.
Articulus 1C
AG1
Ulterius. Videtur quod animae in Paradiso vel in inferno existentes egredi non valeant. Augustinus enim dicit in
Lib. De cura pro mortuis gerenda: si rebus viventium interessent animae mortuorum, ut de aliis taceam, meipsum
pia mater nulla nocte desereret, quae terra marique secuta est ut mecum viveret; et ex hoc concludit quod animae
defunctorum rebus viventium non intersint. Sed interesse possent, si de suis receptaculis exirent. Ergo de suis
receptaculis non exeunt.
AG2
Praeterea, in psalm. 26, 4, dicitur: ut habitem in domo Domini omnibus diebus vitae meae; et job 7, 9: qui
descendit ad inferos, non ascendet.
Ergo tam boni quam mali a suis receptaculis non exeunt.
AG3
Praeterea, receptacula, ut est dictum, animabus post mortem dantur in praemium vel in poenam.
Sed post mortem neque praemia sanctorum minuuntur, neque poenae damnatorum. Ergo non exeunt de suis
receptaculis.
SC1
Sed contra est quod dicit Hieronymus contra vigilantium sic eum alloquens: ais enim vel in sinu Abrahae, vel in
loco refrigerii, vel subter aram Dei animas apostolorum et martyrum consedisse, nec posse suis tumulis, cum
voluerint, adesse praesentes; et ita tu Deo leges ponis, tu apostolis vincula injicies, ut usque ad diem judicii
teneantur custodia, nec sint cum Domino suo, de quibus scriptum est Apoc. Cap. 14, 4: sequuntur agnum
quocumque ierit. Sed agnus ubique est. Ergo et hi qui cum agno sunt, ubique esse credendi sunt.
Ridiculum ergo est dicere, quod animae mortuorum a suis receptaculis non recedant.
SC2
Praeterea, Hieronymus ibidem arguit sic: cum diabolus et Daemones toto vagentur orbe, et celeritate nimia
ubique praesentes sint; martyres post effusionem sanguinis ara operientur inclusi, et inde exire non poterunt? ex
quo potest concludi non solum de bonis, sed etiam de malis, quod sua receptacula interdum exeant, cum non
habeant majorem damnationem quam Daemones, qui ubique discurrunt.
SC3
Praeterea, idem probari potest per Gregorium in 4 dialog., ubi narrat de multis mortuis quod viventibus
apparuerunt.
CO

2121

