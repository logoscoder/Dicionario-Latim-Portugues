unde non oportet quod cognoscat res diversas aliquo transitu, sed uno intuitu omnia videt; et propter hoc non
prohibetur esse infinitorum.
RA1
Ad primum ergo dicendum, quod scientiae Dei dicitur non esse numerus propter infinitam virtutem ejus in
comprehendendo, et non propter infinitatem scitorum scientia visionis determinata, per quam res in propria
natura cognoscuntur.
RA2
Ad secundum dicendum, quod aliquas species numerorum scit Deus etiam scientia visionis, sed non omnes; quia
posito initio et fine mundi, est aliqua species numeri quam res in successione temporum existentes non
praetergrediuntur; omnes tamen scit scientia simplicis intelligentiae.
RA3
Ad tertium dicendum, quod numerus particularium non est infinitus simpliciter nisi supposita aeternitate mundi,
quod est contra fidem.
RA4
Ad quartum dicendum, quod potentia respicit sicut objectum ens possibile, cujus ratio non dependet ab esse in
actu; unde si nunquam ponantur infinita reduci in actum successione temporis, dicitur tamen potentia simpliciter
infinitorum. Scientiae autem objectum est verum, quod cum ente convertitur; unde non potest dici scientia
simpliciter eorum quae non habent esse in actu secundum aliquod tempus, sed secundum quid tantum, sicut
etiam secundum quid esse dicuntur in potentia causae.
RA5
Ad quintum dicendum, quod intellectus discurrens per rem, non potest comprehendere rem infinitam, quia finiret
eam numerando partes ejus; sed scientia Dei sine discursu uniformiter est unius et multorum, finitorum et
infinitorum.
RA6
Sextum concedimus.
RA7
Ad septimum dicendum, quod intellectus divinus non intelligit res pertranseundo; unde objectio non procedit.
RA8
Ad octavum dicendum, quod omnia quae Deus scit, sunt in ipso unum, et non distinguuntur nisi per diversos
respectus. Non est autem inconveniens relationes quae sequuntur operationem intellectus, esse infinitas, ut dicit
Avicenna.

|+d39.q2 Distinctio 39, Quaestio 2
|a0 Prologus
Deinde quaeritur de divina providentia; et circa hoc duo quaeruntur: 1 quid sit; 2 utrum sit omnium.
|a1 Articulus 1: Utrum providentia pertineat ad scientiam.
AG1
Ad primum sic proceditur. Videtur quod providentia pertineat ad scientiam. Sicut enim dicit boetius, providentia
Dei dicitur, quia porro videt quasi a specula aeternitatis. Sed videre pertinet ad scientiam. Ergo videtur quod et
providentia.
AG2
Item, videtur quod ad omnipotentiam. Dicitur enim sapient. 14, 3: tu autem pater gubernas omnia providentia.
Sed gubernatio pertinet ad potentiam, ut habetur ad Hebr. 1, 3: portansque omnia verbo virtutis suae. Videtur
ergo quod et providentia.
AG3
Item, videtur quod ad voluntatem. Sicut enim dicit Damascenus, providentia est divina voluntas secundum quam
omnia in finem convenientem deductionem accipiunt; et ita videtur expresse quod ad voluntatem pertineat.
AG4
Item, videtur quod sit idem quod dispositio.
Sicut enim dicit boetius, providentia est ratio in summo omnium principe constituta, per quam cuncta disponit.
Sed disponere est dispositionis. Ergo videtur quod dispositio divina et providentia idem sint.
AG5
Item, videtur quod sit idem quod fatum.
Comparatio enim alicujus ad diversa non diversificat ejus essentiam. Sed fatum et providentia non differunt nisi
secundum comparationem ad diversa: sicut enim dicit boetius, modus quo res geruntur, cum ad divinam

330

