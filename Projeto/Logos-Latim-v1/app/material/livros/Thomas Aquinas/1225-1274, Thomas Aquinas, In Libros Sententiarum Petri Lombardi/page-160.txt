|a3 Articulus 3: Utrum per donum, quod spiritus sanctus est, dentur omnia dona.
AG1
Ad tertium sic proceditur. Videtur quod per donum, quod est spiritus sanctus, non dentur omnia dona. Sicut enim
dicit Philosophus, alterationis non est alteratio: alias in infinitum abiretur. Si ergo donum datur per donum, ibitur
in infinitum; et hoc non est ponere. Ergo videtur quod dona non dentur per aliud donum.
AG2
Praeterea, ut supra habitum est ex verbis Hilarii, ipsa essentia divina est data a patre filio. Si igitur omne datum
datur per spiritum sanctum, tunc essentia datur filio per spiritum sanctum; et hoc est inconveniens, quia spiritus
sanctus esset principium filii. Ergo videtur quod per hoc donum non dentur omnia dona.
AG3
Item, filius est etiam datus nobis, Isaiae 9.
Sed spiritus sanctus non habet aliquam rationem principii respectu filii. Ergo videtur quod non omne datum detur
per hoc donum.
AG4
Praeterea, nihil datur per donum aliquod, nisi illud donum detur. Sed multa dantur nobis a Deo, in quibus non
datur spiritus sanctus, sicut data naturalia, et gratiae gratis datae. Ergo videtur quod non omnia dona dentur per
hoc donum.
SC1
Contra est quod in littera dicitur.
Praeterea, illud quod est primum in quolibet genere, est causa omnium quae sunt in genere illo ut habetur ex
verbis Philosophi.
Sed spiritus sanctus habet rationem primi doni, inquantum ipse est amor patris et filii. Ergo videtur quod per hoc
donum omnia dentur.
CO
Respondeo dicendum, quod aliquid dicitur dari multipliciter: quandoque ex ipsa proprietate naturae, secundum
quod dicimus quod ignis dat calorem suum et sol splendorem, et hujus dationis non est principium voluntas:
quandoque ex voluntate, ut principio dationis; et hoc contingit dupliciter; quandoque enim per dationem
intenditur aliqua utilitas ipsius dantis, vel quantum ad remotionem mali, sicut quando aliquid datur ex timore, et
talis datio dicitur redemptio; vel quantum ad acquisitionem alicujus boni, et talis datio est proprie quaestus, vel
venditio; quandoque autem non intenditur utilitas aliqua in ipso dante, et haec datio dicitur liberalis, et proprie
dicitur donatio.
Constat autem quod illa datio in qua intenditur utilitas dantis nunquam competit Deo; unde ipsa singulariter
dicitur liberalis, quia in omnibus aliis dantibus intenditur aliqua utilitas in dante vel boni temporalis vel
spiritualis. Unde nulla datio est pure liberalis, ut dicit Avicenna, nisi Dei et operatio ipsius. Ratio autem liberalis
dationis est amor qui, secundum dionysium, movet superiora ad provisionem minus habentium. Et quia spiritus
sanctus est amor, ideo ipse est ratio omnium eorum datorum quorum principium est divina voluntas, sicut sunt
omnia data creaturis.
RA1
Ad primum igitur dicendum, quod Philosophus intendit dicere, quod alteratio non terminatur ad alterationem, per
se loquendo; non tamen intendit dicere, quod una alteratio non possit esse causa alterius: et non ibitur in
infinitum, quia erit devenire ad primum donum quod datur per seipsum, et non per aliud donum spiritus sancti.
RA2
Ad secundum dicendum, quod datio illa qua pater dat essentiam filio est datio ex proprietate naturae; unde ad
illam dationem comparatur natura ut principium et non voluntas, ut supra dictum est, dist. 15, quaest. 3, art. 1, et
ideo talis datio non est per spiritum sanctum.
RA3
Ad tertium dicendum, quod quamvis spiritus sanctus non sit principium filii, est tamen principium effectus
secundum quem filius dicitur dari vel mitti: et ideo etiam ipse filius est datus per donum quod est spiritus
sanctus, scilicet per amorem: unde dicitur joan. 3, 16: sic Deus dilexit mundum ut filium suum unigenitum daret.
RA4
Ad quartum dicendum, quod quamvis omnia dona et naturalia et gratuita, dentur nobis a Deo per amorem, qui est
primum donum, non tamen in omnibus donis datur ipse amor, sed tantum in dono quod est similitudo illius
amoris, scilicet in dono caritatis. Cum enim dicitur, quod alia dona dantur per donum amoris, qui est spiritus
sanctus, praepositio per non notat causam ex parte recipientis, ut sit sensus: per hoc quod recipit donum amoris,
recipit alia dona: sed notat habitudinem causae ex parte dantis, qui per hoc quod amat creaturam suam, omnia
data dat.
|a4 Articulus 4: Utrum eadem processione spiritus sanctus habeat quod sit donum et Deus.
AG1

160

