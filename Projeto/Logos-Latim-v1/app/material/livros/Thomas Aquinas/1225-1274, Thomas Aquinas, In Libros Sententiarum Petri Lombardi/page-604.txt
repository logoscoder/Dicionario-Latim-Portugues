Praeterea, minus malum pro majori malo permittendum est. Sed minus malum est diminutio alicujus laudis quam
ipsum peccatum, quia minori bono opponitur. Ergo videtur quod non fuerit ratio sufficiens permissionis divinae
quae in littera assignatur, scilicet quod gloriosius est non consentire quam tentari non posse.
SC1
Sed contra id ex quo apparet Deus laudabilis, non debet penitus impediri. Sed in peccatis etiam apparet laudabilis
Deus, cum per misericordiam parcit, et per justitiam punit. Ergo videtur quod non debuit omnino peccatum
impedire.
SC2
Praeterea, omne bonum potentius est in sua bonitate, quam malum in sua malitia. Ergo non est conveniens ut
aliquod malum taliter impediatur quod per hoc aliquod bonum tollatur. Sed si Deus non permitteret hominem
peccare, tolleretur libertas arbitrii, quae coactionem non patitur. Ergo convenienter permissus est homo peccare.
CO
Respondeo dicendum, quod ad providentiam divinam pertinet, ut unumquodque in sua natura relinquatur; quia,
ut dionysius dicit, providentia non est corruptiva naturae, sed salvativa. Cujus ratio est, quia bonum universi
excedit bonum particulare cujusque naturae creatae, sicut etiam bonum gentis excedit bonum hominis, ut in 1
ethic. Dicitur.
Si autem aliqua natura a suo gradu translata in altiorem per providentiam mutetur, quamvis aliquod bonum illi
naturae excresceret, tamen bonitati universi aliquid detraheretur, dum non omnes gradus bonitatis impleti essent,
illo gradu ex quo natura illa translata erat, vacuo remanente. Dico ergo, quod si peccatum omnino impediretur,
per hoc multi gradus bonitatis tollerentur: tolleretur enim natura illa quae potest peccare et non peccare; quae
quidem bona est; tolleretur etiam hoc quod est de peccato posse resurgere, et multa hujusmodi, quibus ablatis,
bonitati universi multum detraheretur; et ideo ad providentiam divinam pertinet et hominem tentari permittere, et
peccare si vellet.
RA1
Ad primum ergo dicendum, quod sapiens artifex non tantum considerat quid competat parti aedificii secundum
se acceptae, sed etiam secundum proportionem ad totum aedificium: et ideo sicut unam partem alia meliorem
facit, ita etiam Deus unumquodque facit in illa proportione ad finem, secundum quod competit naturae suae in
ordine ad totum universum.
RA2
Ad secundum dicendum, quod nec etiam Angeli de natura sua habent quod peccare non possint, quod aliquorum
peccatum monstravit; sed per gratiam confirmationis, quam statim post principium suae conditionis acceperunt,
confirmati sunt ut peccare non possint; ita etiam homo, cum ad terminum viae recto tramite pervenerit, eamdem
confirmationem consequitur. Sed quod Angelo brevior assignata est via quam homini, diversitas naturarum facit,
ut supra dictum est. Nec est necesse ut omnibus ordinatis in unum finem assignentur eadem perducentia in
finem, et eodem modo; sed unicuique secundum suam conditionem.
RA3
Ad tertium dicendum, quod sapientis est removere hoc modo impedimentum quod natura non tollatur: quod non
fieret, si hominem vel Angelum in peccatum cadere non permitteret, quamdiu est in statu viae.
RA4
Ad quartum dicendum, quod non semper via brevior eligenda est, nisi quando per eam omnia quae ad rem
pertinent, convenienter salvantur; et hoc non fieret, si hominem in peccatum non permitteret cadere.
RA5
Ad quintum dicendum, quod non tantum per prohibitionem peccati violentam tolleretur laus, sed etiam naturalis
ordo rerum; quod nullo modo providentia divina pateretur.

|+d23.q2 Distinctio 23, Quaestio 2
|a0 Prologus
Deinde quaeritur de cognitione quam homo in primo statu habuit; et circa hoc quaeruntur tria: 1 utrum Deum per
essentiam viderit; 2 utrum rerum omnium scientiam habuerit; 3 utrum potuerit falli.
|a1 Articulus 1: Utrum Adam viderit Deum per essentiam.
AG1
Ad primum sic proceditur. Videtur quod Adam Deum per essentiam videbat. Visio enim immediata Dei dicitur
visio per essentiam. Sed Adam in primo statu videbat Deum sine medio, ut in principio 4 libri, Magister dicit.
Ergo videtur quod videbat Deum per essentiam.
AG2

604

