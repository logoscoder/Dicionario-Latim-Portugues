Et a poena redemit. Hic ostendit quomodo sumus liberati a poena per Christi passionem; circa quod duo facit:
primo ostendit a qua poena nos liberavit; secundo modum liberationis, ibi: peccata quoque nostra, idest poenam
peccatorum nostrorum, dicitur in corpore suo super lignum portasse.
Unde ipse vere mediator dicitur. Hic determinat de his quae dicuntur de Christo ratione dictae liberationis: et
circa hoc duo facit: primo ostendit quare dicatur redemptor; secundo quare dicatur mediator, ibi: qui solus dicitur
mediator. Circa quod tria facit: primo ostendit rationem quare dicitur mediator; secundo ostendit quod ipse solus
est mediator, non pater vel spiritus sanctus, ibi: sed cum peccata deleat non solus filius, sed et pater et spiritus
sanctus... Quare solus filius dicitur mediator? tertio ostendit secundum quam naturam ipse sit mediator, ibi: unde
et mediator dicitur secundum humanitatem.
Hic quaeruntur quinque: 1 utrum per passionem Christi simus liberati a peccato; 2 utrum per ipsum simus
liberati a potestate diaboli; 3 utrum per ipsum simus liberati a poena; 4 utrum ratione illius liberationis, Christus
dicendus sit redemptor; 5 utrum eadem ratione sit mediator.
|a1 Articulus 1: Utrum per passionem Christi simus liberati a peccato.
Articulus 1A
AG1
Ad primum sic proceditur. Videtur quod per passionem Christi non simus liberati a peccato.
Christus enim non est passus secundum divinam naturam, sed secundum humanam. Sed peccata delere solius est
Dei, ut patet Isai. 43, quia ipsius solius est gratiam dare, per quam delentur peccata.
Ergo per passionem Christi, peccata nostra deleri non potuerunt.
AG2
Praeterea, corporale non potest agere in spirituale.
Sed passio Christi fuit quoddam corporale.
Ergo non potuit agere in animas nostras ad delenda peccata.
AG3
Praeterea, liberatio a peccato dicitur esse justificatio. Sed haec attribuitur resurrectioni: resurrexit enim propter
justificationem nostram; Rom. 4. Ergo liberatio a peccato non debet attribui passioni, sed resurrectioni.
AG4
Praeterea, sicut passio Christi excitat in nobis caritatem, ita et alia beneficia Dei: quia ipse nobis temporalia et
spiritualia bona tribuit. Similiter etiam sanctorum exempla nos ad caritatem excitant. Et tamen non dicitur quod
per omnia beneficia Dei a peccato liberemur. Ergo neque debet dici quod per passionem liberemur a peccato
quia nos ad caritatem excitat, ut dicit Magister.
AG5
Praeterea, sicut habemus fidem de passione, sic etiam habemus fidem de creatione mundi; et tamen non dicitur
quod per bona creationis a peccato mundemur, quamvis fides corda purificet, ut dicitur Act. 15. Ergo videtur
quod nec etiam ista ratione dicendum sit quod per passionem a peccatis liberati simus, ut dicit Magister.
SC1
Sed contra, Apoc. 1, 5: lavit nos a peccatis nostris in sanguine suo. Sanguinem autem in passione fudit. Ergo per
passionem a peccatis nos liberavit.
SC2
Praeterea, signum respondet signato. Sed ritus veteris legis fuit signum et figura Christi. Cum igitur in veteri lege
non fuerit sine sanguinis effusione remissio, ut dicitur Hebr. 9, nec peccatorum remissio fit nisi per sanguinis
Christi effusionem.
CO
Respondeo dicendum ad primam quaestionem, quod delere peccatum dicitur dupliciter.
Uno modo formaliter, sicut albedo dicitur delere nigredinem per hoc quod advenit in subjecto; et sic gratiae est
delere peccatum. Alio modo dicitur effective; et hoc contingit tripliciter, secundum tria genera causae efficientis.
Dicitur enim causa efficiens, uno modo perficiens effectum, et hoc est principale agens inducens formam; et sic
solus Deus peccatum delet, quia ipse solus gratiam infundit. Alio modo dicitur efficiens disponens materiam ad
recipiendum formam: et sic dicitur peccatum delere ille, qui meretur peccati deletionem: quia ex merito efficitur
aliquis dignus quasi materia disposita ad recipiendum gratiam, per quam peccata deleantur. Hoc autem contingit
dupliciter: vel sufficienter, vel insufficienter. Sufficienter quidem disposita est materia, quando fit necessitas ad
formam: et similiter aliquis sufficienter per meritum disponitur ad aliquid, quando illud efficitur sibi debitum; et
hoc est meritum condigni; et sic nullus homo neque sibi neque alteri potest mereri gratiam vel peccati
deletionem. Non sibi, quia antequam gratiam habeat, non est in statu merendi, ut patet ex dictis: aliis non, quia
actio unius non potest sufficienter transire in alterum, nisi inquantum habet aliquam communitatem cum illo,
quae potest esse vel per communionem in natura, vel per conjunctionem affectus. Sed prima conjunctio est
essentialis, secunda autem accidentalis.

1042

