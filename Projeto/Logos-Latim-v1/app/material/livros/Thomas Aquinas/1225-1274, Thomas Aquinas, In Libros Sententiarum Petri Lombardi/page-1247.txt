Ad primum ergo dicendum, quod intelligentia hic dicitur cognitio eorum quae ad opus eligibile accommodata
sunt. Et quia intelligentia est proprie universalium, quae sub tempore non cadunt, et ita quodammodo praesentis
formam retinent; ideo intelligentia dicitur praesentium non solum universalium, quibus indiget prudens ad recte
ratiocinandum de agendis, sed etiam singularium quae nunc sunt.
RA2
Ad secundum dicendum, quod memoria praeteritorum indiget prudens non propter se, sed in ordine ad praesentia
eligibilia, ut dictum est.
RA3
Ad tertium dicendum, quod prudentia est formalis pars et completiva providentiae; et ideo etiam quodammodo
prudentia illa complectitur ex quibus ratio procedit in provisionem futurorum.
Articulus 1B
AG1
Ulterius. A quibusdam assignantur partes prudentiae providentia, cautio, circumspectio, docilitas; et videtur quod
male. Quia ad quemlibet actum prudentiae omnia oportet praedicta concurrere.
Sed habitus distinguuntur per actus. Ergo non sunt virtutes distinctae ab invicem.
AG2
Praeterea, docilitas est ex natura. Sed prudentia est virtus acquisita, vel infusa. Ergo non debet poni pars ejus.
AG3
Praeterea, cavere oppositum pertinet ad quamlibet virtutem. Ergo cautio non debet poni magis pars prudentiae
quam aliarum virtutum.
CO
Ad secundam quaestionem de partibus aliis assignatis a quibusdam, dicendum, quod etiam illae sunt sicut partes
integrales: requiruntur enim ad prudentiam, secundum quod de futuris conjectat ex parte praeteritorum et
praesentium, ex quibus procedit. Oportet enim prudentem viam accommodam ad finem intentum invenire; quod
per providentiam facit, quae est praesens notio futurum pertractans eventum; et iterum prohibentia removere.
Contingit autem providentiam tripliciter impediri. Uno modo ex parte ipsius viae inveniendae, quae quandoque
videtur bona, et non est; et hoc impedimentum cautio aufert, cujus est ex virtutibus vitia virtutum speciem
praeferentia discernere.
Alio modo ex ordine ipsius in finem, ne scilicet via quae de se apta est ad finem, aliquo extrinseco impediatur ne
in finem ducere possit; et hoc ad circumspectionem pertinet, quae est cautela vitiorum contrariorum, quibus
praecipue prudentia impeditur. Tertio modo ex parte ipsius hominis tendentis in finem, qui vias accommodas ad
finem intentum invenire non potest: unde oportet quod per doctrinam ab aliis accipiat. Quia oportet principia
operabilia vel a se habere prudentem, vel ab alio faciliter accipere. Qui autem neutrum habet, hic inutilis est vir,
ut dicitur in 1 ethic.. Et sic est docilitas passive dicta. Si autem docilitas accipiatur active, tunc pertinebit ad
prudentiam secundum suum perfectissimum esse, prout scilicet non solum sibi, sed etiam aliis quae sunt utilia ad
finem invenit; et sic dicitur prudentia erudiendi imperitos.
RA1
Ad primum ergo dicendum, quod non est contra rationem partium quasi integralium virtutis quod omnes
concurrant ad actum unum.
RA2
Ad secundum dicendum, quod quamvis docilitas habeat principium in naturali dispositione, tamen
complementum habet per gratiam, vel per consuetudinem, ut dicit Philosophus 1 ethic., quod oportet
consuetudinibus duci de civilibus: quia talis principia operabilium habet, vel suscipere potest faciliter.
RA3
Ad tertium dicendum, quod quia prudentia regulat omnes alias virtutes, ideo omnes participant aliquid
prudentiae; sicut irascibilis et concupiscibilis participant aliqualiter rationem. Unde illud quod ad alias virtutes
pertinet participative, cautio scilicet, ad prudentiam pertinet essentialiter.
Articulus 1C
AG1
Ulterius. Philosophus, in 6 ethic., adjungit prudentiae tres, scilicet eubuliam, synesim, et gnomen; et videtur
quod male. Quia ipse dicit in eodem Lib. Quod prudens est totaliter consiliativus. Sed eubulia, ut ipse dicit, est
bona consiliatio. Ergo eubulia idem est quod prudentia, et non pars ejus.
AG2
Praeterea, synesis est bona dijudicatio. Sed judicium in operabilibus est ipsa electio. Cum igitur eligere recte sit
prudentiae proprium, videtur quod synesis sit idem quod prudentia.
AG3
Praeterea, Damascenus, in 3 Lib. De fide, dicit, quod gnome idem est quod sententia.
Sed sententia ad judicium pertinet. Ergo videtur quod synesis et gnome non differant.
1247

