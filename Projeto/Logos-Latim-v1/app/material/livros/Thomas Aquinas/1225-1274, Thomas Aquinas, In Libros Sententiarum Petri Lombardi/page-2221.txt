unde nihil prohibet unius beatitudinem esse perfectiorem beatitudine alterius. Cujuslibet autem beatitudo
secundum hoc ultima est, quod appetitus habentis per eam totaliter terminatur, quamvis non sit ultima tamquam
existens in ultimo perfectionis gradu.
RA3
Ad tertium dicendum, quod in beatis erit perfecta caritas; unde quilibet ibi plus diliget Deum quam seipsum; et
ideo magis volet id quod est convenientius Deo, quam id quod esset melius ei; et ideo magis volet divinam
justitiam salvari in hoc quod ipse minus habeat, quod est Deo convenientius, quam in hoc quod plus habeat,
quod esset sibi melius.
Articulus 4C
AG1
Ulterius. Videtur quod hujusmodi beatitudinis gradus mansiones dici non debeant. Beatitudo enim importat
rationem praemii. Sed mansio nihil significat quod ad praemium pertineat. Ergo diversi gradus beatitudinis
mansiones dici non debent.
AG2
Praeterea, mansio locum significare videtur.
Sed locus quo sancti beatificabuntur, non est corporalis, sed spiritualis, scilicet Deus, qui unus est.
Ergo non est nisi una mansio; et ita diversi gradus beatitudinis mansiones dici non possunt.
AG3
Praeterea, sicut in patria erunt homines diversorum meritorum, ita nunc sunt in Purgatorio, et in Limbo patrum
fuerunt. Sed in Purgatorio et in Limbo non distinguuntur mansiones. Ergo nec in patria mansiones debent
distingui.
SC1
Sed contra est quod dicitur joan. 14, 2: in domo patris mei mansiones multae sunt; quod Augustinus exponit de
variis dignitatibus praemiorum.
SC2
Praeterea, in qualibet civitate est ordinata mansionum distinctio. Sed caelestis patria civitati comparatur, ut patet
Apoc. 21. Ergo oportet ibi diversas mansiones distinguere secundum diversos beatitudinis gradus.
CO
Ad tertiam quaestionem dicendum, quod, quia motus localis prior est omnium aliorum motuum; ideo secundum
Philosophum, nomen motus et distantiae et omnium hujusmodi derivatum est a motu locali ad omnes alios
motus. Finis autem motus localis est locus, ad quem cum aliquod pervenerit, ibi manet quiescens, et in eo
conservatur; et ideo in quolibet motu ipsam quietationem in fine motus dicimus collocationem, vel mansionem;
et ideo cum nomen motus derivetur usque ad actum appetitus et voluntatis, ipsa assecutio finis appetitivi motus,
dicitur mansio vel collocatio in fine; et ideo diversi modi consequendi finem ultimum diversae mansiones
dicuntur; ut sic unitas domus respondeat unitati beatitudinis, quae est ex parte objecti; et pluralitas mansionum
respondeat differentiae quae in beatitudine invenitur ex parte beatorum. Sicut etiam videmus in rebus naturalibus
quod est idem locus sursum, ad quem tendunt omnia levia; sed unumquodque pertingit propinquius secundum
quod est levius; et ita habent diversas mansiones secundum differentias levitatis.
RA1
Ad primum ergo dicendum, quod mansio importat rationem finis, ut ex dictis patet, et sic per consequens
importat rationem praemii, quod est finis meriti.
RA2
Ad secundum dicendum, quod quamvis sit unus locus spiritualis, tamen diversi sunt gradus appropinquandi ad
locum illum; et secundum hoc constituuntur diversae mansiones.
RA3
Ad tertium dicendum, quod illi qui erant in Limbo, vel nunc sunt in Purgatorio, nondum pervenerunt ad suum
finem; et ideo in Purgatorio vel in Limbo non distinguuntur mansiones, sed solum in Paradiso et in inferno, ubi
est finis bonorum et malorum.
Articulus 4D
AG1
Ulterius. Videtur quod diversae mansiones non distinguantur penes diversos gradus caritatis.
Quia Matth. 25, 15, dicitur: dedit unicuique secundum propriam virtutem. Propria autem uniuscujusque virtus est
vis naturalis. Ergo et dona gratiae et gloriae distribuuntur secundum diversos gradus virtutis naturalis.
AG2
Praeterea, in psalm. 61, 12, dicitur: tu reddes unicuique secundum opera sua. Sed illud quod redditur, est
beatitudinis mensura. Ergo gradus beatitudinis distinguentur secundum diversitatem operum, et non secundum
diversitatem caritatis.
AG3
2221

