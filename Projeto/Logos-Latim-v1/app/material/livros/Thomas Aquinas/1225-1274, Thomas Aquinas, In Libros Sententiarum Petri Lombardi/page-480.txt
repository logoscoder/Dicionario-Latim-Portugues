Cum autem supra dictum sit, quod in una specie non sint plures Angeli, et species in Angelis non possint differre
nisi secundum quod magis et minus habent de potentialitate et actu; oportet quod unius Angeli semper natura sit
sublimior quam alterius: ideo non est accipere duos Angelos aequales in tota caelesti hierarchia.
RA1
Ad primum ergo dicendum, quod Angeli unius hierarchiae dicuntur aequipotentes, non simpliciter, sed
secundum quid, scilicet quantum ad modum accipiendi illuminationes divinas, qui est proprius illi hierarchiae; et
similiter Angeli unius ordinis sunt aequipotentes secundum convenientiam in actu illius ordinis, et non
simpliciter.
RA2
Ad secundum dicendum, quod non quaelibet distinctio gradus facit distantiam ordinum, ut supra dictum est, sed
illa quae est secundum diversos actus.
RA3
Ad tertium dicendum, quod quamvis omnium sit unum donum, non tamen aequaliter omnes illud participant, sed
secundum magis et minus.
RA4
Ad quartum dicendum, quod sicut in naturalibus diversa quantitas et diversa intensio qualitatis non facit
diversitatem in specie, sed est dispositio ad diversam speciem, inquantum unaquaeque species requirit
determinatam quantitatem dimensionis, ut dicitur in 2 de anima, et similiter ad speciem ignis requiritur
determinata intensio caloris; unde possibile est ut aliqua minus distent in quantitate vel intensione qualitatis,
quae magis distant secundum speciem: ita etiam in ordinibus Angelorum, si consideretur distantia secundum
rationem quantitatis tantum, non est inconveniens quod infimus Angelus alicujus ordinis plus distet a supremo
sui ordinis quam a supremo inferioris ordinis, a quo tamen differentia formali et secundum speciem magis distat,
inquantum attingit rationem superioris ordinis, quam alius non consequitur: sicut si diceretur, quod frigidissimus
vir minus distat a calidissima muliere quam a calidissimo viro, cum quo tamen magis convenit ratione sexus. Et
hoc universaliter invenitur verum in omni re quae compatitur aliquam latitudinem diversorum graduum.
|a6 Articulus 6: Utrum omnes hierarchiae sint connexae.
AG1
Ad sextum sic proceditur. Videtur quod non omnes hierarchiae sint connexae. Quorumcumque enim ratio
consistit in distinctione, eorum non est aliqua connexio: quia connexio distinctioni opponitur.
Sed ratio hierarchiae consistit in distinctione superioris et inferioris. Ergo earum non est connexio.
AG2
Praeterea, quae differunt in eo quod est maxime commune, non habent ulterius in quo connectantur; sicut quae
specie differunt, genere conveniunt; et quae differunt generibus generalissimis, non univocantur in aliquo. Sed
hierarchia est quid communissimum comprehendens sub se ordines et personas. Ergo diversae hierarchiae in
nullo connectuntur.
AG3
Praeterea, in Angelis non est invenire nisi naturalia et gratuita. Sed in naturalibus non connectuntur, cum sint
diversarum specierum: nec iterum in gratuitis, cum diversis muneribus gratiae diversi ordines perficiantur. Ergo
videtur quod in nullo connectuntur.
AG4
Praeterea, ea quae non conjunguntur in aliquo uno termino communi, non videntur connexionem habere, sicut
discreta. Sed hierarchiae et ordines non uniuntur in aliquo uno termino communi, cum non sit unus ordo
diversarum hierarchiarum, nec unus Angelus diversorum ordinum.
Ergo videtur quod non sit aliqua eorum connexio.
SC1
Sed contra est quod dionysius dicit assignans connexionem ordinum et hierarchiarum.
SC2
Praeterea, dicit Commentator in 11 metaph., quod ordo substantiarum separatarum sub Deo et ad invicem, est
sicut plurium artium sub una arte communi; (unde scientiam Dei assimilat metaphysicae, sub qua sunt omnes
scientiae), et sicut plura officia ordinantur sub principe civitatis. Sed in omnibus his est aliqua connexio,
secundum quod ad invicem dependent. Ergo videtur quod hierarchiarum caelestium et ordinum sit connexio.
CO
Respondeo dicendum, quod ordines angelicae hierarchiae omnes sunt connexi ad invicem, et etiam ordinibus
nostrae hierarchiae, ut dionysius tradit ubi supra. Haec autem connexio intelligenda est ad modum ordinis
universi. Sicut enim universi partes ad invicem ordinatae sunt, inquantum una alteram juvat ad consecutionem
sui finis, et etiam ad ultimum bonum, quod est finis totius universi, ita etiam connexio hierarchiarum est et
secundum relationem in unum finem ultimum, secundum quod omnis hierarchiae finis est unitas et similitudo ad
Deum: et secundum ea quae sunt de essentia ipsius hierarchiae, scilicet secundum ordinem, scientiam, et
actionem. Secundum ordinem quidem, inquantum in omnibus invenitur distinctio per primum, medium et
480

