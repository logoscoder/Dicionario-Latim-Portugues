Limbo existentibus, ibi: de antiquis vero patribus... Non incongrue dici potest, quod fidem et spem virtutem
habuerint.
Hic quaeruntur duo. Primo de spe secundum quod est passio. Secundo de ipsa secundum quod est virtus.
Circa primum quaeruntur quinque: 1 utrum spes sit passio; 2 in quo sit; 3 de differentia ejus ad alias passiones; 4
utrum sit una de quatuor passionibus principalibus; 5 utrum possit esse in parte intellectiva.
|a1 Articulus 1: Utrum spes sit passio.
AG1
Ad primum sic proceditur. Videtur quod spes non sit passio. Spes enim est expectatio. Sed expectatio dicit
immobilitatem. Cum ergo omnis passio in motu consistat, videtur quod spes non sit passio.
AG2
Praeterea, opposita sunt in eodem genere.
Sed Philosophus, 7 physicor., dividit spem contra memoriam, dividens actiones utriusque ad invicem. Cum ergo
memoria non sit passio, nec spes passio erit.
AG3
Praeterea, expectare a spectando dicitur. Spectare autem est videre. Cum ergo videre non sit passio animalis,
secundum quod proprie loquimur de passionibus animae; videtur quod spes, quae est expectatio, non sit passio.
AG4
Praeterea, passio animae in parte sensitiva est, ut dicit Philosophus in 7 physic..
Sed spes, cum sit de futuro bono, non potest esse in parte sensitiva: quia sensus est praesentium tantum.
Ergo spes non est passio.
AG5
Praeterea, nihil patitur nisi ex praesentia agentis. Sed spes non est de praesentibus, sed de futuris. Ergo non est
passio.
SC1
Sed contra, spes contra timorem dividitur. Sed timor est passio. Ergo et spes.
SC2
Praeterea, spes ad appetitivam potentiam pertinet: quia habet bonum pro objecto. Sed motus appetitivae partis
dicitur passio animae: quia ad eum sequitur delectatio et tristitia, quod proprium est passionum, ut dicitur in 2
ethic..
Ergo ut prius.
SC3
Praeterea, praesens et praeteritum non diversificant genus. Sed gaudium, quod est de praesenti bono, est in
genere passionis. Ergo et spes, quae est de bono futuro.
CO
Respondeo dicendum, quod, sicut prius, dist. 15, dictum est, quamvis omnis operatio potentiarum animae, quae
per sua objecta in actum reducuntur, sicut intellectus possibilis, sensus, et appetitus, possint dici passiones,
tamen proprie loquendo passio est in operationibus appetitus sensitivae partis, secundum quod Damascenus dicit
in 2 libro, quod passio est motus appetitivae virtutis sensibilis, qui est ex imaginatione boni vel mali.
Spes autem dicit extensionem appetitus in illud quod appetibile est. Invenitur autem non solum in hominibus, sed
etiam in aliis animalibus: quod patet, quia inveniuntur animalia operari propter aliquod bonum futurum
aestimatum possibile, sicut aves faciunt nidum propter filiorum educationem: nec propter finem aliquid facerent
nisi in finem illum quasi eis possibilem tenderent: quia naturalis appetitus non est impossibilium. Similiter etiam
patet quod unum animal aggreditur aliud non nisi ex spe victoriae. Patet ergo quod spes sit in appetitu sensitivae
partis, quae nobis et brutis communis est; et ita sequitur quod sit passio.
RA1
Ad primum ergo dicendum, quod appetitivae partis duplex est motus: scilicet prosecutio et fuga.
Objectum autem spei, quod est bonum difficile et arduum, ratione suae bonitatis natum est movere ad
prosecutionem: sed ratione suae difficultatis natum est movere ad fugam. Hic tamen motus retardatur per spem:
et ideo spes importat motum primum, in quo salvatur ratio passionis, tamen cum quiete privante secundum
motum, qui est fuga.
RA2
Ad secundum dicendum, quod dividitur spes contra memoriam non quantum ad essentiam suam, sed quantum ad
affectum, qui est communis memoriae et spei, scilicet delectatio; unde non sequitur quod in genere conveniant.
RA3
Ad tertium dicendum, quod frequenter nomina imponuntur rebus occultis, ex suis signis, sicut essentiales
differentiae ex accidentibus nominantur.
Signum autem alicujus quiescentis cum extensione appetitus in aliquid desideratum solet esse quod frequenter
visum dirigit in illud, ut videat si ex aliqua parte ad ipsum accedat; et ideo dispositio praedicta quietis cum motu
dicitur expectatio.
1136

