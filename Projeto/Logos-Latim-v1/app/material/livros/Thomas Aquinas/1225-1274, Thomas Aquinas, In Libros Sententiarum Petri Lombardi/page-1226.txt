SC1
Sed contra, Philosophus dicit, in libro de memoria et reminiscentia, quod consuetudo est quasi natura. Ergo
consuetudine efficitur aliquid homini connaturale et facile. Sed nihil aliud virtus est quam quaedam facilitas et
inclinatio per modum naturae ad bonum rationis, ut dicit tullius.
Ergo ex consuetudine acquiritur aliqua virtus.
SC2
Praeterea, malum non est fortius in agendo quam bonum. Sed malis operibus acquiritur aliquis habitus vitiosus.
Ergo ex bonis operibus acquiritur aliquis habitus virtuosus.
CO
Ad secundam quaestionem dicendum est, quod quidam Philosophi, quos sequitur Avicenna, posuerunt omnes
formas esse a datore, et quod agens naturale non facit nisi dispositionem ad formas illas; et similiter etiam dicit
Avicenna, quod scientia et virtus sunt a datore, et per studium et exercitium disponitur anima ad recipiendum
influxum dictorum habituum.
Haec autem positio tollit naturalem virtutem, quae inest cuilibet principio naturali ad faciendum sibi simile,
secundum quod materia in quam agit, est receptiva suae similitudinis. Quod quidem necessarium est ex hoc quod
omne quod agit, agit ex hoc quod est in actu: unde oportet quod omne quod est in actu aliquid, aliquo modo
possit esse activum illius: et ideo omne naturale principium natum est inducere suam similitudinem per actum
suum. Cum igitur principia scientiarum et virtutum sint naturaliter nobis indita, ut dictum est, oportet quod per
actiones ex illis principiis prodeuntes, virtutum et scientiarum habitus compleantur: et huic quidem attestatur
experientia: quia ex consuetudine efficitur aliquid facile et delectabile, quod prius erat difficile; et hoc est signum
habitus generati, scilicet delectatio operis.
RA1
Ad primum igitur dicendum, quod nullum bonum potest homo habere, nisi Deus det; sed quaedam habentur a
Deo non cooperantibus nobis, sicut ea quae sunt infusa; et quaedam nobis cooperantibus, sicut acquisita; et
quaedam cooperante natura, sicut naturalia.
RA2
Ad secundum dicendum, quod in operibus animae est quidam gradus, secundum quod una potentia alteri
subjacet: et in eadem potentia est inveniri superius et inferius, secundum quod ad diversa objecta comparatur.
Inferius autem natum est recipere a superiori; et ideo per operationes egredientes a ratione naturali et voluntate,
in quibus praeexistunt seminaria virtutum, acquiritur habitus in irascibili et concupiscibili; et per operationem
voluntatis et rationis, inquantum sunt finis et principiorum primorum, acquiritur in eis, quantum ad ea quae sunt
ad finem, et quantum ad conclusiones, habitus scientiae et virtutis; et sic habitus acquiritur per operationem quae
ab operante egreditur, secundum quam inferior pars a superiori recipit. In superiori autem parte non est habitus,
nisi vel naturalis vel infusus.
RA3
Ad tertium dicendum, quod sicut principia sunt potiora conclusionibus, et virtute eas continentia, ita seminaria
virtutum, quae sunt in suprema parte animae, sunt digniora virtutibus, quae sunt in partibus inferioribus, et
continent eas virtute: et ideo operationes procedentes ex illis principiis, sunt similes operibus virtutum, et
possunt habitum virtutis perficere; sicut ex consideratione principiorum generatur scientia conclusionum.
RA4
Ad quartum dicendum, quod sicut multae guttae cavant lapidem, inquantum ultima agit in virtute omnium
praecedentium, quae tantum habilitabant materiam ad cavationem, nihil cavantes; ita ultima operatio agens in
virtute omnium praecedentium, habitum virtutis causat.
Articulus 2C
AG1
Ulterius. Videtur quod non oporteat ponere aliquas virtutes morales infusas. Ea enim quae per principia naturalia
possunt causari, non oportet quod divinitus praeter naturalia principia causentur, nisi aliquando miraculose fiat;
sicut quod sanitas restituitur, quam etiam natura posset restituere, licet non statim. Sed ad virtutes morales
possumus pervenire per naturalia principia, ut probatum est.
Ergo non indigemus quod virtutes nobis infundantur.
AG2
Praeterea, ad actum quantumcumque perfectum non requiritur nisi quod sit actus rectus, et meritorius. Sed ad
faciendum actum rectum sufficit virtus acquisita, ad faciendum autem meritorium sufficit caritas. Ergo non
indigemus virtutibus moralibus infusis.
AG3
Praeterea, virtutes quas Deus in nobis sine nobis operatur, sunt mentis qualitates, ut dicit Augustinus, et non in
viribus organis affixis. Sed aliquae Moralium virtutum, ut dictum est, sunt in irascibili et concupiscibili, quae
non sunt partes mentis, cum sint vires organis affixae. Ergo virtutes istae ad minus non possunt esse infusae.
AG4
1226

