comparatio ad aliquid praeexistens, cum quo hoc non erat; et hoc non potest esse, ut ista duo sint simul vera:
prius nescivit, et modo scit: nec hoc ipse potest: et ita patet quod cum dicitur, potest plura scire, aliquo modo
pertinet ad sensum compositum. Unde Magister non simpliciter concedit, sed opinionem narrat; et similiter non
debet concedi quod scientiae ejus aliquid addatur, nec aliquid hujusmodi, quod facit intellectum sensus
compositi. Si tamen concederetur, non ideo sequeretur scientiam posse augeri; quia ipse per unum et idem scit
multa et pauca, quod est primum et per se objectum scientiae ejus, scilicet essentiam suam quae est similitudo
ejus.
RA4
Ad quartum dicendum, quod ea quae non sunt, Deus non scit scientia visionis; et de hac tantum hic loquimur.
|a3 Articulus 3: Utrum Deus sciat infinita.
AG1
Ad tertium sic proceditur. Videtur quod Deus sciat infinita. Scientia enim numeratur secundum scita. Sed in Psal.
146, 5, dicitur, quod sapientiae ejus non est numerus. Ergo scita ejus sunt infinita.
AG2
Praeterea, Deus non alio modo scit quasdam species numerorum quam alias. Sed quasdam scit actu et
determinata scientia quascumque aliquis homo scit. Cum igitur species numerorum sint infinitae, videtur quod
ipse sciat infinita determinate.
AG3
Praeterea, particularia sunt infinita. Sed Deus scit particularia, ut supra, dist. 36, quaest. 1, art. 1, dictum est.
Ergo scit infinita.
AG4
Praeterea, potentia sua dicitur infinita, et dicitur infinitorum simpliciter. Sed nihil potest facere nisi per
scientiam. Ergo videtur quod scientia ejus sit infinitorum simpliciter.
AG5
Sed contra, quidquid scitur, perfecte scientia comprehenditur. Sed quidquid comprehenditur, intellectus
comprehensione finitur, ut dicit Augustinus in Lib. De videndo Deum, et Philosophus in 2 metaph.. Cum igitur
infinitum non possit finiri, videtur quod a nullo intellectu possit perfecte sciri.
AG6
Si dicamus, quod quamvis sit infinitum in se, tamen comparatur ad intellectum divinum, finitum est, contra;
quod dicitur de aliquo diversimode respectu diversorum, est in genere relationis; ex hoc enim probat
Philosophus, magnum et parvum relativa esse.
Ergo quidquid praedicatur de aliquo absolute, cuicumque comparetur, conveniet sibi. Sed esse infinitum est
praedicatum absolutum. Ergo quod in se est infinitum, respectu nullius potest dici finitum.
AG7
Praeterea, infinitum finito infinitum est; quia non potest pertransiri ab eo. Sed sicut infinitum non pertransitur a
finito, ita non transitur ab infinito, ut probatur in 4 physic.. Ergo infinitum neque respectu finiti neque respectu
infiniti finitum est.
AG8
Praeterea, quidquid scitur in actu, actu est in sciente. Sed infinita non possunt esse in actu.
Ergo infinita sciri non possunt.
CO
Respondeo dicendum, quod infinitum potest accipi dupliciter. Vel intensive ad modum quantitatis continuae; et
sic Deus non scit infinitum in actu: quia quantitas infinita continua neque est neque esse potest; nisi dicatur scire
infinitum, inquantum seipsum scit, qui infinitus est. Alio modo potest sumi infinitum secundum quantitatem
discretam; et sic dicendum est, quod scientia simplicis intelligentiae Deus scit infinita quae sunt in potentia
ipsius, non tantum secundum individua, sed etiam secundum species. Posset enim infinitas alias species
procreare, et scit se posse illas. Loquendo autem de scientia visionis, secundum quod videt res non tantum in
seipso, sed etiam unumquodque in proprio esse; sic scientia sua non est infinitorum. Hoc autem non est ex
defectu scientiae ejus, sed ex defectu rerum, quae non sunt infinitae secundum omne tempus numeratae. Unde si
poneretur mundus semper fuisse et nunquam deficere, sicut Philosophi posuerunt, scientia sua esset infinitorum,
etiam videndo singula in proprio esse: quod scientiae nostrae non potest convenire, quia non potest singula
proprie cognoscere nisi per diversas formas ab eis acceptas; unde oportet quod unum post aliud intelligat, ut ex
praedictis, dist. 35, quaest. 1, art. 1, patet; et ita si intelligeret infinita, sequeretur quod infinita numeraret; quod
est impossibile. Sed tamen intellectus noster potest quodammodo intelligere infinita, inquantum intelligit
formam universalem, quae est in potentia ad infinita singularia. Unde etiam a philosophis probatur intellectus
immaterialis esse, quia quodammodo est virtutis infinitae; quod nullo modo virtuti in materia existenti convenire
potest. Intellectus autem divinus, uno, quod est essentia sua, omnia quae sunt vel possunt esse intelligit, non
tantum universali cognitione, sed etiam propria et determinata, ut ex praedictis, dist. 35, quaest. 1, art. 3, patet;

329

