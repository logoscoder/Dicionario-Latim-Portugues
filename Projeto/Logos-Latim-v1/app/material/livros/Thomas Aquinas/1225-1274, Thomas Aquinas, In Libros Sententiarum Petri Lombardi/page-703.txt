participare, quanto corpus ejus ad nobilius genus complexionis pertingit, ut in hominibus, brutis, et plantis. Unde
etiam in his quae sunt unius generis, ex hoc contingit diversitas animarum, quod est in corporibus diversitas: et
hoc etiam patet ex signo boni intellectus, quod Philosophus in 2 de anima dat intelligere, dicens, eos qui sunt
boni tactus et molles carne, aptos mente esse.
Bonitas autem tactus ex aequalitate complexionis contingit: quia oportet ut instrumentum tactus inter contraria
tangibilia sit medium; et quanto magis pervenit ad medium, tanto melior erit tactus.
Unde patet quod ex diversitate corporis animarum diversitas resultat.
RA1
Ad primum ergo dicendum, quod diversitas formalis est duplex. Quaedam quae est formae per se, secundum id
quod ad rationem formae pertinet: et talis diversitas formae, diversitatem speciei inducit. Est autem quaedam
diversitas formae non per se, sed per accidens, ex diversitate materiae resultans, secundum quod in materia
melius disposita dignius forma participatur; et talis diversitas speciem non diversificat: et haec est diversitas
animarum.
RA2
Ad secundum dicendum, quod Gregorius loquitur de paritate et imparitate quae attenditur secundum dominium
et subjectionem; quia unus homo ex natura sua non habet quod dominetur alii.
Unde patet quod non est ad propositum.
RA3
Ad tertium dicendum, quod quamvis Deus sit agens in quo nulla est diversitas, tamen quia per voluntatem agit,
potest multiformes effectus producere pro libito suae voluntatis. Sed hoc esse non potest quod aliqua in specie
convenientia, in forma habeant diversitatem: quia haec contradictionem implicant; et ideo oportet quod diversitas
quae est in animabus ejusdem speciei, in diversitatem materiae reducatur.
RA4
Ad quartum dicendum, quod quamvis anima rationalis non educatur de potentia materiae, tamen creatur in
materia, ut actus ipsius; et ideo oportet quod in ea per modum materiae recipiatur.
RA5
Ad quintum dicendum, sicut ad primum.
RA6
Ad sextum dicendum, quod diversitas materiae potest accipi dupliciter. Vel diversitas partium speciei, idest
partium specie differentium, sive formaliter, ut manus, pes, et hujusmodi; et talis diversitas causatur ex parte
formae: quia ex hoc quod forma est talis, oportet quod corpus sit sibi sic dispositum. Est autem quaedam
diversitas materialis tantum, quae ad speciem non pertinet, sed ad individuum tantum; et ista redundat ex materia
in formam, et non e converso.
RA7
Ad septimum dicendum, quod quamvis intellectus sit absolutus a corpore quantum ad propriam operationem,
quae corporali organo non expletur: tamen conjunctionem habet ad corpus dupliciter: scilicet ex parte essentiae
animae, quae forma corporis est, et ex parte inferiorum potentiarum, ex quibus intellectus recipit; et per istum
modum diversitas corporis in diversitatem intellectus redundat.
EX
Ut post dominari non valeat. Videtur ex hoc quod aliquis eundo post concupiscentias, dominium originalis
peccati revocet; et ita ex actuali peccato culpa originalis redit. Sed dicendum, quod per peccatum actuale
dupliciter dominium concupiscentiae revocatur: tum quia gratia tollitur, quae impetum concupiscentiae
mitigabat; tum quia per peccatum actuale pronitas in peccatum augetur.
Neutro autem modo originale redit, ut ex praedictis patet: quia etsi gratia subtrahitur, non tamen per actum
originis; unde non originalis macula, sed actualis consequitur. Similiter etiam nec ex hoc quod pronitas per
consuetudinem augetur: quia hoc non pertingit ad id quod naturae est, quam per se originale respicit; sed
personam consequitur ex actibus personalibus relicta.
Praetereat reatu, et maneat actu. Actus non sumitur hic pro operatione: quia sic originale peccatum in actu non
consistit; sed per modum quo actus contra potentiam dividitur, ut id quod jam praesens est, actu esse dicatur;
sicut caecitas in actu esse dicitur, quando aliquis actu caecus est.
Quibusdam videtur quod sicut anima a reatu purificatur, ita et caro ab illa pollutione purgatur.
Utraque opinio vera est secundum aliquid intellecta: quia si accipitur pollutio carnis quantum ad hoc quod
personam respicit, sic in baptismo mundatur ut jam per illam pollutionem anima illius hominis infici non possit;
inquantum vero respicit naturam, sic non purgatur, quia infectio illa in prolem ex actu naturae propagatur.
Non tamen, ut ajunt, fit praejudicium veritati.
Verum est, si intelligatur de veritate fidei, quia contrarium fidei non est: tamen est contra veritatem quam ratio
adinvenire potest, et experientia docet.
Quia cum infunditur corpori, condelectatur carni.

703

