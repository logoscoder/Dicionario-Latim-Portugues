|+d3.q3 Distinctio 3, Quaestio 3
|a0 Prologus
Deinde quaeritur de cognitione Angelorum, et circa hoc quatuor quaeruntur: 1 utrum Angelus cognoscat per
species; 2 utrum in superioribus sint species magis universales; 3 utrum per species istas, singularium
cognitionem habere possint; 4 utrum possint simul plura intelligere.
|a1 Articulus 1: Utrum Angelus cognoscat res per suam essentiam.
AG1
Ad primum sic proceditur. Videtur, quod Angelus per essentiam suam res cognoscat et non per species aliquas.
Quia, secundum Philosophum, anima est species specierum.
Sed Angelus simplicior est anima et nobilior.
Ergo essentia Angeli est similitudo vel species rerum. Sed res potest in similitudine sui cognosci.
Ergo videtur quod Angelus intuendo essentiam suam, res cognoscat, et non per species aliquas.
AG2
Praeterea, omnis species vel est causa rei, vel a re accepta. Sed species rerum in intellectu Angeli non possunt
esse causatae a rebus, cum Angelus careat potentiis et organis, quibus fit abstractio a sensibilibus: nec iterum
sunt causae rerum, cum Angeli non sint causatores. Ergo videtur quod Angeli per species non cognoscant.
AG3
Praeterea, secundum dionysium, nobiliora in entibus sunt inferiorum exemplaria. Sed in exemplari res optime
cognoscitur.
Cum ergo Angeli inter res creatas sint nobilissimi, quasi Deo propinquiores, secundum Augustinum; videtur
quod natura sua inspecta, alias res cognoscant.
AG4
Praeterea, intellectum et intellectus non differunt nisi quando utrumque eorum est in potentia, ut in 1 Lib.
Dictum est. Ergo omnis intellectus qui est semper in actu, non differt in eo intelligens et intellectum. Sed
intellectus substantiae separatae videtur semper in actu esse, cum suum intelligere non sequatur transmutationem
aliquam.
Ergo videtur quod in ea non differat species intellecta et substantia intellectus; et ita non per species cognoscit.
SC1
Sed contra est quod dionysius dicit quod Angeli illuminantur per scibiles rerum rationes. Hae autem non sunt
nisi species rerum intellectae. Ergo per species rerum cognitionem habent.
SC2
Praeterea, in Lib. De causis dicitur, quod omnis intelligentia est plena formis.
Sed illa quae sunt in intelligentia, sunt in ea per modum intelligibilem, ut in eodem libro dicitur; quae autem sic
sunt in ea, sunt in ea ad cognoscendum.
Ergo videtur quod res per formas cognoscant.
CO
Respondeo dicendum, quod intellectus angelicus est medius inter intellectum divinum et humanum, et virtute et
modo cognoscendi. In intellectu enim divino similitudo rei intellectae est ipsa divina essentia, quae est rerum
causa exemplaris et efficiens; in intellectu vero humano similitudo rei intellectae est aliud a substantia
intellectus, et est sicut forma ejus; unde ex intellectu et similitudine rei efficitur unum completum, quod est
intellectus in actu intelligens; et hujus similitudo est accepta a re. Sed in intellectu angelico similitudo rei
intellectae est aliud a substantia intelligentis, non tamen est acquisita a re, cum non sint ex rebus divisibilibus
cognitionem congregantes, ut dionysius dicit.
Nec tamen est causa rei secundum fidem, sed est infusa a Deo ad cognoscendum. Et ratio hujus sumi potest ex
verbis Commentatoris, in 11 metaph.. Ipse enim dicit quod secundum ordinem simplicitatis naturarum
separatarum est ordo distantiae speciei intellectae ab intellectu; unde in prima essentia, cui non admiscetur
potentia aliqua, est omnino idem intelligens et intellectum; in aliis autem secundum quod plus admiscetur de
potentia, est major distantia inter speciem intellectam et intellectum. Cujus ratio est quia nihil operatur nisi
secundum quod est in actu; unde illud cujus essentia est purus actus, intelligit sine receptione alicujus
perficientis, quod sit extra essentiam ejus; illud vero in quo est potentia, non poterit intelligere nisi perficiatur in
actu per aliquid receptum ab extrinseco; et hoc est lumen intellectivum naturale, quod a Deo in substantias
intellectivas emittitur. Et quia unumquodque recipitur in aliquo per modum recipientis; lumen illud quod in Deo
est simplex, recipitur in mente Angeli ut divisum et multiplicatum: omnis enim potentia receptiva de se
divisibilitatem habet secundum quod non est terminata ad unum, quod fit per actum terminantem: et ideo dicitur
in libro de causis, quod sicut in natura inferiori multiplicantur singularia, ita et species intelligibiles in
intelligentiis; utrumque enim est propter multiplicabilitatem potentiae; et istae sunt species per quas Angeli
cognoscunt.
431

