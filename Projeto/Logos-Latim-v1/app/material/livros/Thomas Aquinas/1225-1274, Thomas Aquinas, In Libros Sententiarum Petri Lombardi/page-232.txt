Prima in duas: in prima ostendit quod praedicta nomina proprietates personarum designant; in secunda subjungit
rationem, ibi: illae enim proprietates singulae singulis proprie conveniunt personis, quae scilicet determinant
personas: unde in nominibus personarum intelliguntur, sicut determinans in determinato. Prima in duas: in prima
ostendit quod nomina personarum designant proprietates praedictas; in secunda ostendit quod non est omnino
idem modus significandi in nominibus proprietatum et nominibus personarum, ibi: non tamen videtur nobis
omnino esse idem dicere, aliquid esse patrem et genuisse filium etc.. Circa primum tria facit: primo movet
quaestionem; secundo ponit objectionem ad alteram partem, ibi: videtur quod non sint eaedem proprietates quas
ponit Hilarius; tertio ponit solutionem, ibi: ad quod sine praejudicio aliorum dicimus.
Et est hic advertenda quaedam generalis regula.
Hic ponit regulam ad inveniendum nomina personalia, et circa hoc tria facit: primo ponit regulam; secundo
movet quaestionem circa regulam, et solvit eam, ibi: quaeritur hic, cum dicitur, Deus de Deo, lumen de lumine,
et hujusmodi, utrum dicantur secundum substantiam; tertio ex solutione quasi elicit quamdam conclusionem, ibi:
et est sciendum quod secundum nomina substantiae tantum dicitur illud de illo.
Hic quaeruntur duo. Primo de ipsis notionibus vel proprietatibus. Secundo de nominibus personalibus, et
praecipue de verbo.
Circa primum duo quaeruntur: 1 qualiter proprietates ad invicem differant; 2 utrum proprietates vel relationes,
operationes personales secundum intellectum praecedant, vel e converso.
|a1 Articulus 1: Utrum proprietates ad invicem distinguantur.
AG1
Ad primum sic proceditur. Videtur quod proprietates ad invicem non distinguantur. Nulla enim est distinctio in
divinis, nisi secundum originem.
Sed una proprietas non oritur ab alia: quia sicut essentia non generat, ita nec proprietas.
Ergo proprietates ad invicem non distinguuntur.
AG2
Praeterea, relatio est medium inter duo extrema.
Sed inter duos terminos est una via media secundum rem, quamvis differat secundum rationem, sicut est eadem
via a thebis ad Athenas et e converso, ut dicit Philosophus.
Ergo videtur quod una relatione referatur pater ad filium et filius ad patrem; et ita ad minus paternitas et filiatio
sunt una relatio.
AG3
Item, in divinis nihil invenimus distinctum secundum rem, nisi per oppositionem relativam.
Sed sicut inter attributa essentiae, ut bonitatem et sapientiam, non invenitur aliqua oppositio, ratione cujus de se
invicem praedicantur, quia bonitas est sapientia, et e converso; ita etiam proprietates unius personae non habent
aliquam oppositionem ad invicem; alias non possent in eodem supposito esse.
Ergo videtur quod non sint plures secundum rem, et quod una praedicetur de alia, ut dicatur: paternitas est
innascibilitas, et e converso.
AG4
Praeterea, non magis distat ratio verbi a ratione filii, quam ratio ingeniti a ratione patris.
Sed eadem notio designatur nomine verbi et filii, ut in littera dicitur. Ergo videtur quod similiter eadem notio
designetur nomine ingeniti et nomine patris; et sic innascibilitas et paternitas est una et eadem notio.
AG5
Item, unius personae ad aliam personam in divinis non est nisi una relatio. Sed nomine patris, generationis et
paternitatis importatur relatio patris ad filium. Ergo videtur quod omnia ista in divinis idem sunt: quod est contra
Magistrum in littera.
CO
Respondeo dicendum, quod in divinis, ut supra dictum est, dist. 26, qu. 1, art. 3, sunt quinque notiones; non
tamen sunt quinque res, sed solum tres res, scilicet pater et filius et spiritus sanctus.
Ad cujus intellectum sciendum est, quod in illo proprie aliqua multiplicantur et non unum sunt, cujus differentiis
propriis distinguuntur, ut dicit Philosophus, verbi gratia, isosceles, idest triangulus duorum aequalium laterum, et
isopleuros, idest triangulus aequilaterus, distinguuntur differentiis trianguli; et ideo non dicimus quod sunt unus
triangulus, sed plures. Non autem distinguuntur propriis differentiis figurae, immo sub una figurae differentia
incidunt, quod est habere tria latera; et ideo dicuntur una figura, quae est triangulus; et ideo non potest dici quod
sunt plures res, nisi de illis quae per differentiam rei distinguuntur. Differentia autem rei in divinis non est nisi
per oppositionem relationis; et ideo non poterit dici quod sunt plures res, nisi secundum quod exigit ista
oppositio. Unde paternitas et filiatio sunt duae res, et similiter pater et filius.
Sed paternitas et communis spiratio non sunt duae res, quia non opponuntur relative; sed tantum duae relationes,
quia distinguuntur differentiis relationis inquantum est relatio. Cum enim relatio dicatur secundum respectum ad
alterum, differentiae relationis erunt secundum quod est ad diversa; et ideo, quia paternitate pater refertur ad

232

