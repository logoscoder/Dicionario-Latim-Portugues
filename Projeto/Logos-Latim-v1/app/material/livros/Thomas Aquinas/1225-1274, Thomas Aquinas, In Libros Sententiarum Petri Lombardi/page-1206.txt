Ad secundum dicendum, quod quamvis sit major difficultas laboris, non tamen est major difficultas quae
attenditur secundum excessum operis ad potentiam; qua attenditur in virtutibus, ut dictum est.
RA3
Ad tertium potest dici, quod etiam minima caritas potest in magnum meritum respectu praemii accidentalis, non
autem respectu praemii substantialis, ut supra dictum est.
RA4
Ad quartum dicendum, quod venialibus etiam resistere posset, si aliquis caritate contra venialium tentationem
uteretur, non ut vitaret omnia, sed quia potest singula vitare.
RA5
Ad quintum dicendum, quod apostolus loquitur quantum ad id quod homo potest sustinere sine animi
perturbatione; quod non potest nisi caritas perfecta, ut in magnis tribulationibus aequanimitatem servet.
|a4 Articulus 4: Utrum homo semper resurgat in minori caritate.
Articulus 4A
AG1
Ad quartum sic proceditur. Videtur quod homo semper in minori caritate resurgat. Amos 5, 2: virgo Israel cecidit
etc.; Glossa: non negat ut resurgat, sed ut resurgere virgo possit: quia semel aberrans etsi reportetur humeris
pastoris, non habet tantam gloriam quantam qui nunquam aberravit.
Sed gloria commensuratur caritati. Ergo homo post peccatum non habet tantam caritatem resurgens, quantam
primo.
AG2
Praeterea, Ezech. 44, 10: Levitae qui recesserunt a me... Nunquam appropinquabunt mihi, ut sacerdotio
fungantur. Sed aliquis quantum ad spirituale sacerdotium appropinquat Deo per caritatem.
Ergo non habet tantam caritatem qui aliquando recessit a Deo per peccatum, quantam ante.
AG3
Praeterea, caritas incipiens nunquam est tanta, quanta proficiens et perfecta. Sed aliquis quando cecidit, habuit
caritatem proficientem, vel perfectam; quando autem resurgit, habet caritatem incipientem. Ergo non habet
tantam caritatem quantam prius.
AG4
Praeterea, nunquam potest tantum disponere se ad recipiendum divini luminis influentiam qui est sine caritate,
quantum cum caritate. Sed secundum quod aliquis disposuit se ad gratiam, Deus illi gratiam infundit. Ergo
semper magis recipit de influentia gratiae aliquis permanens in caritate, quam de novo caritatem accipiens; et sic
idem quod prius.
SC1
Sed contra, in Malach. 3, 4: placebit Deo sacrificium Juda et hierusalem, sicut dies saeculi et anni antiqui. Sed
caritas facit omnia nostra Deo esse accepta. Ergo aliquis post lapsum resurgens potest habere tantum de caritate,
quantum prius.
CO
Respondeo dicendum ad primam quaestionem, quod mensura caritati praefigitur a Deo secundum suam
voluntatem, et aliquo modo commensuratur ad conatum illius qui gratiam recipit.
Unde cum aliquis post peccatum possit multum et parum conari ad recipiendum caritatem, et divinae liberalitati
non ponatur terminus per peccatum, cum ipse quantum in se est, sit paratus omnia peccata totaliter delere;
oportet dicere sicut et communiter dicitur, quod aliquis potest post peccatum in majori et in minori et aequali
caritate resurgere.
RA1
Ad primum ergo dicendum, quod loquitur de gloria praemii accidentalis, quae non commensuratur caritati, sed
actui vel statui: quia post peccatum virgo aureolam non habebit; et similiter nec peccator resurgens gaudium de
innocentia continua.
RA2
Ad secundum dicendum, quod ab officio dignitatis aliquis repellitur propter peccatum commissum etiam si
poenitentiam egerit, sicut propter homicidium repellitur a sacerdotio; et hoc est propter hoc quod non reducitur
ad statum tantae dignitatis, quamvis reducatur ad aequalem caritatem.
RA3
Ad tertium dicendum, quod loquendo de una et eadem caritate, verum est quod caritas incipiens minor est quam
proficiens vel perfecta; sed una incipiens potest esse major quam alterius qui est in statu proficientium, sicut
aliquod animal statim natum est majus quam aliud etiam perfectum.
RA4
Ad quartum dicendum, quod ceteris paribus semper ille qui habet caritatem, recipit plus de influentia divini
luminis; sed ille qui non habet caritatem, potest plus conari, et magis recipiet.
1206

