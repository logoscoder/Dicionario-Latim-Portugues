Sed hoc non videtur sufficiens: quia, secundum hoc, si primo homine non peccante, aliqui de filiis ejus
peccassent, eorum peccatum irreparabile foret.
Et praeterea in quolibet Angelo est natura secundum speciem ab alio differens; et ideo eo peccante tota natura
suae speciei vitiata est.
Et ideo oportet aliter dicere, ut inveniatur eadem ratio obstinationis in hominibus damnatis et in Angelis
peccantibus: quia, secundum Damascenum, quod est in Angelis casus, hoc est in hominibus mors. Dicendum est
ergo, quod sicut impossibile est a voluntate indeclinabiliter adhaerente recto fini procedere opus peccati; ita e
contrario impossibile est a voluntate adhaerente inconvertibiliter perverso fini aliquod rectum opus provenire.
Peccatum autem voluntatis contingit dupliciter circa finem; vel ex passione deducente rationem ab actuali
consideratione recti finis; et talis peccator poenitens est passione cessante; vel ex malitia, quae, secundum
Philosophum in 7 ethic., est corruptiva finis. Dicitur enim ex malitia peccare qui ex electione pravi finis peccat,
eo quod qualis est secundum habitum, talis finis videtur ei; ut qui habet habitum luxuriae, delectationem
veneream sibi ponit finem. Et cum error circa finem in operabilibus sit sicut error circa prima principia in
speculativis, circa quae errantem non contingit ex aliis magis notis dirigi; oportet quod sic peccans sit
impoenitens, ut dicit Philosophus ibidem. Ergo de peccato nullus potest poenitere, nisi vel passione cessante, vel
habitu remoto, quo malum finem eligebat. Removeri autem habitum non est possibile nisi in eo qui est in statu
viae et mutabilitatis. Unde quandocumque aliquis devenit ad terminum viae, non potest deflecti ab eo fine cui
adhaesit, sive sit bonus sive malus.
Finis autem viae hominis est mors sua; finis autem Angeli est terminus electionis suae, qua bono adhaesit vel
malo. Unde sicut homines post mortem in bono confirmantur vel in malo; ita et Angeli post conversionem vel
aversionem. Datur autem homini longior via quam Angelo, quia erat magis a Deo distans, et oportebat quod in
ejus cognitionem inquirendo perveniret; Angelus autem statim deiformi intellectu sine inquisitione in divina
pervenire potuit.
RA1
Ad primum ergo dicendum, quod in Daemonibus remanet naturalis potentia ad bonum, ut remota et indisposita
et per contrarium habitum depravata, qua possent benefacere, si vellent; sed velle non possunt, quia habitus
malitiae ab ejus voluntate removeri non potest, quia jam in statu viae non est.
RA2
Ad secundum dicendum, quod cum in Angelis natura sit bona, oportet quod naturalis appetitus eorum bonus sit;
qui tamen per circumstantias depravatur, quas apponit deliberativa voluntas, inquantum volunt esse et vivere sub
tali deformitate peccati, sicut luxuriosus desiderat vivere in sua turpi delectatione.
RA3
Ad tertium dicendum, quod secundum quosdam synderesis in Daemonibus non remurmurat culpae, sed poenae;
et in hoc magis peccant, ordinationi divinae justitiae renitentes. Sed hoc non videtur verum, quia impossibile est
quod aliquid non renitatur suo contrario. In synderesi autem sunt universalia principia juris naturalis; unde
oportet quod remurmuret omni ei quod contra jus naturale fit. Sed tamen istud murmur est actus naturae.
In Daemonibus enim voluntas perversa repugnat, secundum quam claudunt suas virtutes inspectivas ab omni
consideratione, ut dicit dionysius.
RA4
Ad quartum dicendum, quod quamvis isti actus in se boni sint, non tamen bene fiunt: quia coacte et non ex
electione bonum quodcumque operantur.
RA5
Ad quintum dicendum, quod quidam dicunt, quod eorum culpa et poena crescere potest usque ad diem judicii.
Sed hoc non videtur verum: quia cum non sint in statu viae, sicut non in bonum, ita nec in pejus mutari possunt.
Unde dicendum, quod eorum culpa vel superbia dicitur crescere, non quantum ad intensionem malitiae, sed
quantum ad multiplicitatem actus. Poena etiam essentialis non crescit, sed accidentalis, quae est ex multitudine
damnatorum, sicut est etiam de praemio bonorum Angelorum.

|+d7.q2 Distinctio 7, Quaestio 2
|a0 Prologus
Deinde quaeritur de cognitione Daemonum; et circa hoc quaeruntur duo: 1 utrum Daemones vigeant acumine
scientiae; 2 de divinatione quae per eos fit.
|a1 Articulus 1: Utrum Daemones sint acutae scientiae.
AG1

457

