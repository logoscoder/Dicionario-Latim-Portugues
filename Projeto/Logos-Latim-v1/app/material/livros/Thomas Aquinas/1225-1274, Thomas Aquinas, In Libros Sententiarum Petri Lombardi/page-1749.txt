sacramenti minister. Cum ergo minister sacramenti poenitentiae sit sacerdos, videtur quod nulli alii sit confessio
facienda.
AG2
Praeterea, confessio in quolibet judicio ad sententiam ordinatur. Sed sententia in foro contentioso non a suo
judice lata, nulla est; et ideo nec facienda est confessio nisi judici. Sed judex in foro conscientiae non est nisi
sacerdos, qui habet potestatem ligandi et solvendi. Ergo non est alii confessio facienda.
AG3
Praeterea, in baptismo, quia quilibet baptizare potest, si baptizat laicus sine necessitate, non debet a sacerdote
baptismus iterari. Sed si aliquis confitetur laico in casu necessitatis, iterum debet sacerdoti confiteri, si articulum
necessitatis evadat.
Ergo confessio sacerdotis non potest fieri laico in casu necessitatis.
SC1
Sed contra est quod in littera determinatur.
CO
Ad secundam quaestionem dicendum, quod sicut baptismus est sacramentum necessitatis, ita et poenitentia.
Baptismus autem, qui est sacramentum necessitatis, habet duplicem ministrum: unum cui ex officio baptizare
incumbit, scilicet sacerdotem; alium cui ratione necessitatis dispensatio baptismi committitur. Et ita etiam
minister poenitentiae, cui confessio est facienda ex officio, est sacerdos; sed in necessitate etiam laicus vicem
sacerdotis supplet, ut ei confessio fieri possit.
RA1
Ad primum ergo dicendum, quod in sacramento poenitentiae non solum est aliquid ex parte ministri, scilicet
absolutio et satisfactionis injunctio, sed etiam aliquid ex parte ipsius qui suscipit sacramentum, quod est etiam de
essentia sacramenti, sicut contritio et confessio. Satisfactio autem jam incipit esse a ministro inquantum eam
injungit, et a poenitente inquantum eam implet; et ad plenitudinem sacramenti utrumque debet concurrere
quando possibile est; sed quando necessitas imminet, debet facere poenitens quod ex parte sua est, scilicet
conteri, et confiteri cui potest: qui quamvis sacramentum perficere non possit, ut faciat id quod est ex parte
sacerdotis, absolutionem scilicet, tamen defectum sacerdotis summus sacerdos supplet.
Nihilominus confessio laico ex desiderio sacerdotis facta, sacramentalis est quodammodo, quamvis non sit
sacramentum perfectum, quia deest ei id quod est ex parte sacerdotis.
RA2
Ad secundum dicendum, quod quamvis laicus non sit judex ejus qui ei confitetur absolute, tamen ratione
necessitatis accipit judicium super eum, scilicet secundum quod confitens ex desiderio sacerdotis se ei subdit.
RA3
Ad tertium dicendum, quod per sacramenta homo non solum Deo, sed etiam ecclesiae oportet quod reconcilietur.
Ecclesiae autem reconciliari non potest nisi sanctificatio ecclesiae ad eum perveniat.
In baptismo autem sanctificatio ecclesiae ad hominem pervenit per ipsum elementum exterius adhibitum, quod
verbo vitae sanctificatur secundum formam ecclesiae a quocumque; et ideo ex quo semel baptizatus est a
quocumque, non oportet quod iterum baptizetur. Sed in poenitentia ecclesiae sanctificatio non pervenit ad
hominem nisi per ministrum: quia non est ibi aliquod elementum corporale exterius adhibitum, quod ex
sanctificatione invisibilem gratiam conferat; et ideo quamvis ille qui laico confessus est in articulo necessitatis,
consecutus sit veniam a Deo, eo quod propositum confitendi secundum mandatum Dei, quod concepit, sicut
potuit, implevit; non tamen adhuc ecclesiae reconciliatus est, ut ad sacramenta ecclesiae admitti debeat, nisi prius
a sacerdote absolvatur; sicut ille qui baptismo flaminis baptizatus est, ad eucharistiam non admittitur; et ideo
oportet quod iterum confiteatur sacerdoti, cum copiam habere potuerit; et praecipue quia, ut dictum est,
sacramentum poenitentiae perfectum non fuit; unde oportet quod perficiatur, ut ex ipsa perceptione sacramenti
pleniorem effectum consequatur, et ut mandatum de poenitentiae sacramento recipiendo impleat.
Articulus 3C
AG1
Ulterius. Videtur quod extra casum necessitatis non posset aliquis non sacerdos confessionem venialium audire.
Quia sacramentum aliquod committitur dispensandum laico ratione necessitatis.
Sed confessio venialium non est de necessitate salutis, ut supra dictum est. Ergo non committitur laico.
AG2
Praeterea, contra venialia ordinatur extrema unctio, sicut et poenitentia. Sed illa non potest dari a laico, ut patet
jac. Ult.. Ergo nec confessio venialium potest ei fieri.
SC1
Sed contra est quod dicit beda in littera.
CO
Ad tertiam quaestionem dicendum, quod per peccatum veniale homo nec a Deo nec a sacramentis ecclesiae
separatur; et ideo non indiget novae gratiae collatione ad ejus dimissionem, nec indiget reconciliatione ad
1749

