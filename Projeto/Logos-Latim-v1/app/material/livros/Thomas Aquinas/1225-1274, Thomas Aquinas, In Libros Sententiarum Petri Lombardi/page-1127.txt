Ad quartum dicendum, quod in symbolo proponitur nobis regula fidei, ad quam omnes debent pertingere. Non
autem debent pertingere solum ad actum fidei informis, sed etiam ad actum fidei formatae, et ideo ponitur in
symbolis actus fidei formatae.
Nihilominus habens fidem informem, dicens symbolum, non peccat: quia hoc dicit in persona ecclesiae.
RA5
Ad quintum dicendum, quod leo Papa dicit, quod non debet ibi addi haec praepositio in, ut dicatur: et in unam
sanctam catholicam etc., sed debet dici: et unam sanctam etc.. Anselmus vero dicit, quod potest dici, in unam,
inquantum in isto effectu intelligitur veritas increata, scilicet ut sit sensus in unam sanctam, idest in spiritum
sanctum unientem ecclesiam.
RA6
Ad sextum dicendum, quod, sicut dictum est, articulus est indivisibilis veritas supra rationem existens: et ubi
occurrunt diversae difficultates, quibus hoc quod dicitur, est supra rationem, oportet ponere diversos articulos.
Ponere autem Deum sepultum, non habet aliam difficultatem, quam ponere eum passum vel mortuum; et ideo
totum hoc comprehenditur sub uno articulo. Sed nativitas habet aliam difficultatem praeter difficultatem
conceptionis: quia in conceptione est difficultas ex hoc quod Deus homo factus est, et quod est facta conceptio
sine virili semine: in nativitate autem ex hoc quod clauso virginis utero exivit: et ideo sunt duo articuli.
RA7
Ad septimum dicendum, quod ex parte potentiae filii ponitur opus quod in natura assumpta operatus est quantum
ad septem articulos, ut dictum est.
RA8
Ad octavum dicendum, quod, sicut dicit innocentius tertius, nicaena synodus praecipue congregata fuit contra
Arium, qui negabat filium esse verum Deum; et ideo descensus ad inferos suppressus fuit, in quo maxime
videbatur derogari divinitati filii. Vel dicendum, quod quia illud symbolum editum est ad manifestandum fidem
contra haereticos; nullus autem error acciderat de descensu ad inferos: ideo illum articulum explicare non
curaverunt, sed implicite posuerunt in articulo de resurrectione, in quo intelligitur terminus a quo resurrexit: sicut
in articulo conceptionis implicite tradiderunt articulum nativitatis, quia non fuerat de nativitate aliquis specialis
error.
RA9
Ad nonum dicendum, quod quia quidam Philosophi posuerunt mundum creatum a Deo et tamen ab aeterno
fuisse, ut Augustinus dicit; ideo symbolum nicaenum, quod specialiter ad evacuandos errores editum fuit, posuit
factorem, quod magis ostendit initium durationis mundi, et quod est a Deo agente per voluntatem, non per
necessitatem naturae.
RA10
Ad decimum dicendum, quod fides de corpore Christi et de omnibus sacramentis et de clavibus et de omnibus
hujusmodi includitur in articulo qui est de effectu gratiae, qui est: sanctam ecclesiam catholicam; et ideo in
nicaeno symbolo additum est: confiteor unum baptisma. Quidam tamen dicunt, quod reducitur ad articulum de
passione.
Sed primum est probabilius.

|+d25.q2 Distinctio 25, Quaestio 2
|a0 Prologus
Deinde quaeritur de explicatione fidei; et circa hoc quaeruntur duo: 1 de necessitate explicationis; 2 quantum ad
quae oportet esse fidem explicitam.
|a1 Articulus 1: Utrum explicatio fidei sit de necessitate salutis.
Articulus 1A
AG1
Ad primum sic proceditur. Videtur quod fidem esse explicitam non sit de necessitate salutis.
Ad salutem enim sufficit gratia et liberum arbitrium.
Sed ad explicationem fidei non sufficit habitus gratuitus fidei infusus, nec etiam liberum arbitrium gratia
informatum; sed oportet quod veniat doctrina fidei determinans, quia fides ex auditu est, Rom. 10. Ergo
explicatio fidei non est de necessitate salutis.
AG2
Praeterea, nullus damnatur ex hoc quod vitare non potest. Sed aliquis natus in silvis, vel inter infideles, non
potest distincte de fidei articulis cognitionem habere: quia doctor fidei non adest, nec unquam de fide audivit

1127

