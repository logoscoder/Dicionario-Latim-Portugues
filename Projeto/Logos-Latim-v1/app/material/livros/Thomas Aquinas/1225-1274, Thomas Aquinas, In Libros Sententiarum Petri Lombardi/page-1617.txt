Ad primum ergo dicendum, quod sacerdos non revelat confessionem, talem poenitentiam injungendo, quamvis
suspicio oriatur illum aliquod enorme peccatum commisisse: non enim culpa pro certo scitur ex poena: quia
quandoque aliquis poenitentiam pro alio facit, sicut legitur in vitis patrum de quodam, qui ut socium suum ad
poenitentiam provocaret, ipse cum eo poenitentiam egit. Si autem sit peccatum publicum, ipse poenitens
exequendo poenitentiam, confessionem a se factam manifestat.
RA2
Ad secundum dicendum, quod poenitentia solemnis, quantum ad injunctionem exigit forum occultum: quia sicut
occulte quis confitetur, ita occulta ei poenitentia injungitur: sed executio non exigit forum occultum; et hoc non
est inconveniens.
RA3
Ad tertium dicendum, quod poenitentia quamvis revocet omnes defectus, restituendo in pristinam gratiam, non
tamen restituit in pristinam dignitatem; et ideo etiam mulieres post peractam poenitentiam de fornicatione, non
velantur, quia dignitatem virginitatis non recuperant; et similiter post publicam poenitentiam peccator non redit
ad hanc dignitatem ut possit ad clericatum assumi; et episcopus talem ordinans, potestate ordinandi privari debet;
nisi forte necessitas ecclesiae exposcat, aut consuetudo: tunc enim dispensative recipitur ad minores ordines, non
autem ad sacros ordines.
Primo propter dignitatem ordinum istorum. Secundo propter timorem recidivi. Tertio propter scandalum
vitandum, quod posset in populo oriri ex memoria praecedentium peccatorum. Quarto, quia non haberet frontem
alios corrigendi, cum peccatum ejus fuerit publicum.
Articulus 5B
AG1
Ulterius. Videtur quod solemnis poenitentia iterari possit. Sacramenta enim quae characterem non imprimunt,
cum sua solemnitate iterantur, sicut eucharistia, et extrema unctio, et hujusmodi.
Sed poenitentia non imprimit characterem. Ergo cum sua solemnitate debet iterari.
AG2
Praeterea, poenitentia solemnizatur propter gravitatem et manifestationem peccati. Sed post peractam
poenitentiam contingit similia peccata committere, vel etiam graviora. Ergo solemnis poenitentia iterum debet
adhiberi.
SC1
Sed contra, poenitentia solemnis significat ejectionem primi hominis de Paradiso. Sed haec tantum semel est
facta. Ergo et poenitentia solemnis tantum semel debet fieri.
CO
Ad secundam quaestionem dicendum, quod solemnis poenitentia iterari non debet, propter tria. Primo ne ex
iteratione vilescat. Secundo propter significationem: quia est figura expulsionis hominis de Paradiso, quae est
semel tantum facta.
Tertio, quia solemnizatio est quasi quaedam professio perpetuo poenitentiam conservandi: et ideo iteratio
solemnitati resistit. Si tamen postmodum peccaverit, non clauditur ei locus poenitentiae; sed poenitentia
solemnis iterum ei injungenda non est.
RA1
Ad primum ergo dicendum, quod in illis sacramentis in quibus solemnitas iteratur, iteratio solemnitati non
repugnat, ut est in proposito: et ideo non est simile.
RA2
Ad secundum dicendum, quod quamvis ratione criminis deberetur sibi eadem poenitentia, tamen solemnitatis
iteratio non competit propter praedictas causas.
Articulus 5C
AG1
Ulterius. Quaeritur de ritu solemnis poenitentiae; et videtur quod mulieribus non sit imponenda.
Quia vir, cui imponitur solemnis poenitentia, debet comam abjicere, sed hoc non competit mulieri, ut patet 1
corinth. 11. Ergo non debet agere solemnem poenitentiam.
AG2
Item, videtur quod clericis sit imponenda.
Quia imponitur propter gravitatem delicti. Sed idem peccatum gravius est in clerico quam in laico.
Ergo magis debet imponi clerico quam laico.
AG3
Item, videtur quod a quolibet sacerdote possit imponi. Quia absolvere in foro poenitentiali est ejus qui habet
claves. Sed simplex sacerdos habet claves. Ergo potest esse minister hujus poenitentiae.
CO

1617

