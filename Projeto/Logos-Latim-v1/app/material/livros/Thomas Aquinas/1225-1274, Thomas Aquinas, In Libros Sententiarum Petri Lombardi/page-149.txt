AG5
Praeterea, constat quod augmentum qualitatis non potest reduci ad aliquam speciem motus, nisi ad alterationem.
Sed alteratio, ut probat Philosophus, non est nisi circa partem animae sensitivam, et circa objecta ejus. Cum ergo
caritas qualitas sit et sit in parte intellectiva, alioquin non esset in Angelis, qui sensitiva carent, videtur quod non
augeatur.
SC1
Contra, Augustinus dicit: caritas cum fuerit nata, nutritur; cum fuerit roborata, perficitur. Omne autem in quo
progressus secundum diversos gradus attenditur, augetur.
Ergo etc..
SC2
Praeterea, per actum devenimus in cognitionem habitus. Sed contingit actum caritatis intensiorem fieri. Ergo
etiam et caritas augeri potest.
CO
Respondeo dicendum, quod quidam posuerunt caritatem essentialiter non augeri, et horum fuit quadruplex
opinio. Quidam enim dixerunt, ut Magister in littera, quod caritas secundum se non augetur, sed dicitur augeri in
nobis, inquantum nos in caritate proficimus; et hoc quia ponit caritatem esse spiritum sanctum, in quem variatio
non cadit.
Sed hoc non potest stare: quia non est intelligibile, quod nos in caritate, quae spiritus sanctus est, proficiamus,
nisi aliquid fiat in nobis quod prius non fuit; et hoc non potest esse tantum actus, cum omnis actus sit ex virtute
aliqua, et actus perfectus, quali spiritu sancto unimur, est a virtute perfecta per habitum. Alii dixerunt, quod
caritas essentialiter non augetur, sed dicitur augeri, inquantum magis firmatur in subjecto, secundum ipsam
radicationem.
Sed ex hoc etiam sequitur ipsam augeri essentialiter.
Nulla enim forma potest intelligi magis firmari in subjecto, nisi per hoc quod habet majorem victoriam super
subjectum suum. Augmentum autem victoriae redundat in augmentum virtutis, et per consequens in augmentum
essentiae: quia virtus, si non est ipsa essentia, oportet quod sit ab essentia, et commensuretur sibi sicut effectus
causae proximae.
Alii dixerunt, quod caritas essentialiter non augetur, sed adveniente majori caritate, minor caritas, quae inerat,
destruitur. Hoc etiam non potest stare: quia nulla forma destruitur, nisi vel ex contrario agente, vel per accidens
ex corruptione subjecti. Cum igitur subjectum caritatis maneat, et caritas adveniens caritati inventae non
contrarietur; non potest esse quod destruatur nec per se nec per accidens, sicut ignis parvus a magno igne propter
consumptionem materiae. Alii dixerunt, quod caritas non augetur nisi quantum ad fervorem. Sed hoc etiam non
potest stare: quia fervor caritatis dupliciter accipitur: proprie et metaphorice. Metaphorice, secundum quod
dicimus caritatem esse calorem, et intensionem actus caritatis metaphorice dicimus fervorem, secundum quod
dionysius ponit fervidum in amore Angelorum.
Sic autem fervor acceptus, est per se consequens essentiam caritatis; unde non potest in tali fervore fieri
augmentum, nisi ipsa caritas essentialiter augeatur; cum simul varietur res et omnia quae per se consequuntur
ipsam. Alio modo dicitur fervor prout est in parte sensitiva; cum enim vires inferiores sequantur motum
superiorum, si sit intensior, sicut videmus quod ad apprehensionem mulieris dilectae totum corpus exardescit et
movetur; ita etiam quando affectus superior movetur in Deum, consequitur quaedam impressio etiam in
virtutibus sensitivis, secundum quam incitantur ad obediendum divino amori. Intensio autem istius fervoris non
sufficit ad augmentum caritatis: quia secundum augmentum istius fervoris non attenditur quantitas meriti, cum
consistat in dispositione corporis. Unde magis ferventes non semper magis merentur. Sed ille qui dicitur crescere
in caritate, crescit etiam in merito, si sit in statu merendi.
Et ideo dicendum, quod caritas essentialiter augetur. Sciendum tamen est, quod augeri nihil aliud est quam
sumere majorem quantitatem; unde secundum quod aliquid se habet ad quantitatem, ita se habet ad augmentum.
Quantitas autem dicitur dupliciter: quaedam virtualis, quaedam dimensiva.
Virtualis quantitas non est ex genere suo quantitas, quia non dividitur divisione essentiae suae; sed magnitudo
ejus attenditur ad aliquid divisibile extra, vel multiplicabile, quod est objectum vel actus virtutis. Sed ex genere
suo est vel forma accidentalis in genere qualitatis, vel forma substantialis, quae tamen non est major vel minor.
Et ideo augmentum secundum quantitatem virtutis non pertinet ad speciem motus quae augmentum dicitur, sed
magis ad alterationem; et hoc modo augetur caritas et aliae qualitates. Quantitas autem dimensiva est
quorumdam per accidens, sicut albedinis, quae dicitur quanta secundum quantitatem superficiei, ut in
praedicamentis dicitur. Unde non augetur nisi per accidens; sed per se invenitur in corporibus quae per se
augentur.
Hoc autem contingit dupliciter. Quia aliquando illud quod sumit majorem quantitatem, movetur de quantitate
minori in majorem. Aliquando autem est sine motu ipsius quod augeri dicitur; unde non quaelibet pars augetur,
sicut quaelibet pars moti per se movetur. Et hoc contingit quando efficitur major quantitas per additionem
quantitatis, sicut quando additur lignum ligno, vel linea lineae. Unde hoc est augmentum, sed non motus
augmenti. Quod autem moveatur aliquid ad majorem quantitatem, contingit dupliciter: vel ita quod quantitas sit
149

