Praeterea, major est misericordia Dei quam iniquitas hominis; unde reprehenditur ille qui dixit: major est
iniquitas mea quam ut veniam merear. Sed poenitentia misericordiae Dei innititur. Ergo omnia peccata,
quantacumque sint, delet.
CO
Respondeo dicendum ad primam quaestionem, quod poenitentia potest considerari inquantum est sacramentum,
et inquantum est virtus; et utroque modo ad remissionem peccatorum aliquo modo operatur. Secundum enim
quod est novae legis sacramentum, gratia in ea datur ad defectum illum sanandum contra quem inducta est,
scilicet ad dimissionem culpae actualis. Operatur etiam ad dimissionem peccati, inquantum est virtus, speciali
modo prae aliis virtutibus. Quia secundum omnem virtutem formatam ex parte habitus peccata dimittuntur
ratione gratiae, quae cum ea infunditur; sed hoc est formaliter remittere: sed poenitentia ex ratione sui actus
habet quod per eam peccata dimittantur, secundum quod peccata commissa sunt materia actus ejus. Cum enim
peccatum ex hoc remitti dicatur vel retineri, quod habet rationem offensae; illud quod offensam aufert, peccatum
tollit. Cum autem offensa, inquantum hujusmodi, sit inaequalitas quaedam, qua unus alii subtraxit quod debitum
erat, actu illius virtutis peccatum remittitur quae inaequalitatem praedictam ad aequalitatem reducit. Hoc autem
facit poenitentia, ut ex dictis patet, quae in recompensatione divinae offensae spiritum Deo contribulatum offert;
et ideo poenitentiae etiam ex parte actus sui competit peccatum tollere; et hoc est efficienter, et non solum
formaliter, per poenitentiam peccata dimitti.
RA1
Ad primum ergo dicendum, quod apostolus loquitur ibi de hostia quae universaliter pro peccatis totius mundi
oblata est, scilicet Christo, quae est unica et singularis; nec iterum pro peccatis delendis offertur, sed unica sua
oblatione valet ad hoc quod per poenitentiam, et alia sacramenta omnia peccata possint dimitti.
RA2
Ad secundum dicendum, quod ideo esau, de quo apostolus loquitur, locum veniae non invenit, quia non vere
poenituit, etsi lacrymas exterius emiserit: quod patet ex hoc quod dixit: venient dies luctus patris mei, et occidam
Jacob fratrem meum.
RA3
Et similiter dicendum, ad tertium de Antiocho, qui vere non poenituit interius, quamvis exterius verba
poenitentiae proferret magis propter infirmitatem corporis quam propter offensam Dei vitandam.
RA4
Ad quartum dicendum, quod offensa infinita est ex parte aversionis, sed non ex parte conversionis; et similiter
etiam actus poenitentiae habet infinitatem ex parte gratiae, quae est Dei similitudo, et in virtute divinae
misericordiae operans, quae infinita est, quamvis ex parte actus nostri sit finita. Habet etiam efficaciam ex virtute
passionis Christi, quae infiniti valoris quodammodo est, inquantum fuit passio Dei et hominis.
Articulus 1B
AG1
Ulterius. Videtur quod etiam totaliter reatum tollat. Bonum enim est efficacius ad agendum quam malum, quia
malum non agit nisi in virtute boni, ut dionysius dicit.
Sed per unum actum peccati homo et culpam et reatum incurrit. Ergo et per actum contritionis et a culpa et a
reatu absolvitur.
AG2
Praeterea, Deus non plus exigit in poena quam erat in culpa. Sed major dolor est in contritione de peccato quam
fuerit in peccando delectatio: quia quantitas doloris de peccato est secundum quantitatem amoris Dei, qui est
major quam omnis cupiditas rei temporalis, ut dicit Glossa super illud psalm. 118: dilexi mandata tua super
aurum et topazion. Ergo non exigit pro peccato aliam poenam quam illam quae est in contritione; et sic
poenitentia a toto reatu absolvit.
AG3
Praeterea, magis valet ad removendum peccatum poena propria adjuncta alienae, quam aliena poena tantum. Sed
in baptismo non est aliqua poena propria, sed tantum virtute poenae Christi omnia peccata delet et quantum ad
culpam et quantum ad reatum. Ergo et poenitentia, in qua cum poena Christi adjungitur poena propria, totus
reatus auferri debet.
SC1
Sed contra, poena non injungitur nisi ei qui est debitor poenae. Sed poenitenti injungitur poena aliqua
satisfactoria. Ergo adhuc est debitor poenae; et sic non est a toto reatu per poenitentiam liberatus.
SC2
Praeterea, per poenitentiam non aufertur illud quod est expedimentum ad profectum. Sed poena remanens
satisfactoria est ad profectum virtutum.
Ergo per poenitentiam non tollitur.
CO

1619

