Ad secundum dicendum, quod res naturae, per se loquendo est quod habet naturam; sed quod hoc sit
compositum, accidit, inquantum ipsum compositum ex materia et forma, quae sunt principia naturae, non
adjungitur alteri subsistenti simplici; si autem alteri subsistenti conjungatur, quod est in se simplex, erit quidem
illud simplex ut res subsistens in natura composita; non tamen erit compositum, nisi per modum qui infra
dicetur; secundum quem secunda opinio ponit personam verbi incarnati esse compositam.
|a2 Articulus 2: Utrum filius Dei assumpserit hominem.
AG1
Ad secundum sic proceditur. Videtur quod filius Dei assumpserit hominem. Psalm. 44, 5: beatus quem elegisti et
assumpsisti; et loquitur de Christo homine. Ergo homo est assumptus.
AG2
Praeterea, si filius Dei est homo, aut homo quem assumpsit, aut homo quem non assumpsit.
Si homo quem non assumpsit, ergo non magis potest dici homo qui est Jesus, quam homo qui est Petrus. Si
autem homo quem assumpsit, ergo assumpsit hominem.
AG3
Praeterea, filius Dei assumpsit animam et corpus unita: quia corpus non unitum animae est corpus inanimatum,
quod non est assumptibile, ut in 2 dist., quaest. 2, art. 1, dictum est. Unio autem illa non est minoris efficaciae in
homine Christo quam in aliis hominibus. Sed in aliis hominibus facit non solum humanitatem, sed etiam
hominem.
Ergo in Christo facit hominem.
AG4
Praeterea, in Christo non est nisi assumens et assumptum. Sed non habet quod sit homo ex parte assumentis: quia
sic ab aeterno fuisset homo.
Ergo habet ex parte assumpti; ergo homo est assumptus.
AG5
Praeterea, secundum Damascenum, Christus assumpsit quidquid in nostra natura plantavit. Sed id quod unitum
est ex corpore et anima, facit hominem, cum fit de naturalibus, quae Dei verbum in nostra natura plantavit. Hoc
ergo assumpsit hominem; quia posita causa sufficienti ponitur effectus.
SC1
Sed contra, assumens non est assumptum. Sed Deus est homo. Ergo non assumpsit hominem.
SC2
Praeterea, si assumpsit hominem, constat quod non assumpsit hominem universalem. Ergo assumpsit hunc
hominem. Sed hic homo est persona.
Ergo assumpsit personam; quod falsum est: ergo et primum.
CO
Respondeo dicendum, quod id quod assumitur, secundum intellectum praecedit unionem.
Si ergo dicatur homo assumptus, oportet quod intelligatur homo antequam intelligatur assumptus.
Homo autem particularis (quia universalem non assumpsit, cum non habeat esse in rerum natura), est quid
subsistens, habens esse completum. Quod autem habet esse completum in quo subsistit, non potest uniri alteri
nisi tribus modis: vel accidentaliter, ut tunica homini; et hunc modum unionis ponit tertia opinio: vel per modum
aggregationis, sicut lapis lapidi in acervo: vel aliquo accidente, sicut homo unitur Deo per amorem vel gratiam;
et neutra harum est unio simpliciter, sed secundum quid: quarum primam posuit dioscorus, alteram Nestorius
haeretici, ut dicit Damascenus, 3 cap., 3 libri. Unde nullo modo concedendum est, quod homo sit assumptus.
Sciendum tamen, quod prima opinio nullum praedictorum modorum unionis ponebat, unde non est haeretica; sed
ponebat, quod erat facta unio secundum hoc quod persona verbi incepit esse illa substantia: quod quidem non est
intelligibile, ut duorum unum fiat alterum, nisi per conversionem unius ad alterum; immo impossibile est, ut
prius dictum est; et ideo non sustinetur.
RA1
Ad primum ergo dicendum, quod omnes auctoritates quae dicunt hominem assumptum, exponi debent, ut
ponatur concretum pro abstracto, idest homo pro humana natura.
RA2
Ad secundum dicendum, quod Christus est homo, non quem assumpsit, sed cujus humanam naturam assumpsit.
RA3
Ad tertium dicendum, quod non est propter inefficaciam unionis animae ad corpus quod eorum conjunctio,
secundum quod praeintelligitur unioni ad divinam personam, non facit hominem, sed humanam naturam in
Christo; sed est ex hoc quod non fuerunt, ut conjuncta per se subsisterent, sed ut divina persona in eis subsisteret.
RA4
Ad quartum dicendum, quod homo significat humanam naturam, et supponit pro supposito subsistente in natura
illa: quorum unum est ex parte assumpti, alterum ex parte assumentis.
RA5
903

