Articulus 2F
AG1
Ulterius. Videtur quod nullus liquor possit speciebus illis permisceri. Quia, ut in 1 de generatione, probat
Philosophus, accidens non permiscetur substantiae. Sed quilibet liquor substantia quaedam est. Cum ergo illae
species sint tantum accidentia, videtur quod nihil possit eis permisceri.
AG2
Praeterea, sicut hoc sacramentum sub certa forma verborum consecratur, ita et aqua benedicta.
Sed si aqua permiscetur aquae benedictae, totum fit benedictum. Si ergo aliquis liquorum permisceri posset vino
consecrato, esset totum consecratum; et sic liquor ille transiret in sanguinem Christi sine forma verborum, quod
falsum est.
AG3
Praeterea, humidorum permixtorum efficitur superficies una. Si ergo illis speciebus aliquis liquor admisceatur,
efficitur una superficies liquoris advenientis et specierum praeexistentium. Sed superficies liquoris est in
subjecto, superficies autem specierum non est in subjecto. Ergo eadem superficies erit in subjecto et non in
subjecto; quod est impossibile.
AG4
Praeterea, corpus Christi non est sub sacramento ex quo sub speciebus illis est alia substantia.
Sed si aliquis liquor subtilis, puta vinum vel aqua, admisceatur illis speciebus, cum non contineatur propriis
terminis, oportet quod diffluat ad terminos dimensionum sub quibus erat corpus Christi. Ergo desinunt ibi esse
species: ergo corrumpuntur et non permiscentur.
AG5
Praeterea, sicut album et nigrum sunt differentiae coloris; ita magnum et parvum sunt differentiae quantitatis, vel
circa quantitatem. Sed idem color non est albus et niger. Ergo neque eaedem dimensiones sunt magnae et parvae.
Sed addito aliquo liquore dimensiones illae efficiuntur magnae. Ergo non sunt eaedem quae prius; ergo non
permiscentur.
SC1
Sed contra, secundum Philosophum in 1 de generatione, ea quae sunt divisibilia in minima, sunt bene
permiscibilia. Sed ita est de speciebus illis. Ergo etc..
SC2
Praeterea, majus est corrumpi quam permisceri.
Sed species possunt corrumpi. Ergo possunt permisceri.
CO
Ad sextam quaestionem dicendum, quod quidam dicunt, quod quicumque liquor addatur speciebus vini in
quantacumque quantitate, statim desinit ibi esse corpus Christi; quia dimensiones illae non manent eaedem, et
iterum liquor additus per totum diffunditur. Unde cum corpus Christi non sit sub speciebus cum alio corpore,
oportet quod in toto desinat esse corpus Christi.
Sed haec positio non potest stare. Constat enim quod corpus Christi manet quamdiu illa accidentia manent; illa
autem accidentia non corrumpuntur aliter quam ut corrumperetur substantia panis et vini. Constat autem quod ex
parvo liquore addito non destrueretur vinum, et ideo nec species vini remanentes. Rationes enim praedictae non
cogunt.
Primo, quia non quaelibet dimensionum distinctio tollit sacramentum; sicut enim additio, ita et divisio facit
aliam dimensionem, ut ex dictis patet per Philosophum. Divisio autem non tollit veritatem sacramenti, ut patet in
pane qui frangitur; unde nec additio; quia illa varietas dimensionum quam facit talis additio et divisio, est
quantum ad determinationem ipsarum, non quantum ad indeterminatum esse earum, secundum quod competit eis
subsistere; neque quantum ad esse quo subsistunt conformes substantiae praecedenti. Similiter etiam parvus
liquor constat quod non potest diffundi per omnes dimensiones; nisi rarefieret et transmutaretur in aliam
speciem. Unde non oportet quod occupet omnes dimensiones.
Et ideo aliter dicendum, quod hoc modo admiscetur liquor quicumque speciebus illis, sicut admisceretur
substantiae vini. Liquor autem additus si esset aequalis quantitatis vel majoris, pertingeret ad omnes dimensiones
vini; et sic si esset alterius speciei, faceret aliam speciem liquoris mediam; si autem esset ejusdem speciei, vinum
faceret aliud vinum secundum numerum, maxime quantum ad accidentia. Si autem liquor additus esset minoris
quantitatis, non posset pertingere ad omnes dimensiones totius vini, sed ad aliquas, et illas immutaret altero
dictorum modorum; et forte immutaretur secundum speciem, si esset alterius speciei. Constat autem quod in hoc
sacramento non manet corpus Christi nisi quamdiu illae species manent eaedem numero; et ideo si apponatur
parvus liquor, corrumpet partem specierum, et sub illa parte desinit esse corpus Christi; non enim est probabile
quod una gutta aquae per totum scyphum diffundatur.
Si autem addatur in magna quantitate, sic corrumpet species secundum totum; et ita totaliter desinit ibi esse
corpus Christi.
RA1
1573

