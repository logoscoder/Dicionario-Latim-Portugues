Sed contra, Ezech. 1, in Glossa Hieronymus dicit: conscientiam interdum praecipitari videmus.
Sed praecipitium ejus est ipsius error. Ergo conscientia quandoque errat.
SC2
Praeterea, ad conscientiam pertinere videtur arbitrium de rebus agendis vel non agendis. Sed in hoc arbitrio
plerumque homines decipiuntur, ut patet joan. 16, 2: venit hora ut omnis qui interficit vos, arbitretur se
obsequium praestare Deo.
Ergo etc..
CO
Respondeo dicendum, quod sicut ex praedictis patet, prima principia, quibus ratio dirigitur in agendis, sunt per se
nota; et circa ea non contingit errare, sicut nec contingit errare ipsum demonstrantem circa principia prima. Haec
autem principia agendorum naturaliter cognita ad synderesim pertinent, sicut Deo esse obediendum, et similia.
Sicut autem in scientiis demonstrativis ex principis communibus non deducuntur conclusiones nisi mediantibus
principiis propriis et determinatis ad genus illud, virtutem primorum principiorum continentibus; ita in
operabilibus, in quibus ratio deliberans syllogismo quodam utitur ad inveniendum quid bonum sit, ut patet ex 3
de anima, ex principiis communibus in conclusionem hujus operis determinati venit mediantibus quibusdam
principiis propriis et determinatis. Haec autem propria principia non sunt per se nota naturaliter sicut principia
communia: sed innotescunt vel per inquisitionem rationis, vel per assensum fidei. Et quia non omnium est fides,
ut dicitur 2 thessal. 3, et iterum quia ratio conferens quandoque decipitur; ideo circa ista principia contingit
errare; sicut haereticus errat in hoc quod credit omne juramentum esse illicitum. Et haec principia determinata
pertinent ad rationem superiorem vel inferiorem; veritas autem conclusionis dependet ex utrisque principiis: et
ideo cum conscientia sit quaedam conclusio sententians quid bonum sit fieri vel dimitti, ut patet ex his quae dicta
sunt supra, dist. 24, quaest. 3, art. 3, contingit in conscientia errorem esse propter hoc quod ratio decipitur in
principiis appropriatis; sicut conscientia haeretici decipitur dum credit se non debere jurare etiam pro causa
legitima, quando ab eo expetitur: non quia decipiatur in hoc communi principio, quod est, nullum illicitum esse
faciendum; sed quia decipitur in hoc quod credit omne juramentum esse illicitum, quod quasi pro principio
accipit.
RA1
Ad primum ergo dicendum, quod conscientia dicitur esse testis, inquantum id retinet contra quod voluntas fecit,
quasi voluntatem accusans de eo quod sibi non obedivit: et in hoc non errat, quia facere contra conscientiam,
peccatum est, ut infra dicetur: sed propter hoc non removetur quin errare possit in hoc quod de faciendo vel non
faciendo sententiat.
RA2
Ad secundum dicendum, quod conscientia dicitur naturale judicatorium non per se, sed inquantum virtus
synderesis in ipsa manet; sicut virtus principiorum salvatur in conclusionibus: et ex parte illa non errat.
RA3
Ad tertium dicendum, quod conscientia non est prima lex et primum dirigens in humanis actibus, sed quasi
quaedam applicatio primae legis, scilicet principiorum communium, ad actus particulares: propter quod a
Damasceno lex intellectus dicitur; unde non oportet quod semper sit recta.
RA4
Ad quartum dicendum, quod conscientia non dicitur scientia simpliciter, sed secundum quid, scilicet secundum
aestimationem illius cujus est conscientia: dicitur enim conscientia, secundum quod aliquis sibi conscius est.
Quamvis autem scientia semper sit verorum, non tamen quidquid aliquis aestimat se scire, verum est: et ita non
oportet quod semper sit conscientia vera.
RA5
Ad quintum dicendum, quod in conclusione particularis agendi dupliciter contingit esse defectum.
Uno modo ex falsitate principiorum ex quibus syllogizatur; et hoc modo in conclusione tenetur id quod veritati
contrarium est: et hic est error conscientiae. Alio modo ex impetu passionum absorbentium et quasi ligantium
rationis judicium in particulari, ut actu non consideret nec hoc nec ejus oppositum, sed voluntas sequatur
delectabile quod sensus proponit; et hic est error electionis, et non conscientiae.
|a3 Articulus 3: Utrum conscientia errans obliget.
AG1
Ad tertium sic proceditur. Videtur quod conscientia errans non obliget. Quicumque enim non facit hoc ad quod
obligatur, peccat. Sed peccatum, ut supra dictum est, est dictum vel factum vel concupitum contra legem Dei.
Cum igitur conscientia et ratio errans non sit secundum legem Dei, videtur quod non obliget.
AG2
Praeterea, omne peccatum reducitur ad aliquod genus peccati: quia nihil est in genere quod non sit in specie, ut
in 2 topic. Dicitur. Sed si aliquis habeat conscientiam furandi ut pascat patrem, hoc furari non reducitur ad
aliquod genus peccati, ut patet in discurrendo per singula. Ergo talis non peccat: ergo talis conscientia erronea
eum non obligabat.
762

