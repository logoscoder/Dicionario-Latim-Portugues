scientiam, scilicet naturalia, geometricalia, et grammaticalia; et quartus, qui horum omnium per unum habitum
scientiam habeat, de quo constat quod vere poterit dici, quod est grammaticus vel grammatica est in eo, et
similiter geometria, et philosophia: et quamvis in eo non sit nisi una res, secundum quam omnia haec sibi
conveniunt, tamen aliud et aliud secundum rationem nominis unumquodque horum in ipso nominat, eo quod
unumquodque eorum imperfecte exprimit illam rem. Ita etiam est et in Deo. Cum enim in aliis creaturis
inveniatur esse, vivere, et intelligere, et omnia hujusmodi secundum diversa in eis existentia; in Deo tamen unum
suum simplex esse habet omnium horum virtutem et perfectionem. Unde cum Deus nominatur ens, non
exprimitur aliquid nisi quod pertinet ad perfectionem ejus et non tota perfectio ipsius; et similiter cum dicitur
sciens, et volens, et hujusmodi; et ita patet quod omnia haec unum sunt in Deo secundum rem, sed ratione
differunt, quae non tantum est in intellectu, sed fundatur in veritate et perfectione rei: et sicut proprie Deus
dicitur ens, ita proprie dicitur sciens et volens, et hujusmodi: nec est ibi aliqua pluralitas vel additio vel ordo in
re, sed in ratione tantum.
RA3
Ad tertium dicendum, quod quamvis ad rationem scientiae exigantur scientia, sciens et scitum; non tamen
exigitur quod haec tria differant secundum rem: sicut etiam de ratione motus est quod sit movens et motum: sed
quod motum sit aliud a movente, non potest sciri nisi demonstratione, ante cujus inventionem multi sunt opinati
aliquid seipsum movere. Sciendum est ergo, quod in omni intellectu aliqualiter est idem intelligens et
intellectum, et in quibusdam etiam aliqualiter differt; in aliquibus vero sunt omnino idem. Intellectus enim
humanus, qui aliquando est in potentia, et aliquando in actu, quando est in potentia intelligens, non est idem cum
intelligibili in potentia, quod est aliqua res existens extra animam; sed ad hoc quod sit intelligens in actu, oportet
quod intelligibile in potentia fiat intelligibile in actu per hoc quod species ejus denudatur ab omnibus appenditiis
materiae per virtutem intellectus agentis; et oportet quod haec species, quae est intellecta in actu, perficiat
intellectum in potentia: ex quorum conjunctione efficitur unum perfectum, quod est intellectus in actu, sicut ex
anima et corpore efficitur unum, quod est homo habens operationes humanas. Unde sicut anima non est aliud ab
homine, ita intellectum in actu non est aliud ab intellectu intelligente actu, sed idem: non tamen ita quod species
illa fiat substantia intellectus, vel pars ejus, nisi formalis, sicut nec anima fit corpus. Si ergo est aliquis
intellectus, sicut divinus, qui ad nihil est in potentia, sed est totum actus, et semper in actu, tunc intellectum ab
intellectu nullo modo differt re in eo, sed consideratione tantum: quia prout consideratur essentia ejus ut
immunis a materia, sic est intelligens, ut probatum est, in corp. Art.: sed prout consideratur essentia sua
secundum quod intellectus accipit eam sine materia, sic est intellectum; sed prout consideratur ipsum
intellectum, prout non deest sibi intelligenti, sed est in seipso, quodammodo sic est intelligentia vel scientia: quia
scientia nihil aliud est quam impressio vel conjunctio sciti ad scientem.
RA4
Ad quartum dicendum, quod omnia ista vocabula, quibus dicimus scientiam esse assimilationem vel
apprehensionem, vel impressionem, vel aliquid hujusmodi, veniunt ex consideratione intellectus possibilis: qui
non cognoscit nisi per receptionem alicujus speciei, respectu cujus est in potentia, per quam assimilatur rei extra
animam. Unde ubi est intellectus in actu tantum, nihil horum proprie dicitur, sed secundum modum intelligendi
tantum.
RA5
Ad quintum dicendum, quod ea quae dicuntur de Deo, semper intelligenda sunt per eminentiam ablato omni eo
quod imperfectionis esse potest.
Unde a scientia, secundum quod in Deo est, oportet auferre discursum rationis inquirentis, et retinere
rectitudinem circa rem scitam. Sed quia scientia proprie complexorum est, et intelligere proprie est quidditatis
rei; ideo Deus dicitur sciens, inquantum cognoscit esse suum; et dicitur intelligens, inquantum cognoscit naturam
suam, quae tamen non est aliud quam suum esse, nec magis simplex. Et ideo in Deo non est aliud intelligere
quam scire, nisi secundum rationem. Sapientia vero non ponit in numerum cum scientia et intellectu: quia omnis
sapientia scientia est, sed non convertitur: quia illa scientia sola sapientia est quae causas altissimas considerat,
per quas ordinantur et cognoscuntur omnia sequentia. Unde proprie Deus sapiens dicitur inquantum seipsum
cognoscit, et intelligens et sciens secundum quod se et alia cognoscit.
|a2 Articulus 2: Utrum Deus intelligat alia a se.
AG1
Ad secundum sic proceditur. Videtur quod Deus non intelligat alia a se. Intellectum enim perfectio est
intelligentis, quia facit ipsum esse in actu.
Sed omnis perfectio excedit id quod perficitur. Si ergo aliquid aliud a se intelligeret, haberet illud majus se: quod
est inconveniens.
AG2
Praeterea, secundum ordinem nobilitatis objectorum est ordo nobilitatis in operationibus; unde dicit Philosophus,
quod perfecta operatio felicitatis est respectu nobilissimi objecti.

288

