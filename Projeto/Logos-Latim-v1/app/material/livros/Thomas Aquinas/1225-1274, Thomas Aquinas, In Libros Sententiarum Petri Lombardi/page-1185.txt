RA5
Ad quintum dicendum, quod Deus ubique aequaliter diligitur; tamen divinum bonum in isto esse, non est tantum
amabile sicut ipsum esse in Deo: quia non aeque perfecte in omnibus est.
|a4 Articulus 4: Utrum in dilectione Dei possit haberi respectus ad aliquam mercedem.
AG1
Ad quartum sic proceditur. Videtur quod non possit in dilectione Dei haberi respectus ad aliquam mercedem.
Quia joan. 10, mercenarius vituperatur.
Sed mercenarius dicitur qui mercedem quaerit. Ergo dilectio Dei ex caritate non admittit respectum mercedis.
AG2
Praeterea, Augustinus dicit: Deo licet sine praemio serviri non possit, tamen sine intuitu praemii serviendum est.
Sed praemium nihil aliud est quam merces laboris. Ergo sine respectu mercedis Deo serviendum est.
AG3
Praeterea, amicitia civilis quamvis habeat multas dilectiones et utilitates, tamen ad eas non respicit, sed supra
honestum fundatur. Sed amicitia caritatis magis est honesta quam amicitia civilis.
Ergo nec ipsa ad aliquam utilitatem respicit.
AG4
Praeterea, merces est finis eorum quae propter mercedem fiunt. Sed finis diligitur magis quam ea quae sunt ad
finem. Si ergo Deus propter aliquam mercedem diligeretur, aliquid aliud magis diligeretur Deo; quod est contra
rationem caritatis.
AG5
Praeterea, sicut per caritatem homo adipiscitur praemium, ita etiam fugit poenam. Sed caritas expellit timorem
poenae, maxime si sit perfecta.
Ergo videtur quod etiam excludit intuitum mercedis.
SC1
Sed contra, sicut dicitur in Glossa Matth. 1, spes generat caritatem. Sed spes est expectatio mercedis. Ergo
caritas potest esse cum intuitu mercedis.
SC2
Praeterea, Hebr. 11, dicitur de sanctis patribus, quod aspiciebant in remunerationem. Sed constat quod ipsi
diligebant Deum ex caritate. Ergo dilectio Dei ex caritate compatitur intuitum mercedis.
SC3
Praeterea, amicorum est quod quaerant invicem perfrui. Sed nihil aliud est merces nostra quam perfrui Deo,
videndo ipsum. Ergo caritas non solum non excludit, sed etiam facit habere oculum ad mercedem.
CO
Respondeo dicendum, quod merces proprie dicitur praemium quod quis ex labore vel aliquo opere meretur.
Praemium autem est quod alicui in bonum ejus redditur; unde merces, inquantum hujusmodi, importat aliquid
referibile per amorem ad id cui merces redditur: mercedem enim aliquis propter seipsum amat. Non tamen est de
ratione mercedis quod sit intentionis finis: quia plerumque aliquis mercedem ex opere non quaerit, cui merces
datur. Ea autem quae propter se aliquis diligit, vel sunt perfectiones illius formaliter, sicut sanitas, virtus,
operatio, dilectio, et hujusmodi; vel sunt effectiva vel conservativa horum, aut contrariorum prohibitiva. Unde si
aliquis amat aliquid extra se propter seipsum, illud potest dici merces, inquantum ex eo aliquid in ipso relinquitur
vel conservatur. Sed, sicut supra dictum est, de ratione amicitiae est quod amicus sui gratia diligatur; unde
amicus non habet in amicitia rationem mercedis, proprie loquendo, quamvis ea quae ex amico in nobis fiunt,
rationem mercedis habere possint, sicut delectationes, et utilitates quas ex ipso amans consequitur, ratione
quarum ipse amicus merces dicitur quasi causaliter, sicut dicitur Deus merces nostra ratione eorum quae ex ipso
in nobis sunt. Patet ergo quod ponere mercedem aliquam finem amoris ex parte amati, est contra rationem
amicitiae. Unde caritas per hunc modum oculum ad mercedem habere non potest: hoc enim esset Deum non
ponere ultimum finem, sed bona quae ex ipso consequitur. Sed ponere mercedem esse finem amoris ex parte
amantis, non tamen ultimum, prout scilicet ipse amor est quaedam operatio amantis, non est contra rationem
amicitiae: quia ipsa amoris operatio cum sit quoddam accidens, non dicitur amari nisi propter suum subjectum,
ut ex dictis patet: et inter ea quae propter se aliquis diligit, potest esse ordo, salva amicitia; unde et ipsam
operationem amoris possum amare, non obstante amicitia, propter aliquid aliud. Erit tamen contra rationem
virtutis, si virtutis operatio propter aliquid aliud virtute inferius, cujusmodi sunt temporalia bona, diligatur. Patet
ergo quod habens caritatem non potest habere oculum ad mercedem, ut ponat aliquid quodcumque finem amati,
scilicet Dei (hoc enim esset contra rationem caritatis, ut est amicitia quaedam), nec iterum ut ponat aliquod
bonum temporale finem ipsius amoris; quia hoc est contra rationem caritatis, ut est virtus: potest tamen habere
oculum ad mercedem, ut ponat beatitudinem creatam finem amoris, non autem finem amati: hoc enim neque est
contra rationem amicitiae, neque contra rationem virtutis, cum beatitudo virtutum sit finis.
RA1

1185

