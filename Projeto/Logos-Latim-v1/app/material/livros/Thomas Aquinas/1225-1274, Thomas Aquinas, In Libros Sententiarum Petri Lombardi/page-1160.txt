RA2
Ad secundum dicendum, quod quamvis primum principium in quolibet genere sit perfectissimum, non tamen
oportet quod omne quod est prius, sit perfectius, cum aliquid sit prius in via generationis quod est imperfectius,
sicut puer viro, et addiscens sciente: et ita etiam cognitio quodammodo amorem praecedit.
RA3
Ad tertium dicendum, quod illa ratio procedit de intellectu et voluntate secundum respectum ad id in quo sunt.
Vel dicendum, quod intellectu aliquo modo alia animalia participant per quamdam obscuram resonantiam,
inquantum sentiunt; sicut et voluntate participant, inquantum habent appetitum sensualem, unde et in brutis
voluntarium invenitur, ut dicit Philosophus 3 ethic., non quod simpliciter voluntatem habeant.
RA4
Ad quartum dicendum, quod a vita contemplativa non excluditur voluntas et amor, sicut nec intellectus a vita
activa; et ideo non potest harum gradus distingui secundum gradus duarum vitarum.
RA5
Ad quintum dicendum, quod particulare non habet naturam et rationem sui universalis nisi secundum quod
natura universalis invenitur in ipso; unde impossibile est quod ratio universalis magis sit in particulari quam in
ipso universali, quamvis ratio alicujus alterius possit inveniri magis in particulari quam in universali: sicut homo
non potest esse magis animal quam animal commune; potest tamen esse magis bonum, vel aliquid hujusmodi; et
ideo neque verum neque aliquod bonum particulariter acceptum potest dici praestantius quam ipsum bonum.
RA6
Ad sextum dicendum, quod ratio illa procedit quantum ad illas res quae sunt infra animam; quae sunt minus
spirituales quam anima.
RA7
Ad septimum dicendum, quod visio illa, non erit sine amore in praemio, sicut nec amor fuit sine cognitione in
merito: ideo tamen praemium magis attribuitur cognitioni, meritum vero amori, quia praemium est secundum
receptionem, qua aliquis in seipso perficitur; meritum vero secundum operationem, qua aliquis in
remunerationem se extendit, et ei se conjungit.
RA8
Et quia oportet etiam ad alia respondere, ideo dicendum ad octavum et nonum, quod illae rationes procedunt de
cognitione Dei quae est supra animam; unde amor ejus cognitionem de ipso excedit.
RA10
Ad decimum dicendum, quod amor magis intrat ad rem quam cognitio: quia cognitio est de re secundum id quod
recipitur in cognoscente: amor autem de re, inquantum ipse amans in rem ipsam transformatur, ut dictum est
prius. In hac autem via, qua perficitur anima in ordine ad res alias, dictum est, quod voluntas cognitionem
excedit, ad quam viam pertinet esse magis vel minus intimum rei.
RA11
Ad undecimum dicendum, quod ratio finis proprie respicit motum et operationem, et ordinem rei ad rem, et non
esse rei absolute; unde in mathematicis, in quibus non est operatio et motus, non invenitur finis, ut dicitur in 3
metaph.; et ideo etiam haec ratio procedit secundum illum modum quo voluntas dicitur intellectui praeeminere.
RA12
Ad duodecimum dicendum, quod movere alias vires et non cogi ab objecto, pertinet ad voluntatem secundum
quod ipsa est primum determinans alias potentias humanas in ordine ad res alias circa quas operantur, et ipsa non
determinatur ab alio: unde quantum ad hoc ad quod a Deo determinatur naturali inclinatione, quodammodo
libertatem non habet, sed quasi cogitur naturali inclinatione, sicut respectu beatitudinis, quam nullus non potest
non velle. Ex hac autem parte qua homo ab alio ordinatur, dictum est, quod amor cognitionem excedit.
RA13
Ad tertium decimum dicendum, quod amor, proprie loquendo, non est nisi in illis in quibus est cognitio; sed
amoris nomen transumitur ad ea ad quae cognitionis nomen extendi non potest: quia amor dicitur secundum
quod amans ad rem aliam ordinatur; aliquid autem ad alterum ordinari potest etiam ab exteriori ordinante; et ideo
illa quae ad aliquid ordinantur ab habentibus cognitionem (quorum proprie est amor, inquantum ex seipsis ad
amata ordinantur) nomen amoris vel appetitus recipere possunt. Cognitio autem dicitur secundum quod res
cognita fit in cognoscente per modum cognoscentis, scilicet secundum esse spirituale et immateriale. Dispositio
autem talis non inest alicui nisi ex proprietate suae naturae; unde nomen cognitionis ad animalia quae talem
naturam non habent, extendi non potest, ut dicantur insensibilia naturaliter cognoscere, sicut naturaliter amant
vel appetunt.

|+d27.q2 Distinctio 27,Quaestio 2
|a0 Prologus

1160

