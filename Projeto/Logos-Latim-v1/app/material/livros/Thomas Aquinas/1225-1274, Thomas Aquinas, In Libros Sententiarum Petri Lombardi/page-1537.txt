Ad primum ergo dicendum, quod verbum Damasceni intelligendum est quantum ad species quibus corpus
Christi divinitati unitum modo ineffabili conjungitur.
RA2
Ad secundum dicendum, quod species sic remanentes repraesentant aliquo modo substantiam quam prius
afficiebant, et per consequens proprietates ejus; et ita habent rationem significandi per quamdam similitudinem
corpus Christi verum et mysticum.
RA3
Ad tertium dicendum, quod hanc positionem sequitur gravius inconveniens quam quod contradictoria sint simul
vera: quia ponit definitionem (scilicet aliter nunc quam prius), et non potest ponere definitum (scilicet motum),
neque in corpore Domini, neque in substantia panis.
Articulus 1B
AG1
Ulterius. Videtur quod non debeant species panis remanere. Quia in sacramento veritatis non debet esse aliqua
deceptio. Sed cum accidentia ducant in cognitionem ejus quod quid est, secundum Philosophum in 1 de anima,
deceptio videtur, ostendere illius accidentia cujus substantia non manet. Ergo ex quo substantia panis non manet,
non deberent accidentia ejus manere.
AG2
Praeterea, causae in littera assignatae non videntur convenientes. Fides enim quamvis experimentum rationis
effugiat, tamen rationis contradictionem non requirit: quia ea quae sunt fidei non sunt contra rationem, sed supra.
Sed quod sub alia specie videatur, hoc non solum contra rationem, sed etiam contra sensum apparet. Ergo non
deberet sub alia specie apparere propter meritum fidei.
AG3
Praeterea, supposita fide hujus sacramenti, per quam corpus Christi sine sui detrimento manducari creditur, non
esset horridum istud sumere in quacumque specie appareret. Sed fides necessaria est ad sumendum. Ergo
secunda causa quam assignat, nulla est.
AG4
Praeterea, illud quod aliquando fit ad confirmationem fidei, si semper fieret, non esset irrisio, sed major
confirmatio. Sed aliquando ad confirmationem fidei alicujus dubitantis de hoc sacramento, ostenditur corpus
Christi sub specie carnis, sicut legitur in vita beati Gregorii et in vitis patrum. Ergo non esset ad irrisionem, si
semper in specie propria ostenderetur.
SC1
Sed contra, sacramentum est sensibile signum, ut 1 distinct. Dictum est. Sed panis est corporis Christi veri
sacramentum. Ergo debet remanere quantum ad sensibilia accidentia.
SC2
Praeterea, usus sacramenti est manducatio, ut supra, dist. 9, dictum est. Sed manducatio requirit divisionem cibi,
quae fit per masticationem.
Ergo cum divisio non possit fieri in vero corpore Christi, quod est gloriosum, oportuit quod essent ibi species
saltem aliae, quarum fractio esset.
CO
Ad secundam quaestionem dicendum, quod accidentia panis eadem numero remanent ibi. Quomodo autem ibi
sint, utrum sine subjecto vel alio modo, in sequenti distinct., qu. 1, art. 1, dicetur. Sed ratio quare remaneant,
assignatur in littera ex parte usus sacramenti, et quantum ad manducationem spiritualem, quae est per fidem, ut
scilicet fides esset majoris meriti quantum ad manducationem sacramentalem, ne scilicet esset nobis horrori, si in
propria specie sumeretur, et infidelibus irrisioni. Potest assignari et alia causa ex parte ipsius sacramenti: quia
spiritualia in sacramentis per signa corporalia consueverunt ostendi: et quia corpus Christi verum non est cibus
corporalis, sed spiritualis; ideo oportuit quod per similitudines sensibiles cibus corporalis significaretur, et eis
contineretur.
RA1
Ad primum ergo dicendum, quod in hoc sacramento non est aliqua deceptio neque fictio.
Non enim sensus decipitur, quia non habet judicare nisi de sensibilibus speciebus, quae quidem vere ibi sunt
sicut et sensui ostenduntur; neque etiam intellectus, qui habet judicium de substantiis rerum per fidem juvatus.
RA2
Ad secundum dicendum, quod jam patet ex dictis quod non est contra sensum, sed supra; quia sensus non potest
pertingere ad illius substantiae cognitionem.
RA3
Ad tertium dicendum, quod supposita fide, in sumptione corporis Christi in specie propria apparentis non esset
horror ex abominatione proveniens, esset tamen horror ex devotione procedens; quia homo non solum refugit
immunda tangere ex abominatione, sed etiam sancta ex devotione.
RA4
1537

