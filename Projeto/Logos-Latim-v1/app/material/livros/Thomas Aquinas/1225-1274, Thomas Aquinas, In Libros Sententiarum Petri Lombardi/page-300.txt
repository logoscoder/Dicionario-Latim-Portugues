AG3
Praeterea, ut dictum est, idea se habet ad rem cujus est, sicut forma artis, quae est in mente artificis, ad
artificiatum. Sed diversitas artificiatorum provenit ex pluralitate formarum quae sunt in mente artificis, et non e
contrario. Ergo videtur quod nec diversitas rerum possit inducere pluralitatem idearum.
AG4
Praeterea, sicut idea dicitur relative ad ideatum, ita et scientia dicitur per respectum ad scibile.
Sed quamvis sint plura scita a Deo, tamen est una ejus scientia. Ergo rerum omnium quae ab ipso producuntur,
est una tantum idea.
SC1
Sed contra, illud in quo non est pluralitas aliqua, non potest pluraliter consignificari. Sed Augustinus, pluraliter
ideas nominat, dicens, quod ideae sunt rationes rerum stabiles, in mente divina existentes; et cum ipsae nec
oriantur nec intereant, secundum eas tamen fit omne quod interit et oritur. Ergo ideae sunt plures.
SC2
Praeterea, secundum Damascenum, differentia est causa numeri. Sed, secundum Augustinum, Deus alia ratione
creavit hominem et equum. Ergo videtur quod sint plures rationes ideales rerum in Deo.
CO
Respondeo dicendum, quod cum Deus de singulis rebus propriam cognitionem habeat, oportet quod essentia sua
sit similitudo singularium rerum, secundum quod diversae res diversimode et particulariter ipsam imitantur
secundum suam capacitatem, quamvis ipsa se totam imitabilem praebeat; sed quod perfecte non imitantur eam
creaturae, sed difformiter, hoc est ex earum diversitate et defectu, ut dicit dionysius.
Unde cum hoc nomen idea nominet essentiam divinam secundum quod est exemplar imitatum a creatura, divina
essentia erit propria idea istius rei secundum determinatum imitationis modum. Et quia alio modo imitantur eam
diversae creaturae, ideo dicitur quod est alia idea vel ratio qua creatur homo et equus; et exinde sequitur quod
secundum respectum ad plures res quae divinam essentiam diversimode imitantur, sit pluralitas in ideis, quamvis
essentia imitata sit una: verbi gratia, sicut ex praedictis, dist. 2, quaest. 1, art. 3, patet, quidquid perfectionis in
rebus est, hoc totum Deo secundum unum et idem indivisibile convenit, scilicet esse, vivere et intelligere et
omnia hujusmodi. Cum autem omnes creaturae imitentur ipsam essentiam quantum ad esse, non tamen omnes
quantum ad vivere: nec iterum illa quae imitantur ipsam quantum ad esse, eodem modo esse participant, cum
quaedam aliis nobilius esse possideant: et ex hoc efficitur alius respectus essentiae divinae ad ea quae habent
tantum esse et ad ea quae habent esse et vivere, et similiter ad ea quae diversimode esse habent; et ex hoc sunt
plures rationes ideales, secundum quod Deus intelligit essentiam suam ut imitabilem per hunc vel per illum
modum. Ipsae enim rationes imitationis intellectae, seu modi, sunt ideae; idea enim, ut ex dictis patet, art.
Praeced., nominat formam ut intellectam, et non prout est in natura intelligentis.
RA1
Ad primum ergo dicendum, quod idea non nominat tantum essentiam, sed essentiam imitabilem; unde secundum
quod est multiplex imitabilitas in essentia divina, propter plenitudinem suae perfectionis, est pluralitas idearum.
RA2
Ad secundum dicendum, quod quamvis relationes quae sunt Dei ad creaturam, realiter in creatura fundentur,
tamen secundum rationem et intellectum in Deo etiam sunt; intellectum autem dico non tantum humanum sed
etiam angelicum et divinum; et ideo quamvis creaturae ab aeterno non fuerint, tamen intellectus divinus ab
aeterno fuit intelligens essentiam suam diversimode a creaturis imitabilem; et propter hoc fuit ab aeterno
pluralitas idearum in intellectu divino, non in natura ipsius.
Non enim eodem modo est in Deo forma equi et vita; quia forma equi non est in Deo nisi sicut ratio intellecta;
sed ratio vitae in Deo est non tantum sicut intellecta, sed etiam sicut in natura rei firmata.
RA3
Ad tertium dicendum, quod quamvis pluralitas idearum attendatur secundum respectus ad res; non tamen
pluralitas rerum est causa pluralitatis idearum, sed e contrario; non enim quia res diversimode imitatur divinam
essentiam, ideo intellectus ejus intuetur eam diversimode imitabilem, sed potius e contrario. Intellectus enim
divinus est causa rerum; distinctio autem idealium rationum est secundum operationem intellectus divini, prout
intelligit essentiam suam diversimode imitabilem a creaturis.
RA4
Ad quartum dicendum, quod essentia divina una est, et respectus plures; et ideo illud quod nominat tantum
essentiam, non potest pluraliter significari; sicut est scientia, quae tenet se magis ex parte scientis, ut forma
ipsius. Ratio autem se tenet magis ex parte rei, ut consignificari et significari pluraliter possit; dicimus enim
rationes plures. Idea autem quasi medio modo se habet; quia essentiam et rationem imitationis, quae est
secundum respectum, importat; et ideo etsi inveniatur in nomine ideae consignificata pluralitas, ut cum pluraliter
profertur, raro tamen aut nunquam invenitur significata per additionem termini numeralis, ut sic dicantur plures
ideae; pluralitas enim exprimitur magis significando quam consignificando.
|a3 Articulus 3: Utrum in Deo sint ideae omnium quae cognoscit.
300

