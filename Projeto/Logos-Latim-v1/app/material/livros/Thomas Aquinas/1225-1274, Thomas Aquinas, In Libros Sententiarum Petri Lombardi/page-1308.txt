RA5
Ad quintum dicendum, quod quamvis ad perfectum statum contemplationis non perveniat omnis qui in vita
activa est; tamen omnis christianus qui in statu salutis est, oportet quod aliquid de contemplatione participet, cum
praeceptum sit omnibus: vacate, et videte quoniam ego sum Deus, Psal. 45, 2; ad quod etiam est tertium
praeceptum legis.
|a4 Articulus 4: Utrum virtutes sint aequales.
AG1
Ad quartum sic proceditur. Videtur quod virtutes non sint aequales. 1 corinth. 13, dicitur, quod caritas est major
fide et spe. Sed quaelibet harum est virtus. Ergo una virtus est minor quam alia.
AG2
Praeterea, quantitas virtutis objecto mensuratur.
Sed una virtus ad plura se extendit objecta quam alia. Ergo una virtus est major quam alia.
AG3
Praeterea, habitus est ad actum habilitare.
Sed homo quandoque est magis habilis ad actum unius virtutis quam ad actum alterius. Ergo habet unam
virtutem magis intensam quam aliam.
AG4
Praeterea, supra, dist. 25, dictum est, quod fides, spes et caritas et operatio adaequantur. Sed non omnes
operationem virtutum sunt aequales.
Ergo nec omnes virtutes.
AG5
Praeterea, de quolibet sancto legitur: non est inventus similis illi, qui conservaret legem excelsi.
Hoc autem non potest esse nisi quia unus excedit alium secundum unam, et alius secundum aliam.
Ergo in uno homine virtutes non sunt aequales: alias qui excederet in una, excederet in omnibus.
SC1
Sed contra est quod dicitur apocal. 21, 16: latera civitatis sunt aequalia; in quo significatur secundum Glossam
quod virtutes gratuitae sunt aequales.
SC2
Praeterea, per idem per quod habitus causantur, augentur, secundum Philosophum in 2 ethic..
Sed omnes habitus virtutum simul infunduntur cum gratia. Ergo simul augentur cum augmento gratiae. Sed
quaecumque simul intenduntur et remittuntur, sunt aequalia. Ergo omnes virtutes sunt aequales.
SC3
Praeterea, secundum quantitatem virtutis est quantitas meriti, et per consequens quantitas praemii.
Si ergo una virtus esset altera major, eidem deberetur majus et minus praemium quam alteri in quo esset, et e
converso: quod est impossibile, cum non sit nisi unum praemium.
CO
Respondeo dicendum, quod est aequalitas secundum quantitatem absolutam, et aequalitas secundum quantitatem
comparatam, quae dicitur proportionis aequalitas; sicut patet in digitis manus, qui non sunt aequales secundum
quantitatem absolutam, cum unus alteri superpositus excedat ipsum; sunt tamen aequales secundum
proportionem: quia sicut quantitas unius digiti sufficit ad suum officium, ita et quantitas alterius digiti: unde et
digiti proportionaliter augentur. Quantitas ergo absoluta virtutis potest attendi quantum ad tria: primo quantum
ad dignitatem; secundo quantum ad objecta ad quae se extendit; tertio quantum ad intensionem, quae cognoscitur
in efficacia et modo agendi. Et his tribus modis contingit quod una virtus excedatur ab alia absolute loquendo:
quia una est dignior alia, sicut caritas fide, et prudentia temperantia. Item una est plurium objectorum quam alia,
sicut prudentia quam temperantia.
Item una secundum speciem suam requirit majorem intensionem quam alia: quia quanto est difficilius objectum,
tanto oportet magis contra tendere, et intensius in ipsum moveri. Sed secundum quantitatem comparatam sunt
aequales, quia proportionaliter in his tribus se habent respectu suorum objectorum: et ideo proportionaliter
crescunt.
RA1
Ad primum ergo et secundum patet solutio ex dictis.
RA3
Ad tertium dicendum, quod hoc quod homo est magis habilis ad actum unius virtutis quam ad actum alterius,
non est ex diversitate habituum semper, sed ex diversa dispositione naturali, aut etiam ex exercitio.
RA4
Ad quartum dicendum, quod per operationem accipitur ibi exterior actus, qui per morales virtutes completur,
quas oportet theologicis proportionabiliter aequari, ut dictum est. Vel aliter dicendum, quod intelligitur de
operationibus quae essentialiter consequuntur ad virtutes, sicut sunt actus interiores, quos etiam oportet aequales

1308

