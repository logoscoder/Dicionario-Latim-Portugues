Secundo potest inferri nocumentum proximo ore; et hoc prohibetur quinto praecepto: non loqueris contra
proximum tuum falsum testimonium; in quo secundum regulam prius datam detractio et objurgatio et omnia
hujusmodi prohibentur. Tertio infertur proximo nocumentum opere: quod quidem contingit dupliciter. Uno modo
inquantum subtrahuntur ea quae sunt necessaria vitae; et sic est quartum praeceptum: non furtum facies. Alio
modo inquantum ipsi vitae impedimentum paratur; quod dupliciter contingit. Uno modo circa vitam qua ipse in
seipso idem numero vivit; et contra hoc est secundum praeceptum: non occides; in quo etiam omne nocumentum
in personam prohibetur.
Alio modo circa vitam qua aliquis vivit in prole idem specie; et contra hoc nocumentum est tertium praeceptum:
non moechaberis, quia adulterium contra certitudinem prolis est.
RA1
Ad primum ergo dicendum, quod virtutes, dona, beatitudines, petitiones, et praecepta legis, sicut dictum est
supra, correspondent sibi in generali: quia quaelibet istorum se extendunt ad totam humanam vitam. Non tamen
oportet quod particulariter singula singulis respondeant, nisi per adaptationem aliquam, eo quod non est eadem
ratio distinguendi in omnibus praedictis.
RA2
Ad secundum dicendum, quod dilectio proximi est sicut prima radix observandi praecepta, prout in dilectione
proximi etiam dilectio Dei includitur: est enim finis praecepti, ut dicitur 1 Tim. 1; unde tenet locum primi
principii in disciplinis. Unde sicut ibi post primum principium, ad quod omnia reducuntur, ut dicitur in 4 metaph.
(scilicet quod affirmatio et negatio non verificatur de eodem), ponuntur alia principia magis propinqua
particularibus conditionibus; ita etiam in lege praeter dilectionem proximi oportuit poni aliqua specialia
praecepta quae dirigerent in particularibus actibus.
RA3
Et similiter dicendum ad tertium de concupiscentia, quae est sicut radix omnium malorum.
RA4
Ad quartum dicendum, quod nocumentum quod alicui in persona infertur, naturalem horrorem habet, nec
terminatur ad aliquod reale bonum facientis, sed solum ad bonum aestimatum, quod est vindicta. Sed
nocumentum quod infertur in subtractione rerum, vel in abusu uxoris, natum est habere quamdam delectationem,
inquantum terminatur ad aliquod bonum reale, ad minus sensibile, ipsius operantis. Et ideo ista duo nocumenta
distinguuntur praeceptis pertinentibus ad cor et ad actum; non autem praeceptum quod est de nocumento
personae proximi, talem distinctionem recipit.
RA5
Ad quintum dicendum, quod secundum Philosophum in 5 ethic., legislator intendit commune bonum per
lationem legis; et ideo actus particulares unius hominis non praecipit nisi secundum quod ad alium ordinatur. Et
propter hoc etiam quantum ad modum tradendi ista praecepta, hoc modo fuerunt assignanda, ut per ea
ordinaretur homo tantum ad alterum quamvis in ordinatione ad alterum includatur etiam ordinatio ad seipsum,
sicut in dilectione proximi includitur dilectio sui.
RA6
Ad sextum dicendum, quod non oportuit in praeceptis Decalogi omnium virtutum actus praecipi, quia hoc ad
perfectionem vitae virtuosae pertinet; sed oportuit tantum in illis hominem dirigi per praecepta Decalogi quae
primo facienda occurrunt tendentibus in virtutem, ut dictum est.
Articulus 2C
AG1
Ulterius. Videtur quod praecepta male ordinentur.
Quia, sicut Gregorius dicit, ex visibilibus in amorem invisibilium rapimur. Sed praecepta secundae tabulae
ordinant ad dilectionem proximi, quem videmus; praecepta vero primae tabulae ad dilectionem Dei, qui
invisibilis est. Ergo praecepta secundae tabulae prius poni debuerunt.
AG2
Praeterea, prius est aliquid in corde quam sit in executione operis. Sed praeceptum tertium primae tabulae
videtur ad cor pertinere, praeceptum vero secundum ad opus interius, primum autem ad opus exterius, quia ad
actus latriae pertinet.
Ergo inconvenienter ordinantur.
AG3
Praeterea, secundum boetium, prius extirpanda sunt vitia quam inserantur virtutes. Sed praecepta negativa
ordinantur ad extirpationem vitiorum, affirmativa autem ad habendas virtutes. Ergo in secunda tabula
praeceptum affirmativum non debuit esse primum, sed ultimum.
CO
Ad tertiam quaestionem dicendum, quod praecepta Decalogi ordinantur secundum quod primo et principaliter
facienda vel vitanda occurrunt.

1315

