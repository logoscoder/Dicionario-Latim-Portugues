Respondeo dicendum, quod characterem in sacramentis quibusdam imprimi, omnes moderni confitentur; sed in
modo ponendi ipsum in anima partim differunt, et partim conveniunt. Conveniunt quidem in hoc quod omnes
dicunt per characterem importari relationem triplicem. Est enim character signum distinctivum et
configurativum. Inquantum ergo est signum, importat relationem ad signatum; inquantum autem est
distinctivum, importat relationem ad ea a quibus distinguit; inquantum autem est configurativum, importat
relationem ad ea quibus assimilat. Differunt autem in hoc, quia quidam ponunt istis relationibus non subesse
aliquod accidens absolutum, sed immediate in anima fundari istas relationes. Hoc autem esse non potest: quia
signum per formam quam sensibus vel intellectui imprimit, facit aliquid in cognitionem venire.
Similiter etiam nihil distinguitur ab alio nisi per aliquam formam. Similitudo etiam est relatio super unitate
qualitatis fundata, ut dicitur in 5 metaph..
Unde patet quod quaelibet illarum relationum quam importat character, requirit aliquam formam substratam; et
cum non sit forma substantialis, quia forma substantialis in sacramentis non datur, relinquitur quod forma
substrata sit qualitas quaedam, cujus unitas consignificationis similitudinem facit. Et ideo quidam dicunt, quod
non est in aliqua quatuor specierum qualitatis, et tamen est in genere qualitatis, innitentes illi verbo Philosophi in
praedicamentis: fortasse, inquit, apparebunt alii qualitatis modi. Sed haec est nuga quaedam: quia quamvis sint
alii modi qualitatis, tamen omnes reducuntur ad has species: quod patet ex hoc quod nulla alia species inveniri
adhuc potuit. Et ideo dicunt alii, quod est in quarta specie qualitatis: quia in ipsa configuratio quam character suo
nomine exprimit, importat unitatem figurae, quae est in specie quarta qualitatis. Et quidam dicunt hanc figuram
esse crucem Christi. Sed hoc non potest stare: quia aut figura proprie accipitur, aut metaphorice. Si proprie
accipitur, sic importat terminationem quantitatis dimensivae, quam constat in anima non esse. Si autem
metaphorice dicatur, tunc oportet quod metaphora reducatur ad proprietatem: quia res non ponitur in genere per
id quod de eo metaphorice dicitur; sicut non dicitur quod apostoli sint in genere qualitatis, quia eis dictum est,
Matth. 5: vos estis lux mundi. Nec poterit aliquid in quarta specie qualitatis inveniri quod sit in anima secundum
proprietatem; unde character, de quo loquimur, non potest fundari supra qualitatem quartae speciei.
Et ideo quidam dicunt, quod est in tertia specie qualitatis, eo quod sensui spirituali infert quamdam muliebrem
passionem, inquantum animam ornat et decorat. Sed hoc iterum non potest stare: quia, sicut probat Philosophus
in 7 physic.; tertia species qualitatis non est nisi in sensibili parte animae: character autem a nullo ponitur in hac
parte animae, sed in intellectiva.
Et praeterea illae qualitates semper habent ordinem ad aliquam transmutationem corporalem, vel quam inferunt,
vel a qua causantur.
Et ideo alii dicunt, quod est in prima specie qualitatis, et est quasi media inter dispositionem et habitum.
Inquantum enim est difficile mobilis, convenit cum habitu, inquantum autem non est ultima perfectio, sed ad
gratiam disponit, cum dispositione convenit. Sed hoc non potest stare: quia secundum Philosophum in 2 ethic.,
habitus est quo habemus nos ad passiones bene vel male; et universaliter consideranti haec apparet differentia
inter habitum et potentiam, quia potentia est qua possumus aliquid simpliciter, habitus autem quo possumus illud
bene vel male; sicut intellectus quo consideramus, scientia qua bene consideramus, concupiscibilis qua
concupiscimus, temperantia qua bene concupiscimus, intemperantia qua male; et similiter est de dispositione:
quia nihil aliud est dispositio quam quidam habitus incompletus. Cum ergo character ordinetur ad aliquid
simpliciter non ad illud bene vel male (quia sacerdos potest conficere bene vel male) non potest esse quod
qualitas, super quam fundatur relatio characteris sit habitus, sed magis potentia. Unde relinquitur quod non sit in
prima specie qualitatis; sed magis reducitur ad secundam, ut quidam alii dicunt; et hoc sic patet. Sicut enim
cujuslibet existentis in aliqua natura, sunt aliquae operationes propriae, ita etiam in spirituali vita regenerati, ut
dionysius dicit. Ubicumque autem sunt operationes propriae, oportet quod sint principia propria illarum
operationum. Unde sicut in aliis rebus sunt potentiae naturales ad proprias operationes, ita etiam renati in vitam
spiritualem habent quasdam potentias, secundum quas possunt illa opera: quae potentiae sunt similes illis
virtutibus quibus sacramenta efficaciam habent sibi inditam: quia sicut sacramenta causant gratiam
instrumentaliter, ut supra, dist. 1, qu. 1, art. 4, dictum est, ita recipientes characterem operantur divina per
ministerium. Minister autem est sicut instrumentum ejus cui ministrat; unde dicit Philosophus, quod servus est
sicut organum animatum; et ideo tam virtus sacramenti quam minister et character est instrumentalis. Et quod
hujusmodi potentia sit character, patet si quis diligenter considerat verba dionysii, a quo prima traditio
characteris nobis advenit. Assignans enim ministerium ritus cujusdam qui in primitiva ecclesia erat, quando
adulti baptizabantur, quod accedenti ad baptismum hierarcha, idest pontifex, manum imponebat, et signabat eum
signo crucis, et praecipiebat eum describi inter nomina christianorum, ut de cetero ad divina cum aliis
admitteretur, dicit, quod sic accedentem, scilicet ad vitam spiritualem, divina beatitudo in sui participationem
recipit, sicut sacerdos baptizandum in proprio lumine quasi quoddam signum ipsi tradit, scilicet sui
participationem, perficiens eum, scilicet divinum et communicantem divinorum etc.. Patet ergo quod ipse per
hoc signum nihil aliud intendit quam illud quod facit eum participativum divinarum operationum; unde hoc
signum nihil aliud est quam quaedam potentia qua potest in actiones hierarchicas, quae sunt ministrationes et
receptiones sacramentorum, et aliorum quae ad fideles pertinent et ad hoc quod has operationes bene exerceat
indiget habitu gratiae, sicut et aliae potentiae habitibus indigent.
1409

