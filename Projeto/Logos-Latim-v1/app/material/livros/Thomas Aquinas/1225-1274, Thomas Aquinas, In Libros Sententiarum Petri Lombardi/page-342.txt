modum invenitur dici Deus quandoque causa excaecationis vel obdurationis, non quidem immittendo malitiam
sed non impartiendo gratiam, quod in ipso est. Si enim non necessario impartitur gratiam, in ipso est et non
impartiri; unde ejus quod est non impartiri, aliquo modo causa est. Iste autem defectus potest dupliciter
considerari, sicut etiam quilibet alius. Cum enim defectus incidat ex defectu causae secundae et non ex defectu
causae primae; quem tamen defectum Deus non impedit, tamen impedire posset, ne impedimentum naturae
cedat; si iste defectus gratiae comparetur ad voluntatem, quae est sicut causa proxima, invenitur voluntas habere
causalitatem ad ipsum, quae bonum propositum non accipit, cum accipere possit; et ex hoc est culpabilis et
vituperabilis: quia malum, cujus principium est voluntas, est hujusmodi.
Si autem comparetur ad ipsum Deum, non invenitur causatus ab ipso, sed tantum permissus et ordinatus, ut
scilicet sit in poenam ipsius voluntatis deficere; unde dicit Augustinus in 1 confess.: jussisti Domine, et sic est, ut
omnis inordinatus animus sibi ipsi sit poena; et talis ordinatio a Deo est. Unde respectu ipsius defectus nullam
causalitatem habet, sed respectu ordinationis tantum: et hoc significatur cum obdurare dicitur.
RA1
Et per hoc patet responsio ad primum.
Quidam tamen dicunt, quod Deus est causa obdurationis sicut natura causa quietis: quod expresse falsum est;
quia quies naturalis est finis motus naturalis, et per se intenta a natura, quod hic dici non potest; et ideo
dicendum, quod Deus dicitur excaecare permittendo defectum et ordinando.
RA2
Ad secundum dicendum, quod obdurari dicitur poena prout dicit defectum jam ordinatum; et sic reducitur in
divinam causalitatem non ratione defectus sed ratione ordinis qui est a Deo.
RA3
Ad tertium dicendum, quod effectus non consequitur nisi concurrentibus omnibus causis; sed ex defectu unius
consequitur negatio effectus. Dico ergo, quod causa gratiae sicut agens est ipse Deus, et sicut recipiens est ipsa
anima per modum subjecti et materiae; et ideo, quia formae inductae non est causa materia neque subjectum, nisi
tale ex cujus principiis fluit accidens, quale accidens non est gratia; ideo non dicitur simpliciter anima causa
gratiae, sed recipiens tantum; Deus autem causa. Nec oportet quod omnis defectus incidat ex parte agentis; sed
potest incidere ex parte recipientis: et ita est in proposito.
RA4
Ad quartum dicendum, quod Deus quantum est in se, nulli est absens; sed homo a Deo praesente se absentat,
sicut a praesente lumine qui claudit oculos; et ideo non est simile quod pro simili inducitur.
EX
Intelligentia enim conditionis implicitae veritatem facit in dicto, et impossibilitatem in vero. Hoc sic exponi
potest. Accipiantur duo dicta, quorum unum est verum, scilicet Petrum posse damnari: alterum falsum; scilicet
Petrum non posse damnari.
Si adjungatur conditio quae implicite intelligitur in hoc participio praedestinatus, intellectus illius conditionis
facit dictum, quod prius erat falsum, esse verum; quia si Petrus est praedestinatus, Petrum non posse damnari est
verum. Faciet etiam impossibilitatem in dicto, quod prius erat verum: Petrum enim posse damnari est
impossibile, si est praedestinatus; ut tamen impossibilitas ad necessitatem consequentiae referatur.
Quod tamen in actionibus vel operationibus Dei et hominum nullatenus concedunt. Operationes Dei nominat
quas explet nulla creatura mediante, sicut intelligere, velle et hujusmodi: et quia tales operationes aeternitate
mensurantur et non tempore, ideo non sequuntur necessitatem praeteriti, sed manent in libertate praesentis; ita
tamen quod immobilitas non tollatur: non enim potest Deus nunc velle, et quod nunc vult, postea non velle: sed
suum aeternum velle semper est in libertate voluntatis ejus; et ideo ex veritate praedestinationis non sequitur
aliqua necessitas ex parte praedestinantis, sicut nec ex parte praedestinati. Potest enim et praedestinare et non
praedestinare. Operationes autem Dei et hominum nominantur quae a Deo mediante creatura vel in creatura
explentur, et quia ex parte creaturae tempore mensurantur ideo transeunt in praeteritum, et necessitatem
acquirunt.
Ita reprobationis aeternae quodammodo effectus esse videtur obduratio. Hoc ideo addit, quia non est simpliciter
concedendum quod reprobatio obdurationis sit causa, sed solum permissionis et ordinationis, ut dictum est, in
corp. Art..

|+d41.q1 Distinctio 41, Quaestio 1
|a0 Prologus
Hic determinat Magister de causalitate praedestinationis et reprobationis excludens errorem eorum qui utriusque
causam ex parte nostra assignabant; et dividitur in partes duas: in prima ostendit, utrumque ex parte nostra
causam non habere; in secunda ostendit, scientiam Dei nunquam diminui, ibi: praeterea considerari oportet,
utrum ea omnia quae semel scit vel praescit Deus, semper sciat et scierit, ac praesciat et praescierit.
342

