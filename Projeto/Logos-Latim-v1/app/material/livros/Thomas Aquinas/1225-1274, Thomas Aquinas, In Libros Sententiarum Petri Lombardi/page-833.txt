AG2
Item, si filius Dei assumeret plures humanas naturas, vocaretur secundum unam naturam Jesus, et secundum
aliam Petrus; inde sic. Supposito filio Dei, supponitur Jesus: et eadem ratione, supposito filio Dei, supponitur
Petrus. Ergo supposito Jesu, supponitur Petrus: ergo haec est vera: Jesus est Petrus. Sed impossibile est quod
duorum hominum unus de alio praedicetur. Ergo Jesus et Petrus non sunt duo homines. Sed impossibile est duas
humanas naturas numero differentes esse nisi per hoc quod sunt in duobus hominibus. Ergo in Jesu et Petro non
erunt duae humanae naturae, sed una tantum: ergo ad hanc positionem quod filius Dei duas humanas naturas
assumpserit, sequitur suum contrarium, scilicet quod sit una tantum natura humana assumpta: ergo positio illa est
impossibilis.
AG3
Praeterea, plus distat natura humana a divina quam una humana natura ab alia. Sed quamvis Dei filius subsistat
in duabus naturis, divina scilicet et humana, non tamen duo, sed unus, et unum est. Ergo etsi subsisteret in
duabus naturis humanis assumptis, non tamen duo homines dici posset; ergo nec essent duae humanae naturae; et
sic idem quod prius.
AG4
Praeterea, si filius Dei duas humanas naturas assumpsisset, secundum quarum unam diceretur Petrus, et
secundum aliam Jesus; oporteret quod de Jesu et Petro hoc verbum sum, es, est, singulariter praedicaretur: quia
utrumque esset unum suppositum. Sed de patre et filio praedicatur pluraliter, ut patet joan. 10, 30: ego et pater
unum sumus. Ergo major est unitas aliqua quam unitas trium personarum: quod est impossibile: ergo et positio
praedicta.
AG5
Praeterea, negatur haec propositio: filius Dei assumpsit hominem, ne videatur personam assumpsisse. Sed sicut
filius Dei non assumpsit personam, ita filius Dei non est duae personae.
Ergo nullo modo potest dici, quod filius Dei sit duo homines. Hoc autem sequitur si duas humanas naturas
assumpsit. Ergo est impossibile.
SC1
Sed contra, quidquid potest pater, potest filius.
Sed pater potest aliam humanam naturam assumere ab ea quam filius assumpsit. Ergo et filius potest aliam
assumere ab ea quam assumpsit.
Ergo una persona potest plures assumere naturas.
SC2
Praeterea, majoris bonitatis et dignitatis ostensiva est unio qua filius Dei humanam naturam in unitatem personae
assumpsit, quam illa qua mentem hominis per gratiam sibi unit. Sed haec secunda unio quae est per gratiam, non
est filii ad unum tantum, sed ad multos, quia sapientia in animas sanctas se transfert; Sap. 7. Cum ergo bonum sit
diffusivum et communicativum, videtur quod illa unio quae est in unitate personae, possit esse in persona filii ad
multas humanas naturas.
SC3
Praeterea, potentia filii per incarnationem in nullo minorata est. Sed filius ante incarnationem poterat humanam
naturam aliam ab ea quam assumpsit, assumere. Ergo et nunc potest: et sic idem quod prius.
CO
Respondeo dicendum, quod hoc fere ab omnibus conceditur, quod una persona divina potest plures humanas
naturas assumere; et rationabiliter.
Non est enim contra rationem divinae personae quod ipsa in pluribus naturis subsistat; alias non potuisset fieri
unio divinae et humanae naturae in una persona filii. Si autem esset contra rationem personae ut in pluribus
quam in duabus naturis subsisteret, hoc non posset contingere nisi ita quod tota facultas unius personae quae in
pluribus naturis subsisteret, per naturam secundam advenientem terminaretur, et quodammodo impleretur; quod
est impossibile: quia natura assumpta adveniens nullo modo commensurabilis est virtuti divinae personae, cum
distet ab ea sicut finitum ab infinito. Unde sicut Deus potest semper novas creaturas condere quia ejus potentia
per creaturas non exhauritur; ita etiam filius potest, qualibet natura assumpta, iterum aliam assumere: quia
potestas assumendi per naturam assumptam non terminatur.
RA1
Ad primum ergo dicendum, quod natura ab eodem habet ut individuetur et dividatur: unde cum principium
individuationis sit materia aliquo modo sub dimensionibus terminatis considerata, ex ejusdem divisione humana
natura dividitur et multiplicatur.
Unde si assumpsisset duo corpora et duas animas, duas humanas naturas assumpsisset; non tamen sequeretur
quod essent duo supposita, vel duae hypostases: non enim materia quolibet modo divisa constituit diversitatem
suppositorum, sed solum quando utrobique invenitur esse discretum, et subsistens per se: unde non potest dici,
quod duae manus sunt duae hypostases; sed conveniunt in eadem hypostasi hominis. Ita etiam et duae humanae
naturae, quia non haberent esse discretum, sed unitum in una persona filii Dei, non esset naturarum illarum
divisio secundum duo supposita, sed solum per divisionem materiae.
833

