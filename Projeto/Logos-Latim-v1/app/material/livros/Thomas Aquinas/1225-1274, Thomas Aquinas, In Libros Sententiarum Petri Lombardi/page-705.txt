Ad primum sic proceditur. Videtur quod ex proximis parentibus aliquis contrahat maculam originaliter. In
successiva enim generatione hominum quanto accipitur generans proximius, tanto efficacius similitudinem suam
in genito inducit; unde filii magis assimilantur patribus quam avis et proavis, et sic deinceps. Sed traductio
originalis est secundum assimilationem generantis ad genitum: quia in originali natus etiam in originali generat.
Ergo magis contrahit natus originale per peccatum proximi parentis quam per peccatum Adae.
AG2
Praeterea, ex libidine coitus, ut supra dixit Augustinus, relinquitur originale in prole. Sed libido illa est proximi
parentis, qualitercumque sumatur.
Ergo ex peccatis proximorum parentum proles originaliter inficitur.
AG3
Praeterea, omnium convenientium in specie est eadem relatio ad naturam speciei. Sed omnes homines in specie
conveniunt. Si ergo Adam per actum proprium naturam humanam corrumpere potuit, videtur quod etiam alii per
actualia peccata humanam naturam in seipsis corrumpant. Sed filius accipit naturam humanam a patre. Ergo
oportet quod ex peccato actuali proximi parentis sequatur infectio originalis culpae in prole.
AG4
Si dicatur, quod hoc non potest esse, quia ex quo natura humana corrupta est per primum peccatum, ulterius per
sequentia non corrumpitur, contra. Primum peccatum non ex toto naturam humanam corrupit. Sed quod non ex
toto corruptum est, adhuc corruptibile remanet, et magis quam primo fuit. Ergo humanam naturam possibile est
etiam per sequentia peccata corrumpi; et praecipue cum alia sint aeque gravia, vel graviora quam primum fuit.
AG5
Si dicatur, quod ideo per actum Adae natura corrumpi potuit, quia ipse principium naturae suae fuit, quod aliis
non convenit; contra. Ponatur quod aliquem alium hominem Deus ex limo terrae formaret: constat quod istius
Adam principium non esset. Sed illud quod est naturae principium, habet habitudinem principii ad omnia
participantia naturam illam. Ergo videtur quod Adae non per se conveniat quod sit principium humanae naturae,
sed per accidens tantum. Illud autem quod est per accidens, non causat variam habitudinem individui ad naturam
speciei, inquantum species est. Ergo ex hoc non sequitur quod Adam potuerit inficere naturam humanam, cum et
alii possent.
SC1
Sed contra, Roman. 5, 12: per unum hominem peccatum in hunc mundum intravit; et loquitur de peccato
originali, ut supra dixit Augustinus. Ergo tantum ex primo parente traducitur peccatum originale, et non ex
peccatis proximorum parentum.
SC2
Praeterea, originale ex actu originis causatur.
Sed actus originis est uniformis et unus in tota natura humana. Ergo oportet quod infectio quae ex eo
consequitur, non in diversa principia, sed in unum tantum reducatur.
CO
Respondeo dicendum, quod, sicut supra dictum est, nullus defectus traducitur de necessitate ex parente in
prolem, maxime qui ex parte animae se teneat, nisi qui naturam speciei respicit. Defectum autem ad naturam
pertinentem solum primum peccatum induxit: ipsum enim discontinuavit adhaesionem hominis ad Deum. Ex hoc
autem quod continue homo Dei adhaerebat, haec virtus illi indita erat ut sub obedientia rationis continue
subderentur inferiores vires, et sub obedientia animae corpus, propter hoc scilicet quod ratio suo superiori
continue subdita fuerat. Intercisa autem prima obedientia per hoc quod ratio primi hominis a Deo aversa est per
peccatum, consecuta est disturbatio ordinis in inferioribus viribus ad rationem, et corporis ad animam. Sequentia
autem peccata non sunt causa hujus intercisionis, scilicet rationis humanae ad Deum: quia sive alii homines
peccarent, sive non, semper hoc remanebat in natura humana quod aliquando ratio hominis a Deo aversa fuerat.
Sed ex aliis peccatis relinquuntur defectus et corruptiones personam respicientes, inquantum qui peccat, efficitur
pronior ad peccandum: et ideo peccata actualia proximorum parentum nullo modo in filios transeunt.
RA1
Ad primum ergo dicendum, quod assimilatio generantis ad genitum, per se loquendo, est in natura speciei; quia
generans univocum generat sibi simile in specie. Contingit autem quandoque quod etiam in accidentibus
individui sit assimilatio filii ad patrem; sed hoc non est nisi in accidentibus corporalibus, ut quod podagricus
generet podagricum; non autem in accidentibus animae: non enim musicus generat musicum, sed rationalis
rationalem.
Peccata autem proximorum parentum nihil in naturam corruptionis inducunt, inquantum natura est: quia natura
jam corrupta est, secundum quod corrumpi potuit, per peccatum primi hominis: et ideo natura cum illa
corruptione pervenit ad proximos parentes, et cum illa corruptione naturam traduxit: et ideo dicitur, quod omnis
homo generat inquantum est Adam: et ita patet quod ex solo peccato primi parentis originale contrahitur.
RA2
Ad secundum dicendum, quod libido proximi parentis, per quam peccatum originale in prolem inducitur,
quocumque modo sumatur, non habet virtutem inficiendi prolem macula culpae, nisi secundum quod
705

