Ad tertium dicendum, quod effectus sacramentalis absolutionis est diminutio reatus: et hic effectus non inducitur
per indulgentias; sed pro eo dans indulgentias solvit poenam quam debebat, de ecclesiae communibus bonis, ut
ex dictis patet.
RA4
Ad quartum dicendum, quod majus remedium praebetur contra peccata vitanda ex gratia quam ex assuetudine
nostrorum operum. Et quia ex affectu quem accipiens indulgentiam concipit ad causam pro qua indulgentia
datur, ad gratiam disponitur; ideo etiam per indulgentias remedium ad peccata vitanda datur; et ita non est in
destructionem indulgentias dare, nisi inordinate dentur.
Tamen consulendum est eis qui indulgentiam consequuntur, ne propter hoc ab operibus poenitentiae injunctis
abstineant, ut etiam ex his remedium consequantur, quamvis a debito poenae essent immunes; et praecipue, quia
quandoque sunt plurium debitores quam credant.
Articulus 3B
AG1
Ulterius. Videtur quod non valeant tantum quantum pronuntiantur. Indulgentiae enim non habent effectum nisi
ex VI clavium. Sed ex VI clavium non potest habens clavem dimittere de poena peccati nisi aliquid
determinatum, considerata quantitate peccati et contritionis poenitentis. Ergo cum indulgentiae fiant pro libito
instituentis indulgentiam, videtur quod non valeant tantum quantum pronuntiantur.
AG2
Praeterea, per debitum poenae homo a gloriae adeptione retardatur, quam summe appetere debet. Sed si
indulgentiae tantum valent quantum pronuntiantur, in brevi homo per indulgentias discurrens posset ab omni
reatu temporalis poenae immunis reddi. Ergo videtur quod deberet his acquirendis, omnibus aliis operibus
dimissis, homo vacare.
AG3
Praeterea, aliquando datur indulgentia, quod qui dat auxilium ad aliquam fabricam erigendam, tertiam partem
remissionis peccatorum consequatur.
Si ergo indulgentiae tantum valent quantum praedicantur, tunc qui dat unum denarium, et secundo unum, et
iterum tertium; plenam absolutionem ab omni peccatorum poena consequitur; quod videtur absurdum.
AG4
Praeterea, quandoque datur hoc modo indulgentia quod qui vadit ad aliquam ecclesiam, septem annos
remissionis consequatur. Si ergo tantum valet indulgentia quantum praedicatur, ille qui habet domum juxta
ecclesiam, vel clerici ecclesiae, qui quotidie vadunt, consequuntur tantum quantum ille qui a remotis partibus
venit; quod videtur injustum; et iterum, ut videtur, pluries illam indulgentiam consequitur in die, cum pluries
vadat.
AG5
Praeterea, idem videtur alicui remittere poenam ultra justam aestimationem quam remittere absque causa: quia
quantum ad hoc quod excedit, non recompensatur. Sed ille qui facit indulgentiam, non posset remittere absque
causa poenam in toto vel in parte alicui; ut si Papa diceret alicui: ego remitto tibi omnem poenam tibi debitam
pro peccato. Ergo videtur quod nec possit aliquid dimittere ultra justam aestimationem. Sed indulgentiae
plerumque praedicantur ultra justam aestimationem. Ergo non tantum valent quantum praedicantur.
SC1
Sed contra, job 13, 7: numquid Deus indiget vestro mendacio, ut loquamini pro eo dolos? ergo ecclesia
praedicando indulgentias, non mentitur; et ita tantum valent quantum praedicantur.
SC2
Praeterea, 1 corinth., 15, 14, dicit apostolus: si inanis est praedicatio nostra, inanis est et fides nostra. Ergo
quicumque in praedicatione falsum dicit, fidem, quantum est in se, evacuat; et ita mortaliter peccat. Si ergo non
tantum valent indulgentiae quantum praedicantur, omnes mortaliter peccant indulgentiam praedicantes; quod est
absurdum.
CO
Ad secundam quaestionem dicendum, quod circa hoc est multiplex opinio. Quidam enim dicunt, quod hujusmodi
indulgentiae non tantum valent quantum praedicantur; sed unicuique tantum valent quantum fides et devotio sua
exigit. Sed dicunt, quod ecclesia ad hoc ita pronuntiat, ut quadam pia fraude homines ad bene faciendum alliciat,
sicut mater quae promittens filio pomum, ipsum ad ambulandum provocat. Sed hoc videtur valde periculosum
dicere. Sicut enim dicit Augustinus in epistola 8 ad Hieronymum, si in sacra Scriptura deprehenditur aliquid
falsitatis, jam robur auctoritatis sacrae Scripturae perit; et similiter si in praedicatione ecclesiae aliqua falsitas
deprehenderetur, non essent documenta ecclesiae alicujus auctoritatis ad roborandum fidem.
Et ideo alii dixerunt, quod valent quantum pronuntiantur secundum justam aestimationem, non tamen dantis
indulgentiam, qui nimis forte aestimat quod dat; aut secundum aestimationem recipientis, qui nimis parum
aestimare posset quod datur; sed secundum aestimationem quae justa est secundum judicium bonorum, pensata
conditione personae, et utilitate et necessitate ecclesiae: quia uno tempore ecclesia plus indiget quam alio. Sed
1803

