Ad octavum dicendum, quod remissio peccatorum non ponitur hic ut proprius effectus hujus sacramenti, sed ut
effectus passionis, quae per consecrationem sanguinis exprimitur. De mutatione autem, additione et subtractione,
idem dicendum hic quod supra positum est de forma baptismi, distinct. 3, quaest. 1, art. 2, quaestiunc. 2, 3 et 4.
|a3 Articulus 3: Utrum verbis praedictis insit aliqua vis creata ad transubstantiationem faciendam.
AG1
Ad tertium sic proceditur. Videtur quod verbis praedictis non insit aliqua vis creata ad transubstantiationem
faciendam. Damascenus enim dicit, quod sola virtute spiritus sancti fit conversio panis in corpus Christi. Sed
virtus spiritus sancti non est virtus creata. Ergo nulla virtus creata inest his verbis, per quam fiat
transubstantiatio.
AG2
Praeterea, opus transubstantiationis videtur esse difficilius quam opus creationis; quia citius ratio consentit
creationi quam huic conversioni; cum quidam etiam Philosophi ratione naturali ducti creationem posuerint. Sed
nulla virtus creata, secundum communem opinionem, potest Deo cooperari in opere creationis. Ergo multo
minus in opere hujus conversionis.
AG3
Praeterea, difficilius est convertere panem in substantiam corporis Christi, quam purissimos sanguines virginis:
quia corpus Christi et sanguines virginis habent materiam communem, quae est subjectum conversionis; quod
non potest esse in conversione panis in corpus Christi. Sed in formatione corporis Christi ex virgine non fuit
aliqua virtus creata active operans transformationem, ut in 3 Lib., distinct. 3, quaest. 2, art. 2, dictum est. Ergo
nec verbis praedictis inest aliqua virtus creata ad transubstantiandum.
AG4
Praeterea, nulla virtus creata potest operari aliquid supra naturam. Sed conversio panis in corpus Christi est
maxime supra naturam, cum non servetur modus mutationis naturalis: quia neque est subjectum commune, et
terminus ad quem est praeexistens actu. Ergo non potest per virtutem creatam verbis formae collatam hujusmodi
conversio fieri.
AG5
Praeterea, virtus activa directe proportionatur ei ad quod actio terminatur: quia hoc est intentum ab agente, et ex
eo denominatur actio. Sed corpus Christi ad quod terminatur conversio, est multo dignius qualibet pura creatura.
Ergo cum agens debeat esse nobilius facto, non potest aliqua virtute creata aliquid in corpus Christi converti.
AG6
Praeterea, faciens et factum, causa et causatum, debent esse simul: quia quod non est, non potest aliquid facere,
vel alicujus causa existere. Sed cum conversio praedicta fiat in istanti, et verba formae successive proferantur;
quando fit conversio, verba illa non possunt simul esse, nisi secundum aliquid minimum sui. Ergo virtute aliqua
quae insit verbis, non potest fieri hujusmodi conversio.
AG7
Praeterea, verba ista non habent virtutem ex seipsis: hoc planum est. Si ergo habent aliquam hujusmodi virtutem,
oportet quod eis sit divinitus data. Oportet autem hanc virtutem esse simplicem, cum ejus effectus sit in instanti.
Simplex autem virtus non potest successive dari, et ejus subjectum oportet esse simplex. Cum ergo verba
praedicta compositionem habeant et successionem, non potest ipsis talis virtus esse collata.
AG8
Praeterea, inconveniens videtur facere aliquid nobilissimum, quod statim desinat esse. Sed virtus
transubstantians est nobilissima, quod patet ex nobilitate effectus. Ergo cum verba formae statim esse desinant,
inconveniens videtur, si ei virtus transubstantiandi data est a Deo.
AG9
Praeterea, verba ista non faciunt conversionem praedictam, nisi a sacerdote dicta. Sed anima sacerdotis magis est
capax virtutis alicujus divinae quam verba prolata ab ipso. Ergo magis dicendum est quod haec virtus in
sacerdote sit quam in verbis; si tamen aliqua virtus creata ad transubstantiationem operetur.
SC1
Sed contra est quod dionysius dicit in fine Eccl. Hier., in ipsis, scilicet consummativis invocationibus, idest
formis sacramentorum, esse virtutes operativas ex Deo. Sed verba praedicta sunt forma dignissimi sacramenti.
Ergo est in ipsis aliqua virtus ad transubstantiandum.
SC2
Praeterea, Ambrosius dicit, quod sermo Christi creaturas mutat, et sic ex pane fit corpus Christi consecratione
caelestis verbi. Verbum autem Christi est forma praedicta a Christo instituta, et ex ejus persona recitata.
Ergo virtute horum verborum fit transubstantiatio.
SC3
Praeterea, sacerdos non operatur ad transubstantiationem nisi proferendo verba. Si ergo verbis non inesset virtus
ad transubstantiandum, tunc sacerdos non haberet aliquam potestatem spiritualem conficiendi; et sic non haberet
ordinem, qui est quaedam potestas ad hoc principaliter.
1498

