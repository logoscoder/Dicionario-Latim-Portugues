RA3
Ad tertium dicendum, quod aliquae satisfactiones sunt ex quibus manet aliquis effectus in satisfacientibus, etiam
postquam actus satisfactionis transit; sicut ex jejunio manet corporis debilitatio, ex eleemosynis largitis
diminutio substantiae, et sic de similibus; et tales satisfactiones in peccatis factae non oportet quod iterentur; quia
quantum ad id quod de eis manet, per poenitentiam Deo acceptae sunt. Satisfactiones autem quae non relinquunt
aliquem effectum in satisfaciente, postquam actus transit, oportet quod iterentur, sicut est de oratione et
similibus. Actus autem interior, quia totaliter transit, nullo modo vivificatur; sed oportet quod iteretur.
Articulus 3D
AG1
Ulterius. Videtur quod opera extra caritatem facta sint alicujus boni meritoria, saltem temporalis.
Quia sicut se habet poena ad malum actum, ita se habet praemium ad bonum. Sed nullum factum apud Deum
justum judicem est impunitum. Ergo nec aliquod bonum irremuneratum; et sic per illud bonum aliquid meretur.
AG2
Praeterea, merces non datur nisi merito.
Sed operibus extra caritatem factis datur merces, ut dicitur Matth. 5, de illis qui propter gloriam humanam opera
bona faciunt, quod receperunt mercedem suam. Ergo opera illa fuerunt alicujus boni meritoria.
AG3
Praeterea, duo existentes in peccato, quorum unus multa bona facit ex genere et circumstantia, alius autem nulla,
non aequaliter propinque se habent ad accipiendum bona a Deo; alias non esset ei consulendum ut aliquid boni
faceret.
Sed qui magis appropinquat Deo, magis de bonis percipit. Ergo iste per bona opera quae facit, aliquid boni a Deo
meretur.
SC1
Sed contra est quod Augustinus dicit, quod peccator non est dignus pane quo vescitur. Ergo non potest aliquid a
Deo mereri.
SC2
Praeterea, qui nihil est, non potest mereri. Sed peccator non habens caritatem nihil est secundum esse spirituale,
ut patet 1 corinth. 13. Ergo non potest aliquid mereri.
CO
Ad quartam quaestionem dicendum, quod, sicut in 3 dist. 18, quaest. 1, art. 4, quaestiunc. 1, dictum est, meritum
proprie dicitur actio qua efficitur ut ei qui agit sit justum aliquid dari. Sed justitia dupliciter dicitur. Uno modo
proprie, quae scilicet respicit debitum ex parte recipientis; alio modo quasi similitudinarie, quae respicit debitum
ex parte dantis. Aliquid enim decet dantem dare, quod tamen non habet recipiens debitum recipiendi; et sic
justitia est de essentia divinae bonitatis, sicut Anselmus dicit, quod Deus justus est cum peccatoribus parcit, quia
eum decet. Et secundum hoc etiam meritum dicitur dupliciter. Uno modo actus per quem efficitur ut ipse agens
habeat debitum recipiendi; et hoc vocatur meritum condigni. Alio modo, per quem efficitur ut sit debitum dandi
in dante secundum decentiam ipsius; et ideo hoc meritum dicitur meritum congrui.
Cum autem in omnibus illis quae gratis dantur, prima ratio dandi sit amor; impossibile est quod aliquis tale sibi
debitum faciat, qui amicitia caret; et ideo cum omnia bona et temporalia et aeterna ex divina liberalitate nobis
donentur, nullus acquirere potest debitum recipiendi aliquod illorum, nisi per caritatem ad Deum; et ideo opera
extra caritatem facta, non sunt meritoria ex condigno neque aeterni neque temporalis alicujus boni apud Deum.
Sed quia divinam bonitatem decet ut ubicumque dispositionem invenit, perfectionem adjiciat; ideo ex merito
congrui dicitur aliquis mereri aliquod bonum per opera extra caritatem facta.
Et secundum hoc opera ista valent ad triplex bonum: scilicet ad temporalium consecutionem, ad dispositionem
ad gratiam, et ad assuetudinem bonorum operum. Quia tamen hoc meritum non proprie meritum dicitur, ideo
magis concedendum est quod hujusmodi opera non sint alicujus meritoria, quam quod sint.
RA1
Ad primum ergo dicendum, quod sicut Philosophus dicit in 9 ethic., quia filius per omnia quae facere potest,
nihil aequale patri reddere potest his quae a patre recipit, ideo nunquam pater debitor filii efficitur; et multo
minus homo potest propter aequivalentiam operis Deum sibi constituere debitorem; et ideo nullum opus nostrum
ex quantitate suae bonitatis habet quod aliquid mereatur; sed ex VI caritatis, quae facit ea quae sunt amicorum,
esse communia. Unde quantumcumque sit opus bonum extra caritatem factum, non facit, proprie loquendo, quod
aliquid recipiendi a Deo faciens debitum habeat; sed opus malum ex quantitate suae malitiae secundum
aequivalentiam poenam meretur: quia ex parte Dei non sunt nobis aliqua mala facta sicut bona; et ideo quamvis
opus malum mereatur ex condigno poenam, non tamen opus bonum sine caritate meretur ex condigno praemium.
RA2
Ad secundum et tertium dicendum, quod procedunt de merito congrui. Aliae autem rationes procedunt de merito
condigni.

1635

