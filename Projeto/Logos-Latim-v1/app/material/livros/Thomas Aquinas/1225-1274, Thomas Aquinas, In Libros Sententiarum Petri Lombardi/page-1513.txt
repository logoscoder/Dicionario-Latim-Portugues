Ad secundum dicendum, quod sicut ignorantia circumstantiae quae excusat peccatum, excusat a peccato, ita
error circumstantiae talis causat peccatum, ut patet in eo qui accedit ad suam, quam credit non esse suam. Et
similiter est in proposito: quia justus credens se peccatorem, errat in hac circumstantia. Unde si tali opinione
manente corpus Christi manducaret; constat quod eligeret se peccatorem corpus Christi manducare; et ita electio
esset prava, et peccaret. Sed electio non est prava in eo qui peccatum habet quod nescit; et ideo quamvis justus
sit simpliciter melius dispositus, tamen est pejus dispositus quantum ad hoc.
RA3
Ad tertium dicendum, quod examinatio requiritur, ne ignorantia ex negligentia procedat; quia talis ignorantia non
excusaret.
Articulus 3C
AG1
Ulterius. Videtur quod manducans indigne corpus Christi, magis peccet quam quodcumque aliud peccatum
committens. Super illud Marc. 14: vae homini illi etc., dicit Glossa: vae homini illi qui ad mensam Domini
accedit indigne: iste enim in exemplum Judae filium hominis tradit; et in 1 corinth. 11 dicitur, quod est reus
sanguinis Domini. Sed Judas et illi qui sanguinem Domini fuderunt, gravissime peccaverunt. Ergo et hoc
peccatum est ceteris gravius.
AG2
Praeterea, plus peccaret qui corpus Christi in lutum projiceret quam qui aliquod aliud peccatum committeret,
puta fornicationem, vel aliud hujusmodi. Sed Deus plus horret sordes peccati quam sordes luti. Ergo peccator
sumens corpus Christi gravius peccat quam quodlibet aliud peccatum committens.
AG3
Sed contra, quod est per se malum, est majus malum quam quod est per accidens malum.
Sed alia peccata sunt per se mala, ut fornicatio; sed manducare corpus Christi est per se bonum, et per accidens
malum. Ergo est minus malum.
CO
Ad tertiam quaestionem dicendum, quod sicut meritum praecipue consistit penes caritatem, item demeritum
praecipue consistit penes contemptum Dei; unde secundum quod aliquis Deum per actum peccati magis
contemnit, secundum hoc majorem reatum incurrit; et ideo illa peccata quae in actuali contemptu consistunt, sunt
graviora illis in quibus non est contemptus nisi ex consequenti, et quasi interpretatus; sicut accidit in fruitione
creaturae, per quam aliquis delectationi intendit, ex cujus intentione a praeceptis Dei discedit, et sic per
consequens percipientem contemnit. Peccatum autem blasphemiae in contemptu principaliter consistit; et
similiter peccatum accedentis indigne ad corpus Christi, irreverentia quaedam et contemptus essentialiter est.
Sciendum autem, quod contemptus ex duplici parte mensurari potest. Uno modo ex parte contemnentis; et sic
non potest fieri comparatio unius generis peccati ad aliud genus, sed unius particularis peccati ad aliud: quia
contingit in uno veniali peccato ex genere esse majorem contemptum actualem quam in uno gravissimo peccato
mortali ex genere. Alio modo ex parte ejus quod contemnitur; et sic est talis ordo peccatorum, quod illud in quo
ipse Deus in seipso etiam contemnitur, est peccatum gravissimum, sicut peccatum infidelitatis et blasphemiae; et
post hoc illud peccatum in quo contemnitur Deus in sacramento, et inter alia praecipue in isto, in quo
essentialiter Christus Deus et homo continetur (non tamen contemptus iste est circa Christum, ut est Deus et
homo, sed prout est in sacramento); et post, peccatum illud in quo contemnitur Deus in membris suis; et post,
peccatum in quo contemnitur Deus in praeceptis suis, quod commune est omni peccato mortali; et secundum hoc
patet quod peccatum de quo nunc agitur, neque est omnium gravissimum, neque est omnium minimum; sed est
medium inter peccata quae committuntur in Deum, et alia peccata quae committuntur in proximum, vel in
seipsum; unde ad utraque argumenta oportet respondere.
RA1
Ad primum ergo dicendum, quod peccatum indigne corpus Christi manducantium comparatur peccato Christum
occidentium, inquantum utrumque peccatum in ipsum Christum committitur; sed tamen peccatum Christum
occidentium majus est: quia illud peccatum commissum est in ipsam Christi personam; hoc autem peccatum
committitur in ipsum, secundum quod est sub sacramento.
RA2
Ad secundum dicendum, quod ille qui corpus Christi in lutum projiceret, magis peccaret quam manducans
peccator: quia magis abutitur sacramento, secundum quod longius a debito usu sacramenti recedit, quod ab
homine justo sumendum est.
RA3
Ad tertium dicendum, quod quamvis corpus Christi manducare non sit malum nisi per accidens, tamen
manducare corpus Christi indigne est malum per se. Nullum enim peccatum dicitur malum per se nisi propter
corruptionem alicujus circumstantiae.
Articulus 3D
1513

