Ad tertium dicendum, quod ista praecepta omnibus indita erant in naturali cognitione; et ideo in hujus signum
Deus toti populo per se ea edidit; sed propter multos qui secundum passiones vivunt, in quibus judicium rationis
obtenebratur, voluit ut per sapientiores, in quibus judicium rationis viget, in aliis cognitio horum praeceptorum
conservaretur; et ideo scribi ea voluit.
RA4
Ad quartum dicendum, quod lex, quantum erat in se, nullo modo nec occasio nec causa erat augendae cupiditatis,
sed propter corruptionem fomitis hoc contingebat, occasione accepta ex lege ab ipsis peccantibus, non data ipsis
a lege.
RA5
Ad quintum dicendum, quod boni qui habent voluntatem bene faciendi non operantur quasi coacti a lege, sed ipsi
sibi sunt lex; unde non propter eos lex est posita, sed propter transgressores, ut dicitur Gal. 3, in quibus melius
est ut coacti a malo desistant quam ut mala libere exequantur.
|a2 Articulus 2: Utrum praecepta Decalogi convenienter assignentur.
Articulus 2A
AG1
Ad secundum sic proceditur. Videtur quod praecepta Decalogi non convenienter assignentur.
Praecepta enim legis ad merendum ordinantur.
Sed meritum in aliquo actu consistit. Cum ergo in praeceptis negativis non ponatur aliquis actus, sed solum
negetur, videtur quod praecepta Decalogi non debuerunt per negationem assignari.
AG2
Praeterea, illud ex quo datur aliud intelligi, debet aliquo modo continere illud. Sed prohibitio majoris mali non
continet prohibitionem minoris mali, nec praeceptum magis debiti continet praeceptum minus debiti. Cum ergo
per prohibitionem moechiae detur intelligi omnis illicitus usus membrorum, ut in littera dicitur, cum moechia sit
gravius quam simplex fornicatio, videtur quod non fuerit rectus modus assignandi praeceptum, per
prohibitionem moechiae alia minora prohibere. Et similiter potest objici de honoratione parentum quod est magis
debitum quam beneficia quae aliis hominibus sunt exhibenda, quae ad hoc praeceptum reducuntur.
AG3
Praeterea, omnia praecepta legis debent aequaliter in memoria contineri. Ergo cum in tertio praecepto fiat mentio
de memoria, videtur quod eadem ratione debuerit in aliis praeceptis poni.
AG4
Praeterea, praecepta Decalogi ad legem naturalem pertinent. Sed legis naturalis dictamen per rationem naturalem
est. Ergo non oportet in alio praecepto legis aliam rationem assignari, nisi quod naturalis ratio dictat.
AG5
Praeterea, omnibus praeceptis observatis praemium debetur. Sed in quarto praecepto praemium ponitur, ut
scilicet longaevus sit super terram. Ergo eadem ratione in aliis praeceptis poni deberet.
CO
Respondeo dicendum ad primam quaestionem, quod cum intentio legislatoris sit ad virtutes homines inducere,
quibus legem tradit, oportet quod illo modo in assignandis praeceptis legis utatur, qui competat viae ad virtutem;
quae quidem est ut ex his quae magis in promptu sunt, in difficiliora tendatur; sicut etiam in disciplinis ex magis
notis in minus nota proceditur. Et ideo legislator in istis decem praeceptis, quae sunt quasi prima legis initia, illa
prohibuit vel praecepit, quae primo occurrunt facienda vel dimittenda eunti ad virtutem; et ex his alia intelligi
voluit, quae in eis quasi in suis principiis includuntur; et propter hoc plura negativa posuit quam affirmativa, quia
magis in promptu est et facile ut mala dimittantur, quam ut bona perficiantur. In malis etiam illa prohibuit quae
statim in primo aspectu detestanda videntur, et similiter in bonis illa praecepit quae cuilibet esse debita
manifestum est.
RA1
Ad primum ergo dicendum, quod quamvis in praeceptis negativis privetur actus exterior potius quam ponatur;
includitur tamen actus rationis eligentis repressionem cupiditatis vel concupiscentiae, quae ad actus prohibitos
inclinabat; et in hoc meritum consistit.
RA2
Ad secundum dicendum, quod quamvis prohibitio minoris mali in magis malo non includatur via syllogistica, ut
argui possit, si magis malum dimittendum est, quod et minus malum; includitur tamen eo modo quo ea quae ex
seminibus naturae progrediuntur, in rationibus seminalibus continentur.
Sicut enim natura ex parvis seminibus in maximas arbores proficit, ita etiam et lex ex his quae in principio et in
promptu sunt, in alia procedit, quae sunt quandoque difficiliora et perfectiora; et ideo legislator per
prohibitionem moechiae prohibuit fornicationem simplicem, et per falsum testimonium prohibuit omne
mendacium, et per furtum prohibuit omnem turpem quaestum, et sic de aliis.
RA3
1313

