Ad primum ergo dicendum, quod anima quamvis sit tota in qualibet parte corporis quantum ad essentiam, non
tamen quantum ad potentias quae sunt radices actuum peccati; et ideo oportet quod in determinatis partibus
unctio fiat, in quibus illae potentiae habent esse.
RA2
Ad secundum dicendum, quod non semper apponitur medicina ubi est morbus; sed congruentius ubi est radix
morbi.
RA3
Ad tertium dicendum, quod baptismus fit per modum ablutionis; ablutio autem corporalis non purgat maculam
ab aliqua parte nisi cui apponitur; et ideo baptismus toti corpori exhibetur; secus autem est de extrema unctione,
ratione jam dicta.
Articulus 3B
AG1
Ulterius. Videtur quod inconvenienter determinentur istae partes, ut scilicet infirmans ungatur in oculis, in
auribus, in naribus, in labiis, in manibus, et pedibus. Quia sapiens medicus curat morbum in radice. Sed de corde
exeunt cogitationes, quae coinquinant hominem, ut dicitur Matth. 15. Ergo in pectore debet fieri unctio.
AG2
Praeterea, puritas mentis non minus est necessaria exeuntibus quam intrantibus. Sed intrantes unguntur chrismate
in vertice a sacerdote ad significandum puritatem mentis. Ergo et exeuntes hoc sacramento debent ungi in
vertice.
AG3
Praeterea, ibi debet adhiberi remedium ubi est major vis morbi. Sed spiritualis morbus praecipue viget in renibus
viris, et mulieribus in umbilico, ut patet job 40, 2: potestas ejus in lumbis ejus, secundum expositionem Gregorii.
Ergo ibi debet fieri inunctio.
AG4
Praeterea, sicut per pedes peccatur, ita et per alia membra corporis. Ergo sicut unguntur pedes, ita et alia corporis
membra inungi debent.
CO
Ad secundam quaestionem dicendum, quod principia peccandi in nobis sunt eadem quae et principia agendi:
quia peccatum in actu consistit. Principia autem agendi in nobis sunt tria. Primum est dirigens, scilicet vis
cognoscitiva: secundum est imperans, scilicet vis appetitiva; tertium est exequens, scilicet motiva. Omnis autem
nostra cognitio a sensu ortum habet: et quia ubi est in nobis prima origo peccati, ibi debet unctio adhiberi; ideo
unguntur loca quinque sensuum, scilicet oculi propter visum, aures propter auditum, nares propter odoratum, os
propter gustum, manus propter tactum, qui in pulpis digitorum praecipue viget. Sed propter appetitivam
unguntur a quibusdam renes; propter motivam unguntur pedes, qui sunt principalius ejus instrumentum.
Et quia primum principium est cognoscitiva; ideo illa unctio ab omnibus observatur quae fit ad quinque sensus,
quasi de necessitate sacramenti.
Sed quidam non servant alias; quidam vero illam servant quae ad pedes, et non quae ad renes; quia appetitiva et
motiva sunt secundaria principia.
RA1
Ad primum ergo dicendum, quod cogitatio a corde non exit nisi per aliquam imaginationem, quae est motus a
sensu factus, ut dicitur in 2 de anima; et ideo cor non est prima radix cogitationis, sed organa sensuum, nisi
quatenus cor est principium totius corporis; sed hoc principium est radix remota.
RA2
Ad secundum dicendum, quod intrantes debent acquirere puritatem, sed exeuntes eam purgare; et ideo exeuntes
debent inungi in illis partibus quibus contingit puritatem mentis inquinari.
RA3
Ad tertium dicendum, quod secundum quorumdam consuetudinem fit in renibus propter hoc quod ibi maxime
viget appetitus concupiscibilis; sed appetitiva non est prima radix, ut dictum est.
RA4
Ad quartum dicendum, quod organa corporis quibus actus peccati exercentur, sunt pedes, manus, et lingua,
quibus etiam unctio exhibetur; et membra genitalia, quibus propter immunditiam illarum partium, et honestatem
sacramenti, non debet unctio adhiberi.
Articulus 3C
AG1
Ulterius. Videtur quod mutilati non sunt ungendi illis unctionibus quae partibus illis competunt.
Quia sicut hoc sacramentum exigit determinatam dispositionem in suscipiente, ut scilicet sit infirmus, ita et
determinatam partem. Sed ille qui non habet infirmitatem, non potest inungi.
Ergo nec ille qui non habet partem illam in qua debet fieri inunctio.
1852

