Praeterea, sicut quilibet dies usitatus habet vespere et mane, ita et meridiem. Ergo sicut assignatur cognitio
matutina et vespertina, ita et meridiana.
AG7
Praeterea, omnes dies debent esse uniformes.
Sed primae dici non assignatur mane, quia mane quod post vespere ponitur non potest esse mane a quo incipit
primus dies, sed in quod terminatur; septima autem dies ponitur habere mane, ad quod terminatur sexta dies et
non vespere. Ergo nec aliis diebus mane simul et vespere assignari debent.
AG8
Praeterea, de vespere in mane non transitur nisi per noctem. Sed de nocte nulla fit mentio.
Ergo insufficienter traditur dierum ordo.
CO
Respondeo dicendum, quod secundum Augustinum, illi sex dies sunt unus dies, sex rerum distinctionibus,
secundum quas numeratur, simul praesentatus; sicut etiam unum verbum est quo omnia facta sunt, scilicet Dei
filius; quamvis frequenter legatur: dixit Deus; et sicut illa opera salvantur in omnibus sequentibus quae ex eis
propagantur operatione naturae, ita etiam illi sex dies manent in tota successione temporis.
Quomodo autem hoc sit, videndum est. Natura angelica intellectualis est, et lux est; et si proprie lux est, oportet
quod ejus illustratio dies dicatur.
Angelica autem natura in principio conditionis rerum cognitionem earum accepit; et sic quodammodo lux
intellectus ejus rebus creatis praesentabatur inquantum cognoscebantur; unde ipsa cognitio rerum dies dicitur; et
secundum diversa genera cognitorum et ordinem distinguuntur et ordinantur dies: ut in primo die intelligatur
formatio spiritualis creaturae per conversionem ad verbum; in secundo die formatio corporalis creaturae quantum
ad superiorem partem, quae firmamentum dicitur; in tertia quantum ad inferiorem partem, scilicet terrae, aquae,
et aeris vicini; in quarta superior pars, scilicet firmamentum ornatum; in quinta inferior quantum ad terram. Cum
autem Deus sit lux plena, et tenebrae in eo non sint ullae, 1 joan. 1, cognitio ipsius Dei in se est plena lux; sed
quia creatura ex hoc quod ex nihilo est, tenebras possibilitatis et imperfectionis habet, ideo cognitio qua creatura
cognoscitur, tenebris admixta est. Potest autem cognosci dupliciter. Vel in verbo, secundum quod exit ab arte
divina: et sic ejus cognitio matutina dicitur: quia sicut mane est finis tenebrarum et principium lucis; ita creatura
a verbo etiam principium lucis sumit postquam prius non fuerat. Cognoscitur etiam prout est in natura propria
existens; et talis cognitio dicitur vespertina propter hoc quod sicut vespere est terminus lucis, et tendit in noctem;
ita et creatura in se subsistens, est terminus operationis verbi, quasi facta per verbum, et de se in tenebras
defectus tendens, nisi verbo portaretur. Nihilominus haec cognitio dies dicitur; quia sicut in comparatione ad
cognitionem verbi tenebrosa est, ita est lux in comparatione ad ignorantiam, quae omnino tenebra est; sicut vita
justorum praesens, caliginosa dicitur respectu futurae gloriae, quae tamen lux est in comparatione ad vitam
peccatorum: et sic attenditur quaedam circulatio inter mane et vespere, secundum quod Angelus seipsum
cognoscens in propria natura, hanc cognitionem retulit ad verbum sicut ad finem, in quo sequentis operis
cognitionem sumpsit in principio: et sic hujusmodi mane est finis diei praecedentis, et principium sequentis.
Et haec quidem expositio subtilis et congrua est, dummodo lux et dies proprie in spiritualibus dicantur, et non
metaphorice, ut Augustinus vult super genes. Ad lit.; aliter enim esset expositio mystica, et non litteralis.
Sed quia a pluribus negatur, ideo sustinentes cum Augustino quod omnia sunt simul creata et in species distincta,
possumus dicere, quod dies accipiuntur secundum illustrationem lucis corporalis; ita tamen quod ordo dierum
attendatur secundum ordinem eorum et distinctionem, in quae lux corporalis refulget: sicut enim omnium
creaturarum naturalium cognitionem Angeli acceperunt, ita etiam lux in omnia corporalia se diffundit, ut
dionysius dicit, diversimode in diversis recepta, secundum diversitatem recipientium: et ideo sicut Augustinus
distinguit sex dies secundum praesentationem lucis spiritualis, quae primo die facta dicitur, sex rerum generibus;
ita secundum praesentationem lucis corporalis sex rerum generibus possunt eodem modo sex dies distingui sine
distinctione temporis. Et quia periodus unicuique rei corporali secundum influentiam lucis praefigitur quasi inter
duos terminos, cum quaelibet virtus corporalis finita sit; ideo illi termini mane et vespere dicuntur, ultra quos
virtus rei non extenditur.
RA1
Ad primum ergo dicendum, quod dies etiam est pars temporis, et lucis effectus. Distinctio ergo primorum dierum
non sumitur ex parte temporis, sed ex parte lucis, secundum quod diversa per lucem declarantur, vel quantum ad
cognitionem angelicam, vel quantum ad influentiam lucis corporalis in diversa.
RA2
Ad secundum dicendum, quod lux illa et corporalis et spiritualis potest intelligi: et si intelligatur corporalis, dies
distinguetur secundum diversa illuminata, et non secundum illuminationis tempus; si autem intelligatur
spiritualis, non est per influentiam lucis ad res creandas, sed per fulgorem lucis ad res cognoscendas.
RA3
Ad tertium dicendum, quod partes diei secundum lucem spiritualem non sunt secundum diversa cognita, sed
secundum diversos modos cognitionis ejusdem rei; et sicut dies non sunt successivi, quia Angelus in verbo simul
diversa genera rerum intuetur: ita nec partes diei unius; quia simul videt in verbo creaturas, et in propria natura.
506

