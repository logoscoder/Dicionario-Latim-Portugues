eucharistia est quasi quaedam caritatis origo, sive vinculum; sed inter caritatis effectus praecipuum est
eleemosynarum opus; et ita ista duo ex parte caritatis praecipue mortuis suffragantur, scilicet sacrificium
ecclesiae, et eleemosynae. Sed ex parte intentionis directae in mortuos praecipue valet oratio; quia oratio
secundum suam rationem non solum dicit respectum ad orantem, sicut et cetera opera, sed directius ad id pro quo
oratur. Et ideo ista tria ponuntur quasi praecipua mortuorum subsidia; quamvis quaecumque alia bona ex caritate
fiant pro defunctis, eis valere credenda sint.
RA1
Ad primum ergo dicendum, quod in eo qui satisfacit pro altero, magis est considerandum, ad hoc quod effectus
satisfactionis ad alterum perveniat, id quo satisfactio unius transit in alterum, quam etiam satisfactionis poena;
quamvis ipsa poena magis expiet reatum satisfacientis, inquantum est medicina quaedam; et ideo tria praedicta
magis valent defunctis quam jejunium.
RA2
Ad secundum dicendum, quod etiam jejunium potest prodesse defunctis ratione caritatis et intentionis in
defunctos directae; sed tamen jejunium in sui ratione non continet aliquid quod ad caritatem vel ad directionem
intentionis pertineat; sed haec sunt ei quasi extrinseca; et ideo Augustinus non posuit, sed Gregorius posuit
jejunium inter suffragia mortuorum.
RA3
Ad tertium dicendum, quod baptismus est quaedam spiritualis regeneratio; unde sicut per generationem non
acquiritur esse nisi generato, ita baptismus non habet efficaciam nisi in eo qui baptizatur, quantum est ex opere
operato; quamvis ex opere operante vel baptizantis vel baptizati possunt aliis prodesse, sicut et cetera opera
meritoria. Sed eucharistia est signum ecclesiasticae unionis; et ideo ex ipso opere operato ejus efficacia in
alterum transire potest; quod non contingit de aliis sacramentis.
RA4
Ad quartum dicendum, quod Glossa auctoritatem istam dupliciter exponit. Uno modo sic: si mortui non
resurgunt, nec etiam Christus resurrexit, ut quid etiam baptizantur pro illis? idest, pro peccatis, cum ipsa non
dimittantur, si Christus non resurrexit: quia in baptismo non solum passio Christi, sed etiam resurrectio operatur,
quae est nostrae spiritualis resurrectionis quodammodo causa.
Alio modo sic: fuerunt quidam imperiti qui baptizabantur pro his qui de hac vita sine baptismo discesserant,
putantes illis prodesse; et secundum hoc apostolus non loquitur nisi secundum errorem aliquorum in verbis illis.
RA5
Ad quintum dicendum, quod in officio Missae non solum est sacrificium, sed etiam sunt ibi orationes; et ideo
Missae suffragium continet duo horum quae hic Augustinus numerat, scilicet orationem et sacrificium. Ex parte
igitur sacrificii oblati Missa aequaliter prodest defuncto, de quocumque dicatur; et hoc est praecipuum quod fit in
Missa. Sed ex parte orationum magis prodest illa in qua sunt orationes ad hoc determinatae. Sed tamen iste
defectus recompensari potest per majorem devotionem vel ejus qui dicit Missam, vel ejus qui facit dici, vel
iterum per intercessionem sancti cujus suffragium in Missa imploratur.
RA6
Ad sextum dicendum, quod hujusmodi oblatio candelarum vel olei possunt prodesse defuncto, inquantum sunt
eleemosynae quaedam: dantur enim ad cultum ecclesiae, vel etiam in usum fidelium.
Articulus 3B
AG1
Ulterius. Videtur quod indulgentiae quas ecclesia largitur, etiam mortuis prosint. Primo per consuetudinem
ecclesiae quae facit praedicari crucem, ut aliquis habeat indulgentiam pro se, et duobus vel tribus, et quandoque
decem animabus tam vivorum quam mortuorum; quod esset deceptio, nisi mortuis prodessent. Ergo indulgentiae
mortuis prosunt.
AG2
Praeterea, meritum totius ecclesiae est efficacius quam meritum unius personae. Sed meritum personale
suffragatur defunctis, ut patet in elargitione eleemosynarum. Ergo multo fortius meritum ecclesiae, cui
indulgentiae innituntur.
AG3
Praeterea, indulgentiae ecclesiae prosunt illis qui sunt de foro ecclesiae. Sed illi qui sunt in Purgatorio, sunt de
foro ecclesiae; alias eis suffragia ecclesiae non prodessent. Ergo videtur quod indulgentiae defunctis prosint.
SC1
Sed contra est, quia ad hoc quod indulgentiae alicui valeant, requiritur causa conveniens, pro qua indulgentiae
dantur. Sed talis causa non potest esse ex parte defuncti, quia non potest aliquid facere quod sit in utilitatem
ecclesiae, pro qua causa praecipue indulgentiae dantur. Ergo videtur quod indulgentiae defunctis non prosint.
SC2

2136

