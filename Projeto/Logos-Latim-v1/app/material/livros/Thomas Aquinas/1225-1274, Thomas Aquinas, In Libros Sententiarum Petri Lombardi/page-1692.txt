Ad secundum sic proceditur. Videtur quod poenitentia ante baptismum non debeat poni pars poenitentiae.
Baptismus enim janua sacramentorum est, et poenitentia dicitur secunda tabula respectu baptismi. Sed secundum
non est ante primum. Ergo poenitentia non est aliqua ante baptismum.
AG2
Praeterea, ei qui non est generatus in aliqua natura, non competit actio illius naturae. Sed baptismus est quaedam
generatio in spiritualem vitam. Ergo ei qui non est baptizatus, non convenit aliqua actio spiritualis vitae. Sed
poenitentia est hujusmodi, cum sit quoddam sacramentum. Ergo non potest alicui competere ante baptismum.
AG3
Praeterea, poenitentia non ordinatur nisi contra culpam actualem. Sed culpa actualis sufficienter in baptismo
deletur. Ergo non oportet quod poenitentia baptismum praecedat.
SC1
Sed contra, Matth. 3, super illud: tunc exibant ad eum etc., dicit Glossa: jam tunc exemplum baptizandis dabatur
confitendi peccata, et promittendi meliora. Sed hoc pertinet ad poenitentiam.
Ergo ante baptismum debet esse poenitentia.
SC2
Praeterea, super illud Psal. 4: in cubilibus vestris compungimini, dicit Glossa: ut extincto veteri homine per
poenitentiam, sacrificium justitiae per regenerationem novi hominis offeramus Deo. Sed regeneratio ad
baptismum pertinet. Ergo poenitentia aliqua est ante baptismum.
CO
Respondeo dicendum ad primam quaestionem, quod poenitentia potest accipi dupliciter; scilicet ut est virtus, et
ut est sacramentum.
Secundum autem quod est virtus, importat detestationem peccati cum proposito abolendi ipsum secundum
conditionem status peccantis. Et quia quicumque non detestatur peccatum, adhuc voluntatem in peccato fixam
habet, cum voluntas semel ad aliquid fixa, ab illo non divellatur quin actu vel habitu in eo maneat, nisi per
actualem dissensum ab illo, vel in speciali, vel saltem in genere; voluntas autem in peccato fixa manens, non est
susceptiva gratiae baptismalis; ideo requiritur ante baptismum, quasi removens prohibens, peccati commissi
detestatio, et destructionis ejus propositum. Et ideo patet quod ante baptismum requiritur poenitentia secundum
quod est virtutis actus, vel quae sit prior baptismo tempore vel saltem natura. Sed poenitentia, secundum quod
est sacramentum, consistit in dispensatione ministrorum ecclesiae. Et quia ecclesiae sacramenta non dispensantur
nisi illis qui sunt de ecclesia, ideo ante baptismum sacramentum poenitentiae non competit, cum per baptismum
homo de ecclesia fiat.
RA1
Et per hoc patet solutio ad objecta praeter tertium.
RA3
Ad tertium dicendum, quod poenitentia non requiritur ante baptismum propter baptismi insufficientiam, sed
propter impedimentum removendum gratiae baptismalis, ut baptismus suum effectum habere possit.
Articulus 2B
AG1
Ulterius. Videtur quod poenitentia ante baptismum non solum sit de actuali, sed et de originali peccato. Nam
Augustinus Lib. De poenitentia, dicit loquens de poenitentia ante baptismum: exceptis parvulis, nullus ad
Christum transit, nisi incipiat esse quod non erat, nisi poeniteat eum fuisse quod erat. Sed erat infectus non
solum actuali, sed etiam originali peccato: nisi enim de hac infectione loqueretur, parvulos non exciperet, qui
aliam infectionem non habent. Ergo de peccato originali debet esse poenitentia ante baptismum.
AG2
Praeterea, poenitens infert sibi poenam, ut evadat illam quae a Deo sibi infligenda erat. Sed pro peccato originali
poena a Deo infligitur. Ergo pro eo debet hanc poenitentiam agere.
AG3
Praeterea, secundum hoc de peccato actuali poenitentiam agimus quod nobis ipsum displicet.
Ergo de eo debemus poenitentiam agere.
SC1
Sed contra, poenitentia est respectu voliti. Sed peccatum originale contrahimus nolentes. Ergo de ipso non est
poenitentia.
SC2
Praeterea, medicina debet respondere morbo.
Sed peccatum originale non contrahitur per aliquam delectationem ejus qui ipsum contrahit. Ergo videtur quod
non sit ejus curatio per aliquam poenam; et ita non per poenitentiam, quae suo nomine poenam exprimit.
CO
Ad secundam quaestionem dicendum, quod poenitentia potest sumi large et proprie. Proprie quidem poenitentia
importat dolorem de peccato commisso in praeterito; et sic nullo modo potest esse poenitentia de originali
1692

