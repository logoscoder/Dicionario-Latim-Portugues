Sed capacitas animae finita est. Ergo non potest recipere nisi perfectionem finitam. Sed omnis motus qui est ad
finitum, finitus est. Ergo augmentum caritatis, quod est ad perfectionem animae, est finitum.
AG2
Praeterea, nihil ordinate movetur ad id quod consequi non potest, secundum Philosophum; sicut qui non potest
esse in Aegypto, non movetur ordinate ad eundum illuc. Sed infinitum distans nullus potest consequi, cum nullus
motus possit esse secundum distantiam infinitam. Ergo nullus motus est infinitus. Sed augmentum caritatis est
quidam motus.
Ergo venit ad aliquem terminum.
AG3
Praeterea, sicut infra, in 3, distinct. 13, dicit Magister, gratia Christi nihil potest etiam Deus majus facere. Sed si
augmentum caritatis et gratiae esset in infinitum, qualibet caritate posset esse aliqua major. Ergo non est
infinitum. Et similiter potest dici de beata virgine, de qua dicit Anselmus, quod ea puritate nituit qua major sub
Deo nequit intelligi.
Et similiter etiam de beatis, quorum caritas augeri non potest. Per quae omnia videtur quod augmentum caritatis
venit ad terminum aliquem, qui augeri non potest.
SC1
Contra, augmentum caritatis est, secundum majorem assimilationem ad Deum. Sed quantumcumque aliquis
accedat ad Dei similitudinem, semper in infinitum distat ab eo. Ergo semper magis potest accedere; et ita videtur
quod augmentum caritatis non sit infinitum.
SC2
Praeterea, quando caritatis actus procedit a majori caritate, majoris est virtutis in merendo.
Sed actus caritatis imperfectae meretur augmentum caritatis. Ergo multo magis merebitur quando caritas magis
perficietur, et ita augmentum caritatis nunquam stabit.
CO
Respondeo dicendum, quod de termino augmenti caritatis dupliciter possumus loqui: aut quantum ad id quod est,
aut quantum ad id quod potest esse. Sicut etiam dicimus, quod summum malum non est quo non possit esse
aliquid pejus; tamen aliquid est summe malum quo nihil est pejus. Similiter dico, quod augmentum caritatis
pervenit ad aliquem terminum ultra quem caritas non augetur in quolibet homine; non tamen pervenit ad aliquem
terminum ultra quem non possit augeri. Cujus ratio est ex parte ejus quod movetur secundum hoc augmentum, et
ex parte ejus ad quod movetur. Id autem ad quod movetur anima in augmento caritatis, est similitudo divinae
caritatis, cui assimilatur; ad quam, cum infinita sit, in infinitum potest accedi plus et plus, et nunquam
adaequabitur perfecte. Ex parte autem ejus quod movetur est quod ipsa anima, quantum plus recipit de bonitate
divina et lumine gratiae ipsius, tanto capacior efficitur ad recipiendum; et ideo quanto plus recipit, tanto plus
potest recipere. Cujus ratio est, quia potentiae materiales sunt terminatae et finitae secundum exigentiam
materiae; et ideo non possunt recipere nisi secundum proportionem materiae; potentiae autem immateriales non
limitantur ex materia, sed magis secundum quantitatem bonitatis divinae in eis perceptae. Unde quanto plus
additur de bonitate, tanto magis est de potentia ad capacitatem; sicut patet in exemplo Philosophi de sensu et
intellectu.
Dicit enim quod sensus a fortibus sensibilibus corrumpuntur, et non augetur eorum capacitas, quia sunt potentiae
materiales; sed intellectus quanto magis intelligit difficilia, tanto etiam plus potest; ita etiam quanto natura
spiritualis plus recipit de caritate, plus potest recipere. Quidam autem comparantes capacitatem substantiae
spiritualis capacitati substantiae materialis, dixerunt quod est terminus in augmento caritatis secundum
capacitatem naturae scilicet quod tantum recipit de caritate quod impleatur capacitas prima quae erat ex natura,
nec potest plus recipere. Et ponunt exemplum de aere, qui habet terminum subtilitatis suae, quem non excedit.
Unde potest in eo intendi lumen, secundum quod magis et magis depuratur a vaporibus permixtis; sed quando
pervenitur ad puritatem naturae suae, non potest amplius purificari, nec illuminari ab eodem illuminante. Sed
non est simile de capacitate substantiae materialis et spiritus, ut dictum est, in hac dist., qu. 1, art. 3.
RA1
Ad primum igitur dicendum, quod quamvis capacitas animae sit finita in actu, tamen potest plus et plus in
finitum elongari, secundum quod plus et plus recipit. Nunquam tamen erit infinita, nec recipiet perfectionem
infinitam; sicut etiam patet in additione numeri, qui in infinitum est impossibilis; nunquam tamen est aliquis
numerus infinitus in actu; quia potentia additionis numerorum, ut dicit Commentator in 3 physic., non est una,
sed semper ex nova additione efficitur alia potentia in numero secundum quod efficitur nova species numeri.
Unde quaelibet potentia potest exire in actum, non tamen potest esse ut omnes exeant in actum, quia in quolibet
actu additur etiam potentia; et ita est etiam hic de capacitate animae.
RA2
Ad secundum dicendum, quod quodlibet augmentum caritatis terminatum est, et est ad terminum quem consequi
potest homo; sed tamen ille terminus, cum non sit actus purus, est permixtus potentiae; unde adhuc potest esse
aliud augmentum numero, et ita in infinitum augmentum succedere augmento, et hoc modo intelligitur
augmentum caritatis interminatum.
154

