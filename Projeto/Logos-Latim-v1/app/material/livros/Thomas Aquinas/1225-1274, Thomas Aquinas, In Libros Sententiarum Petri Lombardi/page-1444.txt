EX
Quid noverat joannes baptista? Dominum. Sciendum est, quod joannes antequam intraret eremum, Christum
cognovit personaliter ex conversatione, cum fuerit ejus cognatus per carnem et scivit etiam dignitatem ejus ex
prophetica revelatione sed propter longam moram amiserat vultus ejus imaginationem; unde personaliter eum
non cognoscebat.
Et ideo Christo veniente ad baptismum, tria didicit, secundum diversos sanctos: quia, secundum chrysostomum,
didicit quod iste in persona erat ille quem praedicaverat venturum: secundum Augustinum, didicit quod haberet
potestatem excellentiae quam sibi retineret, tamen posset eam servis largiri quod tamen in generali prius sciverat,
sed tunc in speciali de hac persona cognovit; sed secundum Hieronymum didicit, quod per baptismum Christi
non solum gratia conferretur mundans a culpa, sed etiam ab omni poena absolvens, quod habet ab ejus passione.
Tot essent baptismi quot servi. Hoc non videtur esse inconveniens; quia per hoc non differrent baptismi
secundum speciem, cum haberent unam formam et unum effectum, sed differrent tantum secundum materiam,
sicut et nunc differunt.
Et dicendum, quod differrent secundum virtutem, et secundum invocationem; et sic esset occasio schismatis in
ecclesia, ut unus diceret: ego sum Pauli, alius, ego sum Petri.

|+d6.q1 Distinctio 6, Quaestio 1
|a0 Prologus
Superius determinavit Magister, qui possunt baptizare; hic intendit, determinare qui et qualiter congrue
baptizent; et dividitur in partes tres: in prima ostendit qualiter congrue fiat baptismus ex parte baptizantis; in
secunda qualiter congrue fiat ex parte baptizandi; utrum scilicet aliquis sit rebaptizandus, vel non, ibi: de illis
vero qui ab haereticis baptizantur, utrum rebaptizandi sint quaeri solet; in tertia qualiter congrue fiat quantum ad
ritum baptismi, ibi: cognoscendum est etiam, in baptizandis electis duo tempora esse servanda; secunda pars
dividitur in tres: in prima ostendit utrum aliquis sit rebaptizandus propter defectum baptizantis; in secunda,
utrum sit rebaptizandus propter defectum baptizati, ibi: illud etiam ignorandum non est, quod in materno utero
nullus baptizari potest; in tertia, utrum sit rebaptizandus propter defectum eorum quae pertinent ab baptismum,
ibi: quaeri autem solet, si corrupte proferantur verba illa, an baptismus sit. Prima dividitur in tres: in prima
ostendit quod baptizati ab haereticis non sunt rebaptizandi; in secunda excludit opinionem contrariam, ibi: sunt
tamen nonnulli doctorum... Qui dicere videntur, ab haereticis non posse tradi baptismum; in tertia removet
quamdam objectionem, quae rebaptizantibus patrocinari videtur, ibi: hoc etiam sciendum est etc..
Illud autem ignorandum non est etc.. Hic inquirit, utrum sit aliquis rebaptizandus propter defectum nativitatis ex
utero; et circa hoc duo facit: primo ostendit quod illi qui nondum nati sunt, in maternis uteris existentes, non
susceperunt baptismum baptizatis matribus; unde baptizandi sunt; secundo objicit in contrarium, et solvit, ibi: si
vero opponitur de hieremia, et joanne... Dicimus etc..
Quaeri autem solet, si corrupte proferantur verba illa, an baptismus sit. Hic inquirit, utrum sint aliqui
rebaptizandi propter defectum eorum quae ad baptismum requiruntur: et primo utrum propter corruptionem
formae; secundo utrum propter incertitudinem baptismalis ablutionis, ibi: praeterea sciendum est, quod illi de
quibus nulla extant indicia inter propinquos vel domesticos vel vicinos, a quibus baptizati fuisse doceantur,
agendum est ut renascantur, ne pereant; tertio utrum propter defectum intentionis, ibi: solet etiam quaeri de illo
qui jocans, sicut mimus, commemoratione tamen trinitatis immergitur.
Cognoscendum est etiam, in baptizandis electis duo tempora esse servanda. Hic ostendit qualiter baptismus
congrue fiat ex parte ritus, et circa hoc tria facit: primo ostendit quod tempus sit deputatum ad solemnem
baptismi celebrationem; secundo determinat de professione quae praecedit baptismum, ibi: porro cuncti ad
baptismum venientes fidem suam profiteri debent; tertio determinat de catechismo et exorcismo, in quibus
hujusmodi professio fit, ibi: illa autem interrogatio et responsio fidei fit in catechismo. Circa secundum duo facit:
primo ostendit propositum; secundo movet duas quaestiones; primam ibi: si vero quaeritur ex quo sensu pro
parvulo dicatur, credo, vel fidem peto; dicimus de sacramento fidei id esse intelligendum; secundum ibi: sed
adhuc quaeritur, ex quo sensu pro parvulo respondeatur, credo in Deum patrem etc..
Hic est duplex quaestio. Prima de his quae requiruntur ad baptismum ex parte baptizantis et baptizati. Secunda
de ritu baptismi.
Circa primum quaeruntur tria: 1 utrum requiratur in baptizando nativitas ex utero; 2 utrum requiratur in utroque
intentio et voluntas; 3 utrum requiratur fides.
|a1 Articulus 1: Utrum nativitas ex utero in baptizando sit expectanda.
Articulus 1A
AG1
1444

