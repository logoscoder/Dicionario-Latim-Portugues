RA1
Ad primum ergo dicendum, quod anima dicitur species specierum, inquantum per intellectum agentem facit
species intelligibiles actu, et recipit eas secundum intellectum possibilem, sicut ibidem sensus dicitur species
sensibilis, et manus organum organorum, inquantum videlicet omnia artificialia per manus efficiuntur; unde in
14 de animalibus dicitur, quod manus datae sunt homini loco cornuum, et omnium quibus alia animalia juvantur.
Unde non sequitur quod essentia animae vel Angeli sit talis species in qua omnia cognoscantur.
RA2
Ad secundum dicendum, quod similitudines rerum in intellectu Angeli existentes, non sunt a rebus acceptae,
quia species intelligibilis non accipitur a re nisi mediante phantasmate, quod se habet ad intellectum sicut color
ad visum, ut in 3 de anima dicitur. Nec tamen sunt causae rerum per modum creationis, sed forte per modum
motus, si forte ponantur orbes movere, quorum motus est causa formarum naturalium. Nihilominus tamen
oportet quod quaedam cognoscant quorum non sunt causae, sicut ipsos orbes, et alios Angelos. Unde dicendum,
quod ad hoc quod aliquam assimilationem habeant ad invicem, potest contingere dupliciter; vel ita quod unum
sit causa alterius, similitudinem suam illi imprimens, sicut ignis et aer calefactus; et hoc modo intellectus divinus
et humanus habent assimilationem ad res intellectas, licet modo converso, quia intellectus divinus imprimit in
rem formam, per quam res sibi similatur; intellectus autem humanus speciem, per quam rei assimilatur, a re
accipit: vel ita quod utrumque sit ab una causa similem formam utrique imprimente; et sic intellectus angelicus
rebus cognitis assimilatur, quia formae quae a Deo impressae sunt rebus ad subsistendum, sunt etiam Angelo
impressae ad cognoscendum.
RA3
Ad tertium dicendum, quod res non cognoscitur perfecte in exemplari, nisi a quo ducitur secundum totum quod
in ipsa est; et hoc modo res cognoscuntur in primo exemplari, quod imitantur res secundum esse illud quod in re
est. Sic autem non est de essentia Angeli, cum non sit causa vel exemplar totius quod in re est, scilicet materiae
et formae: et propterea non est actu exemplar nisi per hoc quod potentia sua completur per lumen a Deo
immissum, ut dictum est.
RA4
Ad quartum dicendum, quod intellectus angelicus etsi ponatur semper in actu respectu cognitorum naturalium,
non tamen esse in actu habet a se, sed ab alio: unde sicut in ipso differt esse et quod est, propter hoc quod esse
quod habet, habet ab alio; ita differt in eo intellectus et quo actu intelligit, propter hoc quod intelligere ab alio
habet.
|a2 Articulus 2: Utrum Angeli superiores intelligant per species universaliores.
AG1
Ad secundum sic proceditur. Videtur quod species superiorum non sint universaliores speciebus quas habent
Angeli inferiores. Quia, secundum Philosophum in 1 de anima, animal universale aut nihil est, aut posterius est.
Non enim dicitur esse posterius nisi propter abstractionem a rebus, in qua completur intentio universalitatis per
actum intellectus abstrahentis. Cum ergo intellectus Angeli non abstrahat species a rebus, videtur quod species
non sint universales in ipso.
AG2
Praeterea, si dicantur universaliores, aut hoc est quantum ad cognitionem, aut quantum ad operationem. Non
quantum ad cognitionem, quia naturalium causarum omnes cognitionem habent, et sui ipsorum, et Dei; non
quantum ad operationem, quia non sunt rerum operatores, ut dictum est. Ergo videtur, quod nullo modo possint
quorumdam species universaliores esse.
AG3
Praeterea, quanto cognitio est magis propria, tanto est magis perfecta. Sed superiorum cognitio perfectior est,
sicut et natura simplicior, ut ex praedictis patet. Ergo videtur quod superiorum species non sint magis
universales.
AG4
Praeterea, qui cognoscit universalia, non potest propria cognoscere, nisi acquirat aliquid de propriis rei. Si ergo
inferiorum Angelorum species essent magis propriae, oporteret quod superiores non reducerentur in actum
propriae cognitionis rerum nisi per inferiores: quod est inconveniens, cum magis e contra contingat, secundum
dionysium.
Ergo videtur idem quod prius.
SC1
Sed contra est quod dionysius dicit, quod superiores Angeli habent scientiam magis universalem, et inferiores
particularem et subjectam.
SC2
Praeterea, hoc idem videtur per hoc quod in libro de causis dicitur, quod cum omnis intelligentia sit plena formis,
in quibusdam sunt formae magis universales, scilicet in superioribus; et in quibusdam minus, scilicet in
inferioribus.
432

