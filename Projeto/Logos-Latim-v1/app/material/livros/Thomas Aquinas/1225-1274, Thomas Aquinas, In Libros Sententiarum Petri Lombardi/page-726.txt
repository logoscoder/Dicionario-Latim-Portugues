se, non est impedimentum expletionis praecepti, sicut oppositum, constat quod ex hoc quod vult illud, non
peccat; quia illud potest esse secundum se licitum; sed peccat in eo quod praetermittit id quod facere debet. Ergo
constat quod ille actus vel exterior vel interior per accidens ad peccatum omissionis pertinet; et ita in eo
deformitas omissionis non fundatur: nec iterum in actu contrario praecepti: quia positum est quod talis actus non
sit, cum voluntas possit in neutrum oppositorum ferri, sicut etiam Deus nec vult mala fieri, nec vult mala non
fieri. Nec alicui dubium est quod aliquo sic se habente per omissionem peccat, quia juste punitur ex hoc quod
praeceptum non implet; unde patet quod peccatum omissionis in sola negatione actus debiti consistit. Et haec est
alia opinio. Sed quia opposita in idem genus reducuntur, ideo omissio actus peccati rationem consequitur ex eo
quod voluntaria est; sicut et actus voluntarius rationem peccati et culpae habet; et huic etiam consonant verba
Philosophi in 3 ethic., ubi ostendit negligentiam sciendi vel faciendi aliquid, juste a legibus puniri, ex hoc quod
sicut in potestate hominis est facere aliquid, ita et non facere; unde sicut pro eo quod indebite facit, juste punitur,
ita pro eo quod indebite dimittit.
RA1
Ad primum ergo dicendum, quod, sicut dictum est, opposita reducuntur in idem genus in quo vel utrumque est
per se, ut patet in contrariis et relativis; vel unum est per se, et alterum per reductionem, ut patet in privatione et
habitu, et affirmatione et negatione; unde habitum est in 28 distinct. 1 libri ab Augustino, quod in eodem genere
est genitus et non genitus; et ideo in dicto excluditur etiam omissio dicti, et in facto omissio facit, et sic de aliis.
Non enim hoc habet dictum inquantum est affirmative dictum, ut sit peccatum; sed inquantum est in voluntatis
potestate, a rectitudine finis exiens. In hoc autem convenit cum dicto affirmativo etiam non dicere, quod similiter
est in potestate voluntatis, et a recto ordine exiens finis.
RA2
Ad secundum dicendum, quod peccatum omissionis non est peccatum originale, sed actuale; nec dicitur actuale
quasi in aliquo actu existat, sed quia ad genus actus reducitur cujus negatio est; sicut Augustinus ingenitum in
genere relationis ponit, ut habitum est in 1 libro, dist. 28; et iterum sicut actus est in potestate voluntatis, ita et
negatio ejus.
RA3
Ad tertium dicendum, quod omissio non est peccatum nisi secundum quod praecepto affirmativo opponitur.
Praeceptum autem affirmativum obligat semper, sed non ad semper, sed ad aliquod tempus determinatum; et
ideo in illo tempore tantum ad quod praeceptum affirmativum obligat aliquis reus omissionis tenetur.
RA4
Ad quartum dicendum, quod malum pluribus modis contingere potest quam bonum, ut patet per dionysium ex 4
cap. De divin. Nomin., et Philosophum in 2 ethic.: non enim bonum consistit, nisi omnia quae ad perfectionem
rei exiguntur, conveniant; quodcumque autem eorum subtrahatur, ratio mali incidit; et ideo meritum, quod est
quasi quoddam iter in finem beatitudinis, esse non potest, nisi sit operatio, et operationis rectitudo; sed sive desit
rectitudo in ipsa operatione, sive desit ipsa operatio, erit demeritum, quod est recessus a fine: quod etiam patet in
corporalibus: quia locum corporalem nihil acquirit nisi per motum ordinatum in locum illum: potest autem
locum illum amittere quod est extra proprium locum, dupliciter: sive non moveatur, sed quiescat; sive moveatur
motu indebito.
RA5
Ad quintum dicendum, quod omissio est voluntaria non quasi actu voluntatis in ipsam transeunte; sed quia in
voluntatis potestate est actum non facere, sicut et facere: et ideo sicut actus dicitur voluntarius, quia est in
potestate voluntatis, ita et omissio actus.
RA6
Ad sextum dicendum, quod oportet quod malum semper in bono subsistat; non tamen oportet quod illud bonum
in quo malum subsistit, sit actus: et ideo dico, quod malum omissionis non fundatur in aliquo actu, sed in
potentia, quae actum producere potest.
|a4 Articulus 4: Utrum in actu exteriori sit peccatum.
AG1
Ad quartum sic proceditur. Videtur quod peccatum non consistat in actu exteriori. Quia, ut in Lib. De somn. Et
vigil. Dicitur, cujus est potentia, ejus est actus; et eadem ratione cujus est habitus, ejus est actus. Sed habitus
virtutis vel vitii non est in corpore, sed in anima. Ergo nec actus peccati erit actus corporis, sed animae.
AG2
Praeterea, ei qui vitare peccatum non potest, peccatum non est imputandum. Sed sicut gladius non potest vitare
quin occidat, motus ab homine; ita etiam manus vel aliquod membrum non potest vitare quin actum exequatur
quem voluntas imperat. Ergo peccatum in actu exteriori membrorum non consistit.
AG3
Praeterea, actus voluntatis medius est inter actum intellectus, scilicet cogitationem, et actum exteriorum
membrorum; et magis unitur voluntas intellectui quam etiam ipsis membris. Sed cogitatio pure speculativa de
aliquo, quantumcumque malo, non est peccatum. Ergo multo minus in exteriori actu peccatum erit.
726

