De diluviis: matrix non facit nisi ad meliorationem concepti. Secundum hoc ergo dico, quod in principali actione
formationis corporis Christi nihil fuit ex parte beatae virginis quod esset activum; sed id quod beata virgo
ministravit, se habuit materialiter tantum ad hanc actionem; virtus autem divina fecit totum quod fit in aliis
conceptionibus per virtutem seminis quod est a patre; et ideo Damascenus divinam virtutem dicit quasi divinum
semen, ut in littera habetur. In secunda vero et tertia actione beata virgo active operata est, sicut aliae matres;
unde et vere mater fuit.
RA1
Ad primum ergo dicendum, quod in conceptione Christi fuit duplex miraculum; unum quod femina concepit
Deum, aliud quod virgo peperit filium.
Quantum ergo ad primum beata virgo se habebat ad conceptionem secundum potentiam obedientiae tantum, et
adhuc multo remotius quam costa viri, ut ex ea mulier formaretur. In talibus autem simul dantur actus et potentia
ad actum, secundum quam dici posset quod hoc est possibile.
Sed quantum ad secundum, habebat virgo potentiam passivam, naturalem tamen, quae per agens naturale in
actum reduci posset. Unde quantum ad primum dicit: potentiam acceptivam verbi Dei; quantum vero ad
secundum dicit: simul autem et generativam. Utramque enim potentiam in actum reduxit spiritus sancti virtus.
RA2
Ad secundum dicendum, quod potentia passiva potest accipi dupliciter: vel secundum substantiam potentiae; et
sic potentia fuerat ante in beata virgine: vel secundum quod potentia passiva suae operationi conjungitur; et tale
posse non habet patiens nisi ab agente; sicut dicimus, quod visibile movendo visum, dat sibi posse videre in actu;
et per hunc modum potentiam generandi spiritus sanctus virgini dedit.
RA3
Ad tertium dicendum, quod Christus accepit humanam naturam a matre, non tamen sicut a principio agente, sed
sicut a materiam ministrante.
RA4
Ad quartum dicendum, quod praebere materiam simpliciter ad generationem alicujus non facit matrem, sed
praebere talem materiam sic praeparatam, est id quod matrem facit. In ligno enim non est potentia naturalis ut ex
eo fiat scamnum, cum per agens naturale in actum non compleatur: similiter nec in limo terrae ut ex ea fiat
homo; unde quod inducitur, non est simile.
RA5
Ad quintum dicendum, quod potentia generativa activa est; sed haec potentia est perfecte in viro (unde ejus actio
se extendit usque ad formationem generati); in femina autem est imperfecta; unde non extendit se ejus actio nisi
ad praeparationem materiae.
RA6
Ad sextum dicendum, quod cujuslibet motus naturalis principium est in eo quod movetur, non tamen eodem
modo, ut in 2 physic.
Dicit Commentator. In quibusdam enim est principium activum, ut in motu gravium et levium; in quibusdam
vero principium passivum, ut in generatione simplicium corporum. Unde et Philosophus naturam, quam
principium motus in eo quod movetur definit, statim subdividit in materiam et formam. Unde non oportet,
quamvis generatio perfecti animalis sit naturalis, quod in materia quam femina ministrat, sit principium activum,
sed passivum tantum.
|a2 Articulus 2: Utrum generatio Christi ex virgine sit naturalis vel miraculosa.
AG1
Ad secundum sic proceditur. Videtur, quod generatio Christi ex virgine sit naturalis. Filiatio enim nativitatem
consequitur. Sed Christus dicitur naturalis filius matris, sicut et naturalis filius patris, ut dicit Augustinus in Lib.
De fide ad Petrum. Ergo generatione naturali nascitur ex matre.
AG2
Praeterea, virtus naturalis passiva completa ab agente naturaliter exit in suam operationem, sicut visus motus a
colore naturaliter videt. Sed in beata virgine fuit naturalis potentia ad generandum, quamvis incompleta, ut ex
dictis patet.
Ergo postquam fuit perfecta virtute spiritus sancti, naturaliter generavit.
AG3
Praeterea, in illuminatione caeci quamvis potentia visiva miraculose detur, tamen post acceptam potentiam
naturaliter videt. Sed spiritus sanctus virgini potentiam generativam dedit. Ergo postea naturaliter generavit.
AG4
Praeterea, si generatio Christi ex virgine esset miraculosa, sicut formatio hominis de limo terrae; tunc ita se
haberet materia quam virgo ministravit ad Christum, sicut limus de terra sumptus ad Adam. Sed talis materia non
sufficit ad rationem matris, ut prius dictum est. Ergo beata virgo non esset vera mater Christi; quod dicere est
haereticum.
AG5
860

