RA3
Ad tertium dicendum, quod apostoli multa tradiderunt quae scripta non sunt in canone, inter quae unum est de
usu imaginum; unde Damascenus dicit, quod Lucas depinxit imaginem Christi et beatae virginis, et Christus
suam imaginem Abagaro regi direxit, ut dicitur in ecclesiastica historia.
Fuit autem triplex ratio institutionis imaginum in ecclesia. Primo ad instructionem rudium, qui eis quasi
quibusdam libris edocentur. Secundo ut incarnationis mysterium et sanctorum exempla magis in memoria essent,
dum quotidie oculis repraesentantur.
Tertio ad excitandum devotionis affectum qui ex visis efficacius incitatur quam ex auditis.
Articulus 2C
AG1
Ulterius. Videtur, quod beatae virgini sit latria exhibenda. Quia Damascenus dicit, quod honor matris refertur ad
filium. Si ergo filius latria est adorandus, similiter et mater.
AG2
Praeterea, de ipsa cantatur: secumque faciet matrem participem patris imperii; et ab omnibus dicitur domina
mundi, et regina Angelorum.
Sed Deo exhibetur latria, inquantum est Dominus et rex. Ergo et virgini matri oportet latriam exhiberi.
AG3
Praeterea, Augustinus probat quod corpus virginis non est incineratum, quia est ejusdem naturae cum corpore
filii, quod ex suo sumptum est. Ergo si corpus filii est adorandum adoratione latriae, videtur quod similiter
mater.
SC1
Sed contra, beata virgo est pura creatura. Sed latria soli creatori debetur. Ergo ei non debetur latria.
SC2
Praeterea, ipsa adorat Deum latria. Sed non est ejusdem latriam exhibere et recipere; sicut nec creari et creare.
Ergo latria non est exhibenda beatae virgini.
CO
Ad tertiam quaestionem dicendum, quod cum beata virgo sit per se quaedam persona agens, ei debetur honor per
se: unde alia adoratione adoratur quam filius ejus; unde non potest adorari latria, sed dulia. Quia tamen non
solum honoratur ratione sui, sed etiam ratione filii, ut mater Dei; ideo inquantum pertinet ad Christum, honoratur
hyperdulia.
RA1
Ad primum dicendum, quod honor matris refertur ad filium, non sicut ad subjectum, scilicet ut sit unus motus in
matrem et in filium, sicut est in imaginibus, sed refertur in filium sicut in finem, quia propter filium mater
honoratur.
RA2
Ad secundum dicendum, quod Deus est Dominus et rex quasi creator, sed virgo non est creatrix, sed quasi
creatoris mater; unde non oportet quod latria adoretur.
RA3
Ad tertium dicendum, quod incorruptio quae opponitur incinerationi, debetur Christo etiam ratione carnis quam
assumpsit de virgine, non autem latria; et ideo non est similis ratio.
Articulus 2D
AG1
Ulterius. Videtur, quod non sit exhibenda cruci. Sicut enim secundum humanitatem passus est in cruce, ita
secundum divinitatem caelum est sedes ejus. Sed caelum propter hoc non est adorandum latria. Ergo multo
minus crux, cum latria debeatur Christo ratione divinitatis, non ratione humanitatis.
AG2
Praeterea, res inanimata indignior est homine.
Sed honor latriae non est exhibendus ab homine nisi ei qui est supra hominem. Ergo crux non debet latria
adorari.
AG3
Praeterea, majorem affinitatem habet ad Christum beata virgo quam crux ejus. Sed virgo non adoratur latria.
Ergo multo minus crux.
SC1
Sed contra, reliquiae aliorum sanctorum honorantur eodem honore quo ipsi sancti. Sed crux est de reliquiis
Christi. Ergo est adoranda latria sicut Christus.
SC2
Praeterea, crux est imago Christi crucifixi. Sed imago crucifixi Christi est adoranda latria. Ergo et crux.
CO
935

