secundum quantitatem; sed sufficit ut homo reddat quod potest: quia amicitia non exigit aequivalens nisi
secundum quod possibile est; et hoc etiam aequale est aliqualiter, scilicet secundum proportionalitatem: quia
sicut se habet quod Deo est debitum ad ipsum Deum, ita hoc quod iste potest reddere, ad eum; et sic aliquo modo
forma justitiae conservatur; et similiter est ex parte satisfactionis.
Unde non potest homo satisfacere, si ly satis aequalitatem quantitatis importet. Contingit autem, si importet
aequalitatem proportionis, ut dictum est, et hoc sicut sufficit ad rationem justitiae, ita sufficit ad rationem
satisfactionis.
RA1
Ad primum ergo dicendum, quod sicut offensa habuit quamdam infinitatem ex infinitate divinae majestatis, ita et
satisfactio accipit quamdam infinitatem ex infinitate divinae misericordiae, prout est gratia informata, per quam
acceptum redditur quod homo reddere potest. Quidam tamen dicunt, quod habet infinitatem ex parte aversionis,
et sic gratis dimittitur; sed ex parte conversionis finita est, et sic pro ea satisfieri potest. Sed hoc nihil est; quia
satisfactio non respondet peccato nisi secundum quod est offensa Dei: quod non habet ex parte conversionis, sed
solum ex parte aversionis.
Alii vero dicunt, quod etiam quantum ad aversionem pro peccato satisfieri potest virtute meriti Christi, quod
quodammodo infinitum fuit, ut in 3 Lib., dist. 18, qu. 1, art. 6, quaestiunc. 1, dictum est; et hoc in idem redit
quod prius dictum est; quia per fidem mediatoris gratia data est credentibus.
Si tamen alio modo gratiam daret, sufficeret satisfactio per modum praedictum.
RA2
Ad secundum dicendum, quod homo, qui ad imaginem Dei factus est, aliquid libertatis participat, inquantum est
Dominus suorum actuum per liberum arbitrium; et ideo ex hoc quod per liberum arbitrium agit, Deo satisfacere
potest; quia quamvis Dei sit, prout a Deo est sibi concessum, libere tamen traditum est, ut ejus Dominus sit; quod
servo non competit.
RA3
Ad tertium dicendum, quod ratio illa concludit, quod Deo aequivalens satisfactio fieri non possit; non autem
quod non possit sibi sufficiens fieri.
Quamvis enim homo totum suum posse Deo debeat, non tamen ab eo exigitur de necessitate ut totum quod
possit, faciat; quia hoc est impossibile secundum statum praesentis vitae, ut totum posse suum ad aliquid unum
expendat, cum oporteat eum circa multa solicitum esse; sed est quaedam mensura homini adhibita, quae ab eo
requiritur, scilicet impletio mandatorum Dei; et super ea potest aliquid erogare, ut satisfaciat.
RA4
Ad quartum dicendum, quod quamvis homo non possit tempus praeteritum recuperare, potest tamen in futuro
recompensare illud quod in praeterito facere debuisset; quia non debuit debito praecepti totum quod potuit, ut
dictum est.
RA5
Ad quintum dicendum, quod originale peccatum, etsi minus habeat de ratione peccati quam actuale, tamen est
gravius, quia est ipsius humanae naturae infectio; ideo per unius hominis puri satisfactionem expiari non potuit,
sicut actuale.
|a3 Articulus 3: Utrum homo possit de uno peccato sine alio satisfacere.
Articulus 3A
AG1
Ad tertium sic proceditur. Videtur quod homo possit de uno peccato sine alio satisfacere.
Eorum enim quae non habent connexionem ad invicem, unum potest auferri sine alio. Sed peccata non habent ad
invicem connexionem; alias qui haberet unum, haberet omnia. Ergo unum potest expiari sine alio per
satisfactionem.
AG2
Praeterea, Deus est magis misericors quam homo. Sed homo recipit solutionem unius debiti sine alio. Ergo et
Deus satisfactionem unius peccati sine alio.
AG3
Praeterea, satisfactio, ut in littera dicitur, est peccatorum causas excidere, nec suggestionibus aditum indulgere.
Sed contingit hoc fieri de uno peccato sine alio, ut scilicet luxuriam refrenet, et avaritiae insistat. Ergo de uno
peccato potest fieri satisfactio sine alio.
SC1
Sed contra, Isaiae 58, dicitur, quod jejunium eorum qui ad contentiones et lites jejunabant, Deo acceptum non
erat; licet jejunium sit satisfactionis opus. Sed non potest fieri satisfactio nisi per opus Deo acceptum. Ergo non
potest, qui habet aliquod peccatum, Deo satisfacere.
SC2

1632

