obviaret animal immolatitium; et in aliquo eventu non bonum, scilicet si obviaret animal non immolatitium; et
quia vovit in omnem eventum, votum indiscretum fuit. Ergo in voto ejus, quantum ad emissionem voti, est
aliquid laudabile, scilicet devotio, et fides qua sperabat a Deo victoriam; et sic dicitur esse motus a spiritu sancto;
sed determinatio voti est indiscreta; quantum autem ad executionem, ipsum factum est crudele, sed figura est ibi
laudabilis.
Et ideo quamvis votum fuerit aliquo modo laudabile, ipse tamen non excusatur a peccato, quia fuit in vovendo
stultus, et in reddendo impius, ut Hieronymus dicit.
Ponitur tamen in catalogo sanctorum propter victoriam quam a Deo obtinuit, sicut et alii sancti.
RA4
Ad quartum dicendum, quod in periculum personae vergens votum non est servandum, quia nullus potest aliquid
vovere in periculum personae suae; et ideo tutum est quod in talibus quaeratur dispensatio superioris; si tamen
eam non daret, et periculum immineret, posset secure frangere votum.
Posset autem periculum imminere vel ex infirmitate vel ex paupertate, ut si non habeat aliud ad comedendum
quam illud a quo vovit abstinere.
Articulus 1C
AG1
Ulterius. Videtur quia etiam ille qui non est sui juris, possit aliquid vovere. Quia obligatio quae fit inferiori, non
potest impedire servitium superiori Domino impendendum. Sed per votum aliquis se obligat ad serviendum Deo.
Ergo obligatio qua servus est obligatus Domino suo, homini tamen, non potest eum a voto prohibere.
AG2
Praeterea, filius familias est in potestate patris.
Sed potest vovere etiam contradicente patre; sicut quotidie fit, quod invitis parentibus juvenes in religionibus
profitentur. Ergo ille qui non est sui juris, potest votum emittere.
AG3
Praeterea, nullus est magis in potestate alterius quam monachus qui obedientiam promisit.
Sed monachus potest vovere, ut videtur, cum in quibusdam sit suae voluntatis arbiter; non enim in omnibus
tenetur obedire praelato, ut bernardus dicit, sed in his tantum quae ad religionem pertinent. Ergo etc..
AG4
Praeterea, uxor etiam est sub potestate viri, ut patet genes. 3. Sed uxor in quibusdam potest vovere sine consensu
viri. Ergo etc..
SC1
Sed contra est quod non licet sacrificium ex alieno, Deo offerre. Sed ille qui votum emittit, quodammodo
sacrificium Deo offert. Ergo si sit in potestate alterius, non potest votum emittere.
SC2
Praeterea, votum, cum habeat spontaneam promissionem, libertatem requirit. Sed ille qui est in potestate alterius,
non habet libertatem. Ergo non potest vovere.
CO
Ad tertiam quaestionem dicendum, quod ex jam dictis patet quod votum non potest emitti ab aliquo nisi de his
quae subjacent voluntati ejus; et ideo ille qui est sub potestate alterius constitutus, quantum ad ea in quibus ei
subjacet, vovere non potest, quia talia non subjacent ejus voluntati. Similiter etiam illi qui non habent usum liberi
arbitrii, sicut aliqui qui non sunt sanae mentis, vovere non possunt, nec etiam pueri ante annos pubertatis.
RA1
Ad primum ergo dicendum, quod in hoc ipso quod servit homo Domino suo carnali, servit spirituali; unde
apostolus propter conscientiam eis esse serviendum docet; et quia hoc est necessitatis, non potest per id quod non
est necessitatis, impediri; sicut nec illud quod cadit sub praecepto, potest per id quod cadit sub consilio, tolli.
RA2
Ad secundum dicendum, quod ex quo homo venit ad annos pubertatis, non est sub potestate alterius, si sit liberae
conditionis, quantum ad ea quae ad personam suam spectant; et ideo sicut talis invitis parentibus potest
matrimonium contrahere, ita invitis eis potest religionem profiteri; sed quantum ad res domesticas non potest
aliquid vovere sine consensu patris.
RA3
Ad tertium dicendum, quod quamvis religiosus non teneatur ad obediendum in omnibus quae ei possent
imperari, tamen tenetur ad obediendum quantum ad omne tempus de his quae sibi imperari possunt, sicut et
servus non est exemptus aliquo tempore a servitio Domini sui; et ideo nullum tempus est eis vacans, quo possint
quodlibet facere. Et quia omne votum est aliquo tempore complendum, ideo sicut nec servus ita nec religiosus
aliquod votum emittere potest sine consensu sui superioris.
RA4

1992

