Unius enim modi est transubstantiatio panis in corpus Christi, et vini in sanguinem. Sed in transubstantiatione
panis in corpus Christi ponitur corpus Christi in recto. Ergo in consecratione vini poni debet sanguis Christi in
recto, ut dicatur, sicut Magister dicit in littera: hic est sanguis meus; sicut etiam habetur Matth. 26.
AG2
Praeterea, in forma transubstantiante ex parte praedicati poni debet terminus in quem fit transubstantiatio, ut ex
dictis patet. Sed transubstantiatio non fit in calicem alicujus. Ergo non debet praedicari in forma
transubstantiante.
AG3
Praeterea, in forma sacramenti non debet poni aliquid quod non sit de substantia sacramenti.
Sed calix non est de substantia sacramenti cum sit vas quoddam. Ergo non debet poni in forma sacramenti.
SC1
Sed contra est quod dicitur Luc. 22, 20: hic calix novi testamenti in meo sanguine.
Ad idem est etiam usus ecclesiae.
CO
Ad secundam quaestionem dicendum, quod haec locutio: hic est calix sanguinis mei, figurativa est, et potest
intelligi dupliciter. Uno modo ut sit metonymica locutio, ut ponatur continens pro contento, secundum quod
dicere consuevimus, bibe calicem vini, idest vinum contentum in calice. Ideo autem talis modus locutionis
congruus est formae huic, quia sanguis de sui ratione non dicit aliquid potabile, immo magis aliquid quod natura
abhorret in potum. Et quia in hoc sacramento sanguis Christi consecratur ut potus, ideo oportuit aliquid addi
quod ad potum pertineret, scilicet calicem.
Alio modo potest intelligi, ut sit metaphorica locutio, ut per calicem passio Christi designetur.
Sicut enim calix vini inebriat, ita et passio sui amaritudine quasi hominem extra se ponit: Thren. 3, 15: replevit
me amaritudinibus, inebriavit me absynthio; et hoc modo loquendi usus est Dominus de sua passione loquens, ut
patet Matth. 26, 39: transeat a me calix iste; et hic modus loquendi etiam est conveniens in hac forma: quia, ut
dictum est, in consecratione sanguinis exprimitur directe mysterium passionis. Nec obstat quod solet objici, quod
locutiones figurativae faciunt distrahere intellectum, et ita sunt causa evagationis: quia mens sacerdotis debet
esse adeo fixa ad ea quae dicit, quod non qualibet levi occasione evagetur.
RA1
Ad primum ergo dicendum, quod corpus de sui ratione non dicit aliquid repugnans cibo ex ipsa sui nominatione,
sicut sanguis repugnat potui; et ideo non est similis ratio. Magister autem non posuit formam quantum ad verba,
sed quantum ad sensum.
RA2
Ad secundum dicendum, quod transubstantiatio vini in ipsum calicem non fit, sed in contentum, scilicet
sanguinem Christi, prout potus est, et prout est per passionem fusus; et ideo objectio cessat.
RA3
Ad tertium dicendum, quod quamvis vas illud non sit de substantia sacramenti, tamen contentum et significatum
est de substantia sacramenti; et secundum hoc intelligitur locutio.
Articulus 2C
AG1
Ulterius. Videtur quod etiam verba quae sequuntur, inconvenienter ponantur. Testamentum enim videtur
pertinere ad traditionem mandatorum; unde et tabulae continentes decem praecepta, dicuntur tabulae testamenti.
Sed traditio sacramentorum est alia a traditione mandatorum. Ergo in sacramentis non debet fieri mentio de
testamento.
AG2
Praeterea, Ambrosius dicit, nostra sacramenta antiquiora esse sacramentis Judaeorum. Sed sacramenta
Judaeorum non pertinent ad novum testamentum, sed ad vetus. Ergo nec in sacramento isto, de quo Ambrosius
loquitur, debet apponi: novi testamenti.
AG3
Praeterea, novum et aeternum videntur ad invicem contrarietatem habere: quia aeternum est quod caret principio,
novum autem est quod quantum ad sui principium est propinquum. Ergo est oppositio in adjecto.
AG4
Praeterea, illud quod potest esse juvamentum erroris, non debet apponi in forma sacramenti.
Sed, sicut dicit innocentius III, quod dicitur: hoc mysterium, quibusdam est adjuvamentum erroris, qui dicunt
corpus Christi verum in altari non contineri, sed per significationem tantum. Ergo inconvenienter ponitur in
forma.
AG5
Praeterea, hoc sacramentum, ut prius dictum est, praecipue videtur esse sacramentum caritatis, sicut et baptismus
sacramentum fidei. Ergo inconvenienter dicitur: mysterium fidei; sed magis dicendum esset: mysterium caritatis.
AG6
1496

