vivit. Peccatum autem in spiritum sanctum est peccatum desperantium, quia pro eo oratio interdicitur 1 joan.
Ult.. Ergo nullus in spiritum sanctum peccat.
AG5
Praeterea, quorum una est majestas et gloria, una est offensa. Sed patris et filii et spiritus sancti una est divinitas,
aequalis gloria, coaeterna majestas. Ergo et eorum est una offensa; et ita cum peccatum in spiritum sanctum
dividatur contra peccatum in patrem et filium, videtur quod nullum peccatum sit in spiritum sanctum.
SC1
Sed contra est quod dicitur Matth. 12, 32: qui blasphemaverit in spiritum sanctum, non remittetur ei in aeternum.
SC2
Praeterea, sicut potentia attribuitur patri, sapientia filio; ita bonitas spiritui sancto. Sed peccatum quod fit ex
impotentia, dicitur peccatum in patrem; quod fit ex ignorantia, in filium. Ergo quod fit ex malitia, in spiritum
sanctum. Cum ergo aliquod tale peccatum sit, erit aliquod peccatum in spiritum sanctum.
CO
Respondeo dicendum, quod peccare in spiritum sanctum dicitur dupliciter: aut quia peccatur contra personam
spiritus sancti; aut quia peccatur contra attributum personae. Peccatur contra personam spiritus sancti, scilicet
quando de ea male sentitur; sicut qui dixerunt spiritum sanctum creaturam esse, et ministrum patris et filii: et sic
etiam peccare in filium, est male sentire de persona filii. Sic autem non loquimur hic de peccato in spiritum
sanctum, quia sic est peccatum infidelitatis. Peccare autem in attributum spiritui sancto, est ex certa malitia
peccare, sicut peccare in patrem, est peccare ex infirmitate, et peccare in filium, est peccare ex ignorantia; ut
dicatur peccatum in patrem, quando deficit istud quod patri attribuitur, scilicet potentia; et peccatum in filium,
quando deest sapientia, quae filio attribuitur: et peccatum in spiritum sanctum, quando ponitur oppositum
bonitatis, quae spiritui sancto attribuitur.
Differentia autem horum potest accipi ex his quae Philosophus dicit, ubi ostendit, quod peccatum tribus modis
committitur; vel ex ignorantia, vel ex passione, vel ex electione.
Ex ignorantia peccatum committitur, quando ignoratur aliquod eorum quorum scientia a peccato impedivisset;
unde ignorantia est ibi causa peccati: et hoc dicitur peccatum in filium. Ex passione autem sive innata sive illata
peccatur, quando propter impetum passionis, rationis judicium obruitur; et hoc proprie est ex infirmitate peccare,
quod est peccatum in patrem. Ex electione autem peccatur, quando homo deliberans peccato adhaeret, non quasi
aliqua tentatione victus, sed quia propter hoc quod habet corruptum appetitum, placet sibi illud peccatum
secundum se: et hoc est ex malitia peccare, quod est peccare in spiritum sanctum.
RA1
Ad primum ergo dicendum, quod malitiam sub ratione malitiae nullus unquam voluit; sed secundum quod
peccatum aestimatur bonum ipsi peccanti, quasi quietans corruptum appetitum, propter hoc secundum se
desideratur.
RA2
Ad secundum dicendum, quod res non habet speciem neque denominatur a causis primis, sed a causis proximis.
Corruptio ergo naturae, quae est infectio fomitis, non est proxima causa cujuslibet peccati, cum aliquando homo
sine aliquo incentivo concupiscentiae peccatum eligat; sed est causa prima: quia ex corruptione naturae inest
homini quaedam debilitas, ut facilius in peccatum ruat: et ideo non oportet quod omne peccatum propter hoc ex
infirmitate esse dicatur.
RA3
Ad tertium dicendum, quod error ille ex quo omne peccatum procedit, est error electionis, secundum quem
Philosophus omnem malum ignorantem esse dicit. Haec autem ignorantia non causat involuntarium, immo est ex
voluntate causata: quia ex ipsa inclinatione corruptae voluntatis in peccatum, quae est per habitum vel
passionem, consequitur ut hoc quasi bonum aliquis eligat quod voluntati placet; unde ex tali ignorantia non
dicimus peccatum in filium: peccatum enim in filium est quando principalis causa peccati est ignorantia.
RA4
Ad quartum dicendum, quod peccatum in spiritum sanctum non est desperatum ex parte medici curantis, scilicet
Dei, qui immensitate suae misericordiae quemlibet in statu viae salvare potest: sed est desperatum ex parte ipsius
morbi, qui quantum in se est, omnem viam curationis excludit, ut infra patebit.
RA5
Ad quintum dicendum, quod quamvis sit una majestas trium personarum, tamen personae distinguuntur
proprietatibus personalibus, et etiam quaedam appropriantur uni quae non appropriantur alii personae; et
secundum hoc contingit quod aliquod peccatum dicitur esse specialiter in filium vel in spiritum sanctum
dupliciter: vel quia male sentitur de his quae sunt propria filii vel spiritus sancti; et sic non accipitur hic
peccatum in spiritum sanctum: vel quia peccatur contra appropriatum filii vel spiritus sancti; et sic hic sumitur
peccatum in spiritum sanctum.
|a2 Articulus 2: Utrum peccatum in spiritum sanctum sit determinatum genus peccati.
AG1
798

