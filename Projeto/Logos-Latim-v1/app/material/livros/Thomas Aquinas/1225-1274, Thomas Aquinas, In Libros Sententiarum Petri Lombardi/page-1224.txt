Sed contra, nihil est principale respectu sui ipsius. Sed hae virtutes dicuntur cardinales vel principales respectu
aliarum. Ergo ab eis distinguuntur.
SC2
Praeterea, habitus distinguuntur per actus et objecta. Sed istis virtutibus assignantur diversae materiae speciales,
ut infra patebit. Ergo sunt speciales virtutes, ab aliis et a se invicem distinctae.
CO
Ad tertiam quaestionem dicendum, quod, sicut dictum est, habitus virtutum Moralium ex bono rationis
diversificantur: quod quidem in ipso rationis judicio essentialiter consistit, quod ad prudentiam pertinet; in his
vero quae per rationem disponuntur, participative, quod ad morales virtutes spectat. Moralem autem materiam,
idest actus et passiones humanas, ratio quantum ad tria ordinat sive disponit. Primo ordinando ipsas passiones
per actiones secundum se, prout eas ad medium reducit secundum quamdam commensurationem; et sic dicitur
modum in eis ponere, quia modus mensurationem importat. Secundo ordinando subjectum ad ipsas actiones et
passiones primo modo ordinatas, ut scilicet homo firmiter inhaereat his quae ratio ordinavit. Tertio in ordine ad
aliquid extra, ad quod oportet actus nostros proportionari, sive sit finis, sive alius homo, sive quidquid
extrinsecum: et secundum hoc causatur rectitudo vel aequalitas in virtute. Haec igitur tria, scilicet modus et
firmitas et rectitudo, in omnibus virtutibus moralibus inveniuntur. Sed in quibusdam materiis virtutum, bonum
rationis attenditur praecipue secundum unum istorum; in quibusdam vero secundum aliud, secundum quod
naturalis potentia, quam perficit habitus virtutis, magis deficit in hoc vel in illo.
Unde tota intensio rationis et virtutis ad hoc fertur ubi natura deficit; sicut patet quod delectationes corporales
sunt nobis connaturales, et ideo in his difficillimum est modum tenere; et propter hoc virtus quae est circa eas,
scilicet temperantia, praecipue modum sibi adscribit, unde et nomen accepit: et similiter naturaliter homo
mortem fugit, unde et difficillimum est in periculis mortis firmiter persistere; et ideo fortitudo quae circa
hujusmodi est, firmitatem sibi adscribit, et inde nominatur: et similiter rectitudo praecipue in communicationibus
ad alterum quaeritur; et ideo justitia, quae circa has est, a rectitudine nomen habet: et sic est etiam in aliis
virtutibus moralibus, quia secundum speciem distinguuntur, prout bonum rationis quantum ad aliquid
praedictorum diversimode in eis invenitur secundum conditionem materiae.
RA1
Ad primum igitur dicendum, quod aliae virtutes non dicuntur partes subjectivae harum, vel integrales: quod non
impedit earum distinctionem ab istis: quod infra melius patebit, quaest. 3 hujus dist. Per totam.
RA2
Ad secundum dicendum, quod istae virtutes denominantur ab hoc quod est principale in eis.
Aliquid autem est principale in uno quod non est principale in altero, ut ex dictis patet; et ideo nihil prohibet eas
esse distinctas. Tamen advertendum, quod sancti et Philosophi inveniuntur dupliciter loqui de istis virtutibus.
Quandoque secundum quod sunt speciales virtutes habentes determinatam materiam, sicut quod temperantiae
attribuunt delectationes venereas cohibere; quandoque autem secundum quod habent quamdam generalitatem,
prout illud a quo nomen accipiunt, et in quo perfectio earum principaliter consistit, ad alias materias et virtutes
transfertur; sicut cum fortitudini attribuunt fortiter persistere non solum in periculis mortis, sed etiam in
quibuscumque periculis. Sed primum dicitur proprie, secundum autem appropriate, vel per reductionem.
RA3
Ad tertium dicendum, quod justitia quaedam est generalis, quaedam autem specialis. Specialis quidem est
secundum quod habet materiam determinatam in communicationibus quae ad alterum sunt secundum rationem
debiti: et sic ponitur hic una de quatuor cardinalibus virtutibus. Alio modo dicitur generalis; et hoc dupliciter.
Uno modo secundum quod est quaedam habitudo recta ipsius animae, prout homo debito modo ordinatur et in
seipso et ad alia: et sic dicitur justificari impius.
Alio modo, prout est idem quod omnis virtus, ratione differens, prout actum virtutis quis ordinat ad bonum
commune, secundum imperium legis; quod contingit in actibus omnium virtutum, ut Philosophus dicit, 5 ethic.;
et hoc infra melius patebit quaest. 2 et 3.
|a2 Articulus 2: Utrum virtutes morales insint a natura.
Articulus 2A
AG1
Ad secundum sic proceditur. Videtur quod virtutes morales insint nobis a natura. Damascenus enim dicit in 3
Lib.: naturales sunt virtutes, et naturaliter et aequaliter insunt omnibus.
Hoc idem etiam dicit Antonius in exhortatione ad monachos.
AG2
Praeterea, secundum Philosophum in 2 physic., quae ex principiis naturalibus causantur, natura sunt. Sed ratio
est de principiis naturalibus hominis. Cum ergo virtutes ex ratione procedant, videtur quod sint naturales.
AG3
Praeterea, homo est perfectior inter alia animalia.
1224

