Praeterea, contra jus divinum non licet dispensare.
Sed omnia quae in canone dicuntur, ad jus divinum pertinent. Cum ergo apostolus in Scriptura canonica dicat:
oportet episcopum non nisi unius uxoris virum esse; videtur quod non possit in hoc dispensari.
AG3
Praeterea, nullus potest dispensare in his quae sunt de necessitate sacramenti. Sed non esse irregularem, est de
necessitate sacramenti ordinis, cum significatio, quae est sacramento essentialis, desit.
Ergo non potest in hoc dispensari.
AG4
Praeterea, quod rationabiliter factum est, non potest rationabiliter mutari. Si ergo potest rationabiliter dispensari
cum bigamo, irrationabiliter est ei adjuncta irregularitas; quod est inconveniens.
SC1
Sed in contrarium est quod Lucius Papa dispensavit cum panormitano episcopo, qui erat bigamus.
SC2
Praeterea, martinus Papa dicit: lector si viduam uxorem accipiat, in lectoratu permaneat; aut si necessitas fuerit,
subdiaconus fiat; nihil autem supra: similiter si bigamus fuerit. Ergo ad minus usque ad subdiaconatum cum eo
dispensari potest.
CO
Respondeo dicendum, quod bigamiae non est adjuncta irregularitas de jure naturali, sed de jure positivo; nec
iterum est de essentialibus ordinis quod aliquis non sit bigamus; quod patet ex hoc quod si aliquis bigamus ad
ordines accedat, characterem recipit; et ideo Papa potest dispensare in tali irregularitate totaliter, sed episcopus
quantum ad minores ordines. Et quidam dicunt, quod etiam quantum ad majores in illis qui volunt Deo in
religione servire, propter vitandum religiosorum discursum.
RA1
Ad primum ergo dicendum, quod per illam decretalem ostenditur eadem esse difficultas dispensandi in illis qui
de facto cum pluribus contraxerunt, ac si de jure contraxissent; non quod subtrahatur simpliciter potestas Papae
in talibus.
RA2
Ad secundum dicendum, quod hoc verum est quantum ad ea quae sunt de jure naturali, et quantum ad ea quae
sunt de necessitate sacramentorum et fidei; sed in aliis quae sunt de institutione apostolorum, cum ecclesia
habeat nunc eamdem potestatem statuendi et destruendi quam tunc habuit, potest per eum qui primatum in
ecclesia tenet, dispensari.
RA3
Ad tertium dicendum, quod non quaelibet significatio est de essentia sacramenti, sed tantum illa quae pertinet ad
officium sacramenti; et talis non tollitur per irregularitatem.
RA4
Ad quartum dicendum, quod in particularibus non potest inveniri ratio quae omnibus competat aequaliter,
propter eorum diversitatem; et ideo quod universaliter statutum est rationabiliter consideratis istis quae in
pluribus accidunt, potest etiam per dispensationem rationabiliter removeri in aliquo casu determinato.
EX
Si autem verbis exprimant quod tamen corde non volunt, si non sit coactio ibi vel dolus; obligatio illa
verborum... Matrimonium facit. Et loquitur hic Magister quantum ad forum exterius ecclesiae, in quo secundum
ea quae apparent, judicatur; et accipitur dolus non latens in corde, sed aliquo modo per signa exteriora expressus,
ut cum se alio nomine vocat. Sed quantum ad forum conscientiae non est verum quod Magister hic dicit.
Eremi solitudinem elegit etc.. Eremitae etiam quamvis obedientiam non promittant, tamen votum continentiae
habent annexum, et ex more secundum determinatum tempus eorum votum solemnizatur.
Etiam si jam tonsuratus est. Non tamen tenetur tonsuram et habitum religionis deferre: quia vel non fuit vera
professio ejus, si contradicente uxore votum emisit; vel si ea non contradicente, et tamen in saeculo remanente,
votum professionis emisit; quamvis fuerit verum votum, suspenditur tamen ad tempus vivente uxore inquantum
fuit in praejudicium ejus. Unde post mortem uxoris tenetur ad religionem redire, nec potest aliam ducere.
Interim tamen non tenetur habitum deferre, vel tonsuram, tum propter vituperium uxoris, tum propter scandalum
vitandum.
Cui copulatus in conjugio ulterius ad sacros ordines non accederet. Magister et Pelagius loquuntur secundum
rigorem juris; unde hodie secundum jura nova non tenetur; quia non est aliquod obstaculum ex parte sacramenti,
ut prius dictum est.

|+d28.q1 Distinctio 28, Quaestio 1
|a0 Prologus

1916

