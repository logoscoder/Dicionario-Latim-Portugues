animabus damnatorum et Daemonibus; quia Daemones secundum gradum naturae suae constituti erant supra
nos, ut ex eis aliqua utilitas nobis proveniret; nec hoc omnino per eorum peccatum deperire debuit: unde dati
sunt nobis in exercitium, quod animabus non competit.
RA6
Ad sextum dicendum, quod quidam dicunt poenam sensibilem ipsorum Daemonum dilatam esse usque ad diem
judicii; sed hoc videtur esse et contra sanctorum auctoritates, et contra rationem divinae justitiae, quae statim
animas damnatorum poenae infernalis ignis adjudicat, quarum tamen peccatum non est majus peccato
Daemonum. Et ideo alii dicunt, quod in igne infernali semper ardent, quem etiam semper secum deferunt; non
tamen ignis ille alia corpora comburit, quia agit ut instrumentum divinae justitiae in illa tantum quae ad talem
poenam addicta sunt. Sed cum sint incorporei, non videtur probabile quod ignem corporalem secum deportent.
Unde dicendum, quod semper igne infernali ardent, non tamen eis semper praesente secundum locum; quia non
agit corporali modo calefaciendo et desiccando, sed modo spirituali: unde non requiritur determinata distantia,
sicut in actione corporali.
RA7
Ad septimum dicendum, quod tria dicta loca debentur cuilibet Daemoni secundum diversas conditiones, ut
dictum est.
|a4 Articulus 4: Utrum in Daemonibus sit ordo.
AG1
Ad quartum sic proceditur. Videtur quod in Daemonibus non sit ordo. Dicitur enim job 10, quod in terra miseriae
et tenebrarum nullus ordo sed sempiternus horror inhabitat. Illius autem terrae Daemones sunt incolae. Ergo in
eis non est aliquis ordo.
AG2
Praeterea, in quibuscumque est ordo praelationis, est aliqua concordia pacis. Sed Daemones videntur esse
discordes: quia, ut dicitur Proverb. 13, 10, inter superbos semper sunt jurgia. Ergo etc..
AG3
Praeterea, ordo praelationis cujuslibet est secundum aliquam regulam juris. Sed voluntas Daemonum nullo jure
dirigi potest. Ergo non potest in eis esse ordo praelationis.
AG4
Praeterea, superiores Daemones gravius peccaverunt secundum quod naturalia meliora acceperant, per quae stare
possent. Sed illi qui magis peccaverunt, gravius debent puniri. Ergo non videtur probabile quod praelationem
super alios acceperint.
AG5
Praeterea, inter homines damnatos non ponitur aliquis ordo praelationis. Sed hominum damnatorum et
Daemonum est una damnatio. Ergo videtur quod nec in Daemonibus sit aliquis ordo.
SC1
Sed contra est quod dicitur job 61, de squamis Leviathan, per quas membra diaboli significantur, quod una uni
adhaerebit, et tenentes se nequaquam separabuntur. Ergo videtur quod sit inter eos aliqua concordia, et ordo
praelationis.
CO
Respondeo dicendum, quod ordinem praelationis in Daemonibus esse congruit eorum naturae, divinae sapientiae
et propriae nequitiae.
Ex natura enim quidam aliis superiores fuerunt: et quia peccatum naturam non tollit, consequitur etiam post
peccatum, ut quidam aliis superiores remaneant. Ad sapientiam etiam divinam pertinet ut quae a Deo sunt,
ordinata sint ab eo a quo omnis potestas est, ut dicitur Rom. 13; et ideo potestas Daemonum ad exercendum
homines, et puniendos damnatos, a Deo est; et ideo ordinata per gradus praelationis debet esse. Similiter ex
nequitia sua humano generi adversantur: amicos autem esse eos qui unius inimici sunt, consequitur: et ideo ut
magis hominibus noceant, quasi ad invicem confoederantur, ut concorditer et ordinate impugnent.
RA1
Ad primum ergo dicendum, quod ibi omnino removebitur ordo in finem beatitudinis, a quo irrecuperabiliter
ceciderunt; erit tamen in eis ordo potestatis, quae magis a Deo quam ab ipsis est.
RA2
Ad secundum dicendum, quod, quantum in ipsis est, Daemones nunquam concordiam haberent; sed ad aliquid
unum efficiendum concordant: non enim est probabile quod benevolentiam aliquam ad invicem habeant, sed
solum concordiam ad actum aliquem.
RA3
Ad tertium dicendum, quod sicut in quolibet malo oportet aliquid boni remanere, cum non totum per malum
corrumpatur; ita etiam in actibus injustitiae potest aliquis ordo juris remanere, sicut patet in latronibus, qui alios
injuste spoliantes, inter se aliquam formam justitiae habent, dum sibi invicem fidem servant; et ita in
Daemonibus esse potest.
452

