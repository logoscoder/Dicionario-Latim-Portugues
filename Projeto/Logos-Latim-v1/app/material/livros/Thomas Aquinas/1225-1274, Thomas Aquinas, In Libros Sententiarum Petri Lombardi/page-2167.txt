Prima in duas: in prima enim requirit de judicii modo; in secunda de judicis ministris, ibi: non autem solus
Christus judicabit. Et haec pars dividitur in tres: in prima enim ostendit quomodo homines cum Christo judicante
judicabunt; in secunda ostendit quid ministerii Angeli in judicio exhibebunt, ibi: cum autem in evangelio legatur
quod Dominus mittet Angelos suos etc.; in tertia parte requirit utrum Daemones ministri hujus judicii sint futuri,
torquendo damnatorum animas, ibi: et solet quaeri, utrum in inferno malis ad puniendum praesint Daemones.
Prima pars dividitur in duas: in prima ostendit quod quidam homines cum Christo judicabunt; in secunda
enumerat quatuor ordines hominum qui ad judicium veniunt, ibi: erunt autem quatuor ordines in judicio.
Hic est duplex quaestio. Prima de judicio generali.
Secunda de igne qui praecedit faciem judicis.
Circa primum quaeruntur tria: 1 de ipso judicio; 2 de judicantibus cum Christo; 3 de his qui in judicio
judicabuntur.
|a1 Articulus 1: Utrum generale judicium sit futurum.
Articulus 1A
AG1
Ad primum sic proceditur. Videtur quod generale judicium non sit futurum. Quia, ut dicitur Naum 1, 9, non
judicabit Deus bis in idipsum.
Sed nunc Deus judicat de singulis hominum operibus, cum post mortem unicuique poenas vel praemia pro
meritis tribuit, et dum etiam in hac vita quosdam pro bonis vel malis operibus praemiat vel punit. Ergo videtur
quod non sit aliud judicium futurum.
AG2
Praeterea, in nullo judicio executio sententiae praecedit judicium. Sed sententia divini judicii quo ad homines, est
de adeptione regni, vel exclusione a regno, ut patet Matth. 25. Ergo cum modo aliqui adipiscantur regnum
aeternum, et quidam excludantur ab ipso perpetuo, videtur quod aliud judicium non sit futurum.
AG3
Praeterea, propter hoc aliqua in judicium oportet adduci, quia dubium est quid de eis definiendum sit. Sed ante
finem mundi determinata est unicuique damnatorum sua damnatio, et cuique sanctorum sua beatitudo. Ergo
videtur quod non oporteat aliquod futurum judicium esse.
SC1
Sed contra, Matth. 12, 41, dicitur: viri Ninivitae surgent in judicio cum generatione ista, et condemnabunt eam.
Ergo post resurrectionem aliquod judicium erit.
SC2
Praeterea, joan. 5, 29, dicitur: procedent qui bona fecerunt, in resurrectionem vitae; qui vero mala egerunt, in
resurrectionem judicii. Ergo videtur quod post resurrectionem aliquod judicium sit futurum.
CO
Respondeo dicendum ad primam quaestionem, quod sicut operatio pertinet ad rerum principium quo producuntur
in esse, ita judicium pertinet ad terminum, quo res ad suum finem perducuntur. Distinguitur autem duplex Dei
operatio.
Una qua res primitus in esse producit, instituens naturam, et distinguens ea quae ad completionem ipsius
pertinent: a quo quidem opere Deus dicitur quievisse genes. 1. Alia ejus operatio est qua operatur in
gubernatione creaturarum, de qua joan. 5, 17: pater meus usque modo operatur, et ego operor; ita etiam duplex
judicium distinguitur, ordine tamen converso. Unum quod respondet operi gubernationis, quae sine judicio esse
non potest: per quod quidem judicium unusquisque singulariter pro suis operibus judicatur non solum secundum
quod sibi competit, sed secundum quod competit gubernationi universi; unde differtur unius praemiatio pro
utilitate aliorum, ut dicitur Hebr. 11, et poenae unius ad profectum alterius cedunt; unde necesse est ut sit aliquod
judicium universale correspondens ex adverso primae rerum productioni in esse, ut videlicet sicut tunc omnia
processerunt immediate a Deo, ita tunc ultima completio mundo detur, unoquoque accipiente finaliter quod ei
debetur secundum seipsum; unde in illo judicio apparebit manifeste divina justitia quantum ad omnia quae nunc
ex hoc occultantur quod interdum de uno disponitur ad utilitatem aliorum aliter quam manifesta opera exigere
videantur; unde etiam et tunc erit universalis separatio bonorum a malis, quia ulterius non erit locus ut mali per
bonos vel boni per malos proficiant; propter quem profectum interim commixti inveniuntur boni malis,
quoadusque status hujus vitae per divinam providentiam gubernatur.
RA1
Ad primum ergo dicendum, quod quilibet homo et est singularis quaedam persona, et est pars totius humani
generis; unde et duplex ei judicium debetur. Unum singulare, quod de eo fiet post mortem, quando recipiet juxta
ea quae in corpore gessit, quamvis non totaliter, quia non quo ad corpus, sed quo ad animam tantum. Aliud
judicium debet esse de eo secundum quod est pars totius humani generis; sicut aliquis judicari dicitur secundum
humanam justitiam etiam quando judicium datur de communitate, cujus ipse est pars; unde et tunc quando fiet

2167

