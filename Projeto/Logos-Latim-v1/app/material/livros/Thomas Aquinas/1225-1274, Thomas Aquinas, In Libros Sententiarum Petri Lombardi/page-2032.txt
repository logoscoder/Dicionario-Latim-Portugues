RA2
Ad secundum dicendum, quod vir et mulier efficiuntur in carnali copula una caro per commixtionem seminum;
unde, quantumcumque aliquis claustra pudoris invadat vel frangat, nisi commixtio seminum sequatur, non
contrahitur ex hoc affinitas.
Sed matrimonium affinitatem causat non solum ratione carnalis copulae, sed etiam ratione societatis conjugalis,
secundum quam etiam matrimonium naturale est; unde et affinitas contrahitur ex ipso contractu matrimonii per
verba de praesenti ante carnalem copulam; et similiter etiam ex sponsalibus, in quibus fit quaedam pactio
conjugalis societatis, contrahitur aliquid affinitati simile, scilicet publicae honestatis justitia.
RA3
Ad tertium dicendum, quod omnia impedimenta quae faciunt sponsalia non esse sponsalia, non permittunt ex
pactione nuptiarum affinitatem fieri; unde sive habens defectum aetatis, sive habens votum solemne continentiae,
aut aliquod hujusmodi impedimentum, si sponsalia de facto contrahat, ex hoc non sequitur aliqua affinitas; quia
sponsalia nulla sunt, nec aliquis affinitatis modus. Si tamen aliquis minor, frigidus vel maleficiatus habens
impedimentum perpetuum, ante annos pubertatis post septennium contrahat sponsalia cum adulta, ex tali
contractu contrahitur publicae honestatis justitia; quia adhuc non erat in actu impediendi, cum in aetate puer
frigidus et non frigidus quantum ad actum illum sint aequaliter impotentes.
Articulus 1E
AG1
Ulterius. Videtur quod etiam affinitas sit causa affinitatis. Quia Julius Papa dicit: relictam consanguineam uxoris
suae nullus ducat uxorem, ut habetur 35, quaest. 3, cap. Contradicimus; et in sequenti capitulo dicitur, quod duae
consanguineorum uxores uni viro altera post alteram nubere prohibentur.
Sed hoc non est nisi ratione affinitatis quae contrahitur ex conjunctione ad affinem. Ergo affinitas est causa
affinitatis.
AG2
Praeterea, carnalis commixtio conjungit sicut et carnis propagatio: quia aequaliter computatur gradus affinitatis
et consanguinitatis. Sed consanguinitas est causa affinitatis. Ergo et affinitas.
AG3
Praeterea, quaecumque uni et eidem sunt eadem, sibi invicem sunt eadem. Sed uxor viri alicujus efficitur
ejusdem attinentiae cum omnibus consanguineis viri. Ergo omnes consanguinei viri sui efficiuntur unum cum
omnibus qui attinent mulieri per affinitatem; et sic affinitas est causa affinitatis.
AG4
Sed contra, si affinitas ex affinitate causatur, aliquis qui cognovisset duas mulieres, neutram earum posset ducere
in uxorem; quia secundum hoc una efficeretur alteri affinis. Sed hoc falsum est.
Ergo affinitas non causat affinitatem.
AG5
Praeterea, si affinitas ex affinitate nasceretur, aliquis contrahens cum uxore defuncti fieret affinis omnibus
consanguineis prioris viri, ad quos mulier habet affinitatem. Sed hoc non potest esse, quia maxime fieret affinis
viro defuncto. Ergo etc..
AG6
Praeterea, consanguinitas est fortius vinculum quam affinitas. Sed consanguinei uxoris non efficiuntur affines
consanguinei viri. Ergo multo minus affines uxoris efficientur eis affines; et sic idem quod prius.
CO
Ad quintam quaestionem dicendum, quod duplex est modus quo aliquid ex alio procedit.
Unus secundum quem procedit in similitudinem speciei, sicut ex homine generatur homo; alius secundum quem
procedit dissimile in specie; et hic processus semper est in inferiorem speciem, ut patet in omnibus agentibus
aequivoce. Primus autem modus processionis quotiescumque iteretur, semper remanet eadem species; sicut si ex
homine generetur homo per actum generativae virtutis, ex hoc quoque generabitur homo, et sic deinceps.
Secundus autem modus, sicut in primo facit aliam speciem, ita quotiescumque iteratur, aliam speciem facit; ut si
ex puncto per motum procedit linea, non punctus, quia punctus motus lineam facit; ex linea linealiter mota non
procedit linea, sed superficies; et ex superficie corpus; et ulterius per talem modum processus aliquis esse non
potest.
Invenimus autem in processu attinentiae duos modos, quibus vinculum hujusmodi causatur. Unus per carnis
propagationem; et hic facit semper eamdem speciem attinentiae: alius per matrimonialem conjunctionem; et hic
facit aliam speciem in principio; sicut patet quod conjuncta matrimonialiter consanguineo non fit consanguinea,
sed affinis.
Unde, etsi iste modus procedendi iteretur, non erit affinitas, sed aliud attinentiae genus; unde persona quae
matrimonialiter affini conjungitur, non est affinis, sed est aliud genus affinitatis, quod dicitur secundum genus.
Et rursus, si affini in secundo genere aliquis per matrimonium conjungatur, non erit affinis in secundo genere,
sed in tertio; ut in hoc versu supra posito ostenditur: mutat nupta genus, sed generata gradum.
2032

