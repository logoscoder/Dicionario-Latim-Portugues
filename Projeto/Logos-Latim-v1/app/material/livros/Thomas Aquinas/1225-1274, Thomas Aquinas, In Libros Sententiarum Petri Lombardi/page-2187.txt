redemptionis beneficium adderetur, propter impedimentum quod naturae creatae supervenit ex peccato primi
parentis. Unde cum judicium illud finale ad hoc ordinetur ut aliqui admittantur ad regnum, conveniens est ut ipse
Christus secundum humanam naturam, cujus redemptionis beneficio ad regnum admittimur, illi judicio
praesideat; et hoc est quod dicitur Act. 10, 42, quod constitutus est a Deo judex vivorum et mortuorum. Et quia
per redemptionem humani generis non solum homines reparavit, sed etiam universaliter totam creaturam;
secundum quod tota creatura reparato homine melioratur, ut habetur Coloss. 1, 20: pacificans per sanguinem
crucis ejus sive quae in terris sive quae in caelis sunt; ideo non solum super homines, sed super universam
creaturam Christus per suam passionem dominium promeruit, et judiciariam potestatem. Matth. Ult., 10: data est
mihi omnis potestas in caelo et in terra.
RA1
Ad primum ergo dicendum, quod in Christo secundum divinam naturam est auctoritas dominii respectu
universalis creaturae ex jure creationis; sed in ipso est auctoritas dominii quam per passionem promeruit, et est
quasi auctoritas secundaria et acquisita; sed prima est naturalis et aeterna.
RA2
Ad secundum dicendum, quod quamvis Christus secundum quod homo non habeat a se invincibilem potestatem
ex naturali virtute humanae speciei; tamen ex dono divinitatis etiam in humana natura habet invincibilem
potestatem, secundum quod omnia sunt subjecta pedibus ejus, ut dicitur 1 corinth. 12; et ideo judicabit quidem in
humana natura, sed ex virtute divinitatis.
RA3
Ad tertium dicendum, quod Christus non suffecisset ad humani generis redemptionem, si purus homo fuisset; et
ideo ex hoc quod secundum humanam naturam genus humanum redimere potuit, ac per hoc judiciariam
potestatem consecutus est, manifeste ostenditur quod ipse est Deus, et ita aequaliter honorandus cum patre, non
inquantum homo, sed inquantum Deus.
RA4
Ad quartum dicendum, quod in illa visione Danielis manifeste exprimitur totus ordo judiciariae potestatis; quae
quidem sicut in prima origine est in ipso Deo; et specialius in patre, qui est fons totius divinitatis; et ideo primo
praemittitur quod antiquus dierum sedit. Sed a patre judiciaria potestas traducta est in filium non solum ab
aeterno secundum divinam naturam, sed etiam in tempore secundum humanam, in qua meruit; et ideo
subjungitur in visione praedicta: ecce cum nubibus caeli quasi filius hominis veniebat, et usque ad antiquum
dierum pervenit; et dedit ei potestatem et honorem et regnum.
RA5
Ad quintum dicendum, quod Augustinus loquitur per appropriationem quamdam, ut videlicet reducat effectus
quos Christus in humana natura fecit, ad causas aliquo modo consimiles. Et quia secundum animam sumus ad
imaginem et similitudinem Dei, secundum carnem autem sumus ejusdem speciei cum homine Christo; ideo ea
quae in animabus nostris Christus fecit, divinitati attribuit; quae vero in carne nostra facit, vel facturus est,
attribuit carni ejus: quamvis caro ejus inquantum est divinitatis organum, ut dicit Damascenus habeat etiam
effectum in animabus nostris, secundum illud quod dicitur Hebr. 9, 14, quod sanguis ejus emundabit conscientias
nostras; ab operibus mortuis; et sic etiam verbum caro factum, est causa resurrectionis animarum. Unde etiam
secundum humanam naturam convenienter est judex non solum corporalium, sed spiritualium bonorum.
|a2 Articulus 2: Utrum Christus in judicio apparebit in forma humanitatis gloriosa.
AG1
Ad secundum sic proceditur. Videtur quod Christus in judicio non apparebit in forma humanitatis gloriosa. Joan.
19, 37: videbunt in quem transfixerunt; Glossa: quia in ea carne venturus est in qua crucifixus est. Sed crucifixus
est in forma infirma. Ergo in forma infirmitatis apparebit, non in forma gloriosa.
AG2
Praeterea, Matth. 24, 30, dicitur, quod apparebit signum filii hominis in caelo, idest signum crucis; et
chrysostomus dicit, quod veniet in judicio Christus, non solum vulnerum cicatrices, sed etiam ipsam mortem
exprobratissimam ostendens. Ergo videtur quod non apparebit in forma gloriosa.
AG3
Praeterea, secundum hanc formam Deus in judicio apparebit quae ab omnibus conspici possit.
Sed Christus secundum formam humanitatis gloriosam non poterit videri ab omnibus, bonis et malis; quia oculus
non glorificatus non videtur esse proportionatus ad videndum claritatem corporis gloriosi. Ergo non apparebit in
forma gloriosa.
AG4
Praeterea, illud quod promittitur justis in praemium, non conceditur injustis. Sed videre gloriam humanitatis
promittitur justis in praemium.
Joan. 10, 9: ingredietur et egredietur, et pascua inveniet, idest refectionem et in divinitate et in humanitate, ut
Augustinus exponit; et isa. 33, 17: regem in decore suo videbunt. Ergo in judicio non apparebit omnibus in
forma gloriosa.
2187

