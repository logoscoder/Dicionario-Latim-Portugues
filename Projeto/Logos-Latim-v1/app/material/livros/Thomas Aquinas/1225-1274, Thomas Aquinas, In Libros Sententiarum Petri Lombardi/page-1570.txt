unaquaeque res naturalis habeat quantitatem determinatam, intantum poterit divisio fieri quod species non
remanebit.
Unde etiam in hoc sacramento aliquando aliqua alteratione facta in qualitatibus, adhuc manet esse illud
dimensionum conforme substantiae praecedenti; et tunc ratione ipsius corruptionis accidentium non desinit esse
corpus Christi sub sacramento.
Aliquando autem alteratio ad terminum venit, et tunc esse praedictum tollitur, et sic desinit esse sacramentum. Et
similiter ex parte quantitatis: quia si fiat divisio in partes tantae quantitatis quae sufficiat ad speciem panis vel
vini; sunt quidem aliae dimensiones, quia partes continui, quae erant potentia, fiunt actu; sed esse conforme
substantiae praeexistenti manet, et ideo adhuc est sacramentum. Si autem quantitas partium ad hoc non sufficiat,
utrumque esse desinet, et dimensio et esse praedictum; et ideo corpus Christi desinit esse sub sacramento.
RA1
Ad primum ergo dicendum, quod forma dicitur esse invariabilis, quia non est variationis subjectum; tamen per
variationem tollitur, sicut patet in alteratione et augmento; et ita largo modo dicuntur corrumpi, prout omne quod
esse desinit, dicitur corrumpi.
RA2
Ad secundum dicendum, quod dimensiones, quae sunt proximae dispositiones materiae, retinent in hoc
sacramento vicem materiae; et ideo se habent ad esse in quo subsistunt sicut materia ad formam substantialem, et
ipsae subsunt sicut subjectum accidentibus; et hoc modo corruptionis principium esse possunt, sicut et materia
esset.
Ipsae etiam partes dimensionum, cum sint in potentia, habent quamdam rationem materiae ratione totius
dimensionis; et ideo ex parte earum accidit corruptio aliqua in tota dimensione per divisionem.
RA3
Ad tertium dicendum, quod species sic remanere miraculosum est; sed quod sic remanentes corrumpantur, est
naturale; sicut miraculosum est quod caecus visum recipiat; sed quod jam visu recepto videat, est naturale.
Remanet enim quidam compositionis modus in accidentibus istis, dum quantitas retinet rationem materiae, et
qualitas rationem formae, ut dictum est.
Articulus 2D
AG1
Ulterius. Videtur quod ex eis non possit aliquid generari. Corruptio enim generationi vel factioni opponitur. Sed
omne quod non habet materiam partem sui, si fit, oportet quod ex nihilo fiat. Ergo si corrumpitur, oportet quod
in nihilum tendat, et nihil ex eo fiat.
AG2
Praeterea, substantia et accidens magis differunt quam corpus et spiritus. Sed ex corpore non potest fieri spiritus,
ut patet in lib.
De duabus naturis. Ergo ex speciebus illis quae sunt accidentia tantum, non potest substantia aliqua generari.
AG3
Praeterea, impossibile est ex uno simul et semel multa fieri. Sed si aliquid generatur, in illo est invenire
substantiam et accidens. Ergo non potest generari ex accidente tantum.
AG4
Praeterea, si aliquid generatur, aut illa generatio est naturalis, aut miraculosa. Naturalis non: quia generatum et id
ex quo generatur naturaliter conveniunt in materia, ut patet in omnibus generationibus naturalibus; quod hic non
potest inveniri. Similiter nec miraculosa: quia quod vermes aliquando inde generentur, vel in cinerem
resolvantur, hoc est in irreverentiam tanti sacramenti; quod a Deo non est. Ergo nullo modo aliquid ex hujusmodi
speciebus generari potest.
SC1
Sed contra est, quod sensibiliter apparet, si diu reserventur, paulatim in aliud mutari.
SC2
Praeterea, innocentius dicit: in quo similitudo deficeret, in eo sacramentum non esset, sed ibi se proderet, et
locum fidei auferret. Ergo oportet esse omnimodam similitudinem specierum ad substantiam panis. Sed ex
substantia panis poterat aliquid generari.
Ergo et ex speciebus ibi remanentibus.
CO
Ad quartam quaestionem dicendum, quod quidam dicunt, quod quamvis illae species possint corrumpi et
putrefieri, tamen ex tali putrefactione vel corruptione non generantur vermes, vel aliquid hujusmodi. Sed hoc
nihil est. Constat enim quod accidentia quando corrumpuntur, non hoc modo desinunt ut dispareant omnino, ac
si totaliter annihilarentur; sed succedit illis accidentibus aliquid sensibile; et hoc oportet esse de novo generatum.
Nec est differentia, quidquid sit illud, utrum sit vermis, vel cinis, vel aliquid hujusmodi; quia similis difficultas
est de omnibus.
Et ideo alii dixerunt, quod substantia panis ibi remanet, ex qua materialiter aliqua generari possunt.
1570

