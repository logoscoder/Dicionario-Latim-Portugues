Deus. Et quare hoc nomen sapientia potius talem suppositionem habere possit quam hoc nomen essentia, supra,
5 distinct., quaest. 1, art. 2, dictum est. Et tunc, quamvis sit eadem essentia quae est pater et filius, non tamen
eadem hypostasis; et ita non sequitur quod sapientia genita pater sapiens sit, sed tantum filius.
RA2
Ad secundum dicendum, quod in illis quae dicuntur per se, est aliquid de essentia rei accipere quod est
principium illius quod per se praedicatur, sicut rationale de homine; nec oportet quod ipsum suppositum de quo
per se aliquid dicitur, sit principium illius, nisi sicut habens vel sicut operans, ut quando aliqua operatio dicitur
esse per se alicujus; ita etiam non oportet quod ipsa hypostasis filii sit principium sui ipsius; sed ut id quod est
essentia ejus, vel de essentia, sit principium formale hujus quod est sapientem esse; et hoc competit filio, quia
per essentiam suam, quam communem cum patre habet, sapiens est; et ideo per se sapiens dicitur.
RA3
Et per hoc patet solutio ad tertium.
RA4
Et quartum concedimus.
Articulus 2B
AG1
Ulterius quaeritur, utrum sit sapiens sapientia ingenita; et videtur quod non. Quia sapientia qua aliquis
denominatur sapiens, significatur esse in sapiente per modum formae inhaerentis. Non autem sic pater est in
filio, sicut nec e contra. Ergo sicut pater non dicitur sapiens sapientia genita, ita nec filius sapientia ingenita.
SC1
Contra, omnis sapiens, illa sapientia sapiens dicitur a qua habet quod sit sapiens. Sed filius a patre, qui est
sapientia ingenita, habet quod sit sapiens. Ergo filius est sapiens sapientia ingenita.
CO
Ad id quod ulterius quaeritur, dicendum, quod filius est sapiens sapientia ingenita, si ablativus construatur in
habitudine principii quasi efficientis; non autem si construatur in habitudine principii quasi formalis; immo sic
sapientia essentiali sapiens est, vel seipso.
EX
Quidam dicunt, multiplicem hic fieri intelligentiam.
Jam patet ratio istarum opinionum; quia primi accipiebant hanc praepositionem per secundum quod communiter
designat habitudinem cujuscumque principii; alii vero accipiebant secundum quod quasi condividitur contra hanc
praepositionem a vel ab, quae designat habitudinem principii efficientis: unde secundum hoc haec praepositio
per designat habitudinem in divinis quasi formae; et sic simpliciter concedebant, quod filius per se sapiens est.
Natura, inquit, cui contradicis, haec veritas est. In verbis istis Hilarius ostendere intendit, quod filius non agit a
se, sed agit per se, ex duabus auctoritatibus, quarum una habetur joan. 14, 10: pater in me manens, ipse facit
opera; ex quo concludit quod non a se agit, sed a patre in ipso manente. Alia est joan. 8, 29: quae placita sunt ei,
facio semper; ex qua concludit quod ipsemet agit per seipsum; unde subdit: infirmus sit non a se agendo; idest
cum hoc quod a seipso non agit sequeretur quod esset infirmus, nisi a Deo ipse acciperet, idest, nisi hoc a Deo
patre haberet ut ipse ageret sicut hypostasis per se subsistens et per se operans.
Post haec a quibusdam solet quaeri, utrum una tantum sit sapientia patris. Eadem ratione sapientia genita et
sapientia ingenita, qua Deus genitus et Deus ingenitus, sunt unus Deus; quia propter communitatem formae
significatae, idest deitatis et sapientiae, dicitur unus Deus et una sapientia; sed propter distinctionem hypostasum
subsistentium in deitate et sapientia dicitur sapientia genita et ingenita.
Et sicut in trinitate dilectio est quae est pater filius et spiritus sanctus etc.. Hujus ratio est, quia personale non
ponit in numerum cum essentiali, quia persona non realiter ab essentia distinguitur, sicut infra patebit.

|+d33.q1 Distinctio 33, Quaestio 1
|a0 Prologus
Postquam determinavit Magister de essentia et personis et proprietatibus, hic determinat operationes eorum ad
invicem, et dividitur in partes duas: in prima ostendit qualiter proprietates comparentur ad essentiam et
personam; in secunda qualiter personae ad essentiam comparentur, 34 dist. Ibi: praedictis autem adjiciendum est.
Prima in duas: in prima ostendit veritatem; in secunda excludit errorem, ibi: hoc autem aliqui negant. Prima in
duas: in prima movet quaestionem: in secunda determinat eam, ibi: quod enim in personis sint proprietates, nemo
inficiari audet. Et circa hoc tria facit: primo ostendit proprietates esse in personis, quod tamen in quaestione
positum non fuit; secundo ostendit proprietates esse personas, ibi: superius quoque multis sanctorum testimoniis
astruximus, personas per proprietates distingui; tertio ostendit proprietates esse divinam essentiam, ibi: cumque
de simplicitate deitatis supra dissereremus... Evidenter monstravimus Deum hoc esse omnino quod in se habet.
270

