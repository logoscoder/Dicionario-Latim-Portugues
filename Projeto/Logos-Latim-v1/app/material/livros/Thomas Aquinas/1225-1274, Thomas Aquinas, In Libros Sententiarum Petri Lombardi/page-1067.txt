RA1
Ad primum ergo dicendum, quod alii homines debitores mortis erant, et mors in eis non fuit ex necessitate finis,
sed ex necessitate culpae; non autem sic est in Christo; et ideo non oportuit quod Christi resurrectio usque in
finem mundi differretur.
Vel dicendum, quod illud quod est ultimum in operatione, oportet esse primum in intentione; unde oportet quod
resurrectionem, quam in fine mundi consequemur, primo intendamus. Intentio autem et dirigitur et excitatur et
roboratur ex inspectione alicujus exemplaris, in quo finis secundum rem praecedat; unde sicut intentio nostra qua
intendimus in gloriam animae, excitatur ex inspectione divinae gloriae, quae est exemplar nostrae futurae
beatitudinis; ita oportuit quod gloria resurrectionis in aliquo exemplari nobis proponeretur, ad cujus
conformitatem tenderemus; et hoc est resurrectio Christi: unde dicitur Philip. 3, 21: reformabit corpus humilitatis
nostrae configuratum corpori claritatis suae.
RA2
Ad secundum dicendum, quod gaudium de resurrectione Christi movet ut exemplar ex quo dirigimur in finem;
non autem ita est de aliis sanctis; et ideo non est simile de Christo et de illis.
RA3
Ad tertium dicendum, quod non solum oportebat quod per mortem fieret redemptio; sed ad hoc quod
redemptionis ejus participes essemus, oportuit ut veritas mortis nobis ostenderetur; et hoc non fuisset, si statim
post mortem resurrexisset.
RA4
Ad quartum dicendum, quod mortis aliorum hominum cognitio non est nobis necessaria ad salutem, sicut fides
de morte Christi; et ideo resurrectio non est similis de ipso et de illis qui vivi invenientur in fine mundi.
RA5
Ad quintum dicendum, quod dies, ut in 1 Lib., dist. 13, dictum est, diversis modis accipitur. Aliquando enim pro
die naturali, quae continet spatium viginti quatuor horarum; unde includit diem et noctem; aliquando autem pro
die artificiali: et sic Christus fuit mortuus una die integra, scilicet die sabbati, et duabus integris noctibus, scilicet
praecedente diem sabbati, et sequenti, et adhuc plus per quamdam partem sextae feriae; et sic loquitur Glossa
Rom. 6. Si autem loquamur de die naturali, sic accipiendo partem pro toto, fuit mortuus tribus diebus et tribus
noctibus. Illa enim pars diei passionis Christi a nona et deinceps computatur pro tota die naturali cujus est pars:
unde computatur pro una die artificiali, et pro una nocte. Similiter nox post sabbatum computatur pro tota die
naturali sequente; et sic computatur pro una die, et una nocte artificiali: quibus si conjungatur una dies integra,
scilicet dies sabbati, et una nox integra, scilicet nox praecedens; invenitur quod Christus fuit mortuus tribus
diebus et tribus noctibus.
RA6
Ad sextum dicendum, quod Christus creditur resurrexisse in crepusculo quando adhuc est lux tenebris permixta;
et ideo aliquando dicitur resurrexisse in die, et aliquando in nocte.
|a3 Articulus 3: Utrum Christus debuerit probare resurrectionem suam argumentis.
AG1
Ad tertium sic proceditur. Videtur quod Christus resurrectionem suam argumentis probare non debuit.
Ambrosius enim dicit: tolle argumenta ubi fides quaeritur. Sed de resurrectione quaeritur fides. Ergo argumenta
fieri ad resurrectionem non debent.
AG2
Praeterea, aut argumenta illa fuerunt sufficientia ad probandum resurrectionem, aut non. Si non, hoc videtur in
imperfectionem inducentis argumenta redundare. Si autem fuerunt sufficientia, et argumentum sufficiens facit
scientiam vel agnitionem, quae non stat simul cum fide, quae est de non apparentibus; videtur quod evacuaverunt
fidem, et abstulerunt meritum ejus.
AG3
Praeterea, sicut est fides de resurrectione, ita et de aliis articulis. Sed ad alios articulos non induxit aliqua
argumenta probantia. Ergo neque ad resurrectionem inducere debuit.
AG4
Praeterea, argumenta ex quibus contrarium videtur sequi, potius confundunt intellectum quam elucidant. Sed in
argumentis a Christo ostensis quasi contraria innuebantur: per hoc enim quod comedit, ostendebat in se
animalem vitam; per hoc autem quod januis clausis intravit, ostendit spiritualem vitam. Ergo videtur quod
argumenta incongruenter adducta fuerint.
AG5
Praeterea, sicut subtilitas est de gloria resurrectionis; ita et claritas. Sed Christus gloriam resurrectionis solum per
subtilitatem probavit quando intravit ad discipulos januis clausis. Ergo videtur quod insufficienter ostenderit.
SC1
Sed contra est quod dicitur Actor. 1, 3: praebuit seipsum vivum post passionem suam in multis argumentis.
SC2
1067

