Ad quintum dicendum, quod nullus per se potest scire utrum dignus sit odio vel amore; sed potest sibi divinitus
propter aliquam utilitatem manifestari; et non solum sibi, sed aliis etiam; quia quod est uni utile, non est utile
omnibus. Unde non oportet quod si uni reveletur, quod omnibus.
RA6
Ad sextum dicendum, quod quamvis una creatura visibilis non sufficiat ad hoc quod ducat in cognitionem
invisibilis missionis, tamen ex sua novitate excitat videntes in admirationem et inquisitionem, et tunc
inquirentibus per gratiam invisibilem et per doctrinam praedicatoris exterius potest missio invisibilis designata
edoceri.
|a2 Articulus 2: Utrum missio visibilis debuerit fieri ad patres veteris testamenti.
AG1
Ad secundum sic proceditur. Videtur etiam quod ad patres veteris testamenti missio visibilis fieri debuerit.
Missio enim visibilis est signum invisibilis missionis. Sed ad patres veteris testamenti facta est missio invisibilis,
ut supra dictum est, distinct. 15, qu. 5, art. 2. Ergo videtur quod etiam visibilis fieri debuerit.
AG2
Praeterea, constat quod gratia novi testamenti est gratia plenitudinis, inquantum de plenitudine Christi omnes
accepimus. Si igitur ad illos de primitiva ecclesia propter gratiae plenitudinem missio spiritus sancti fiebat,
videtur quod etiam ad omnes fideles fieri debuerit.
AG3
Praeterea, per visibiles missiones et visibilia signa, apostoli notitiam fidei in multos diffuderunt, sicut dicitur
marci ult.: illi autem profecti, praedicaverunt ubique, Domino cooperante, et sermonem confirmante sequentibus
signis. Sed sicut illi tenebantur ad praedicationem fidei, ita etiam et praelati nostri temporis. Ergo videtur quod
ad eos etiam missio visibilis fieri debeat.
AG4
Praeterea, constat quod beata virgo plenissimam gratiam habuit inter omnes puras creaturas.
Si igitur missio visibilis fit ad ostendendum plenitudinem gratiae inhabitantis, videtur quod ad ipsam fieri
debuerit missio specialis.
AG5
E contrario videtur quod ad Christum non debuit fieri missio. Missio enim visibilis est signum invisibilis
missionis. Sed ad Christum nulla missio invisibilis spiritus sancti facta est, nisi forte in principio suae
conceptionis. Ergo videtur quod postmodum nulla missio visibilis ad eum fieri debuerit.
CO
Respondeo dicendum, quod sicut in missione invisibili spiritus sancti ex plenitudine divini amoris redundat
gratia in mentem, et per illum effectum gratiae accipitur cognitio illius personae divinae experimentalis ab ipso
cui fit missio, ita in missione visibili attenditur alius gradus redundantiae, inquantum scilicet gratia interior
propter sui plenitudinem quodammodo redundat in visibilem ostensionem, per quam manifestatur inhabitatio
divinae personae, non tantum ei cui fit missio, sed etiam aliis. Unde oportet quod ad missionem visibilem duo
concurrant, scilicet quod sit gratiae plenitudo in illis ad quos fit missio, et ulterius quod plenitudo ordinetur ad
alios, ut per aliquem modum gratia abundans redundet in eos: propter quod manifestatio gratiae interioris non
tantum habenti, sed etiam aliis fit. Et ideo Christo primo, et postmodum apostolis missio, visibilis scilicet, facta
est, quia per eos plures gratia diffusa est, secundum quod per eos ecclesia plantata est.
RA1
Ad primum igitur dicendum, quod quamvis aliqui patres veteris testamenti gratiam plenissimam acceperint
personalem, tamen quia nondum erat tempus gratiae, propter impedimentum originalis peccati, a quo nondum
morte Christi natura humana remedium acceperat, ideo non debuit significari plenitudo gratiae ut praesens, sed
tantum ut futura in apparitionibus et legalibus sacramentis.
Vel ex alia parte non erat tunc tempus spiritualis propagationis, per quam spirituali modo diversae gentes in Dei
cognitione regenerantur, sed carnali propagatione cultus divinus a patribus in filios procedebat: et ideo non
debuit significari gratia per missionem visibilem, quae significat gratiam tendentem in alios.
RA2
Ad secundum dicendum, quod fideles primitivae ecclesiae erant quasi semen quoddam spirituale per quos debuit
pullulare fides in omnibus gentibus; et ideo ad eos visibilis missio facta est, ad ostendendum quod per eos
plantanda erat ecclesia in cognitione Dei per universum mundum.
RA3
Ad tertium dicendum, quod duplici ratione non oportet modo fieri missionem visibilem, sicut tunc: primo quia
iste est naturalis ordo quod ex visibilibus in invisibilia veniatur. Unde primis tamquam adhuc rudibus in Dei
cognitione signa visibilia ostendebantur; sed jam modo innotescente et publicata fide, sufficit cognitio in
invisibilibus signis, quae sunt dona gratiarum mentibus infusa. Videmus enim aliquid proficere novae plantulae,
quod postmodum sibi non adhibetur, quando ad perfectum venit.
Alia ratio est, quia signa illa et visibiles missiones fuerunt quasi argumentum confirmans fidei veritatem.
136

