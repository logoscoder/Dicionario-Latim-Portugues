Respondeo ad primam quaestionem dicendum, quod duplex sanctificatio beatae virginis esse dignoscitur: prima
qua in utero sanctificata fuit; secunda in conceptione salvatoris: et quia sanctificatio emundationem a culpa dicit,
quae sine gratia esse non potest, gratiae autem est firmitatem quamdam facere; ideo effectus sanctificationis in
generali est duplex: scilicet emundare, et confirmare: et quantum ad utrumque secunda sanctificatio perfecit
primam. In prima enim, secundum quod ab omnibus communiter tenetur, a peccato originali quantum ad
maculam et reatum purgata fuit: sed de emundatione ejus a fomite diversimode opinantur. Quidam enim dicunt,
quod per primam sanctificationem fomes ex toto sublatus est: quibus contradicit quod in littera ex verbis
Damasceni dicitur, quod in secunda sanctificatione supervenit in eam spiritus sanctus eam purgans: quod non
potest intelligi nisi de purgatione a fomite: quia peccatum actuale non commiserat, ut dicit Augustinus.
Et ideo alii dicunt quod quantum ad aliquid purgata fuit a fomite in prima sanctificatione, et quantum ad aliquid
fomes remansit: quod etiam diversimode distinguitur.
Quidam enim dicunt, quod subtractus fuit inquantum est inclinans ad malum; remansit autem inquantum
difficultatem est praebens ad bonum: quos duos fomitis effectus apostolus notat Roman. 7, 19, dicens: non enim
quod volo bonum, hoc ago; sed quod odi malum, hoc facio. Hoc autem non videtur posse stare: quia secundum
idem ex quo est pronitas ad unum contrariorum, est difficultas ad alterum; sive sit habitus aut forma aliqua, sicut
gravitas trahit deorsum, et causat difficultatem in ascensu; sive etiam sit privatio sive defectus, sicut debilitas
virtutis motivae facit pronitatem ad casum, et difficultatem in progressu.
Unde non potest esse ut fomes tollatur secundum quod inclinat ad malum, et remaneat secundum quod causat
difficultatem ad bonum. Et ideo dicunt alii, quod fomes est corruptio personae inquantum impellit ad malum, et
inquantum facit difficultatem ad bonum; et sic penitus in prima sanctificatione subtractus est a beata virgine.
Est etiam corruptio naturae, ratione cujus infectio originalis per actum naturae in prolem transit, et sic remansit
post primam sanctificationem; sic tamen ab eo purgata est in secunda, ut prolem sine omni originali peccato
conciperet.
Hoc etiam non videtur esse conveniens: quia, sicut dictum est in 2 Lib., dist. 31, qu. 1, art. 2, corruptio originalis
quantum ad id quod culpae est, transit in prolem a patre; quantum vero ad id quod tantum poenae est, sicut sunt
corporis passibilitates, transit in prolem a matre, quae materiam ministrat. Unde non videtur esse causa quare
Christus conceptus sit sine originali, purgatio matris a fomite secundum quod inficit naturam ejus; sed magis
quia sine virili copula natus est: quam causam Anselmus assignat in libro de conceptu virginali. Defectus autem
poenales non necessitate sed voluntate assumpsit. Et praeterea, cum idem fomes sit per essentiam qui est naturae
et personae corruptio, si remanet inquantum est corruptio naturae, non potest essentialiter tolli fomes personam
corrumpens. Unde relinquitur, ut alii dicunt, quod fomes per essentiam post primam sanctificationem remanserit,
sed impeditus est per gratiam sanctificantem ne in peccatum inclinaret aut a bono retraheret; contingit enim
habitum aliquando ligari ne in actum exire possit, sicut scientia per ebrietatem, ut dicit Philosophus.
In secunda vero sanctificatione essentialiter fomes ille subtractus est.
RA1
Ad primum ergo dicendum, quod si beata virgo ante passionem Christi defuncta fuisset, ad Dei visionem non
admitteretur, sicut nec alii antiqui patres: quamvis enim in eis remotus esset reatus ad personam pertinens,
remanebat tamen reatus naturae, qui per passionem Christi sublatus est.
RA2
Ad secundum dicendum, quod fomes non per se promovet in bonum, sed per accidens, inquantum est in natura
corrupta: ex hoc enim quod inclinat ad malum (quae quidem inclinatio personae parvum malum est) occasionem
praebet vitandi maximum malum, scilicet superbiam. Si tamen hoc malum aliter vitaretur, simpliciter melius
esset fomitem non esse: sicut comestio serpentis per accidens juvat, inquantum aliquem a lepra liberat, cujus
tamen comestio homini sano simpliciter vitanda est. Et ideo beatae virgini, quae simpliciter sanata fuit a peccato,
fomes ad perfectionem virtutis non contulisset, si ad malum eam inclinasset.
RA3
Ad tertium dicendum, quod caro virginis ante conceptionem dicitur fuisse peccato obnoxia propter fomitem, qui
essentialiter remanebat; quamvis impeditus esset, ut dictum est.
RA4
Ad quartum dicendum, quod illa sanctificatio beatae virginis excellentior fuit sanctificationibus aliorum: quod
sic patet. In sanctificatione enim quae fit per legem communem in sacramentis, tollitur culpa, sed remanet fomes
inclinans ad peccatum mortale et veniale; sed in sanctificatis ex utero non manet fomes, secundum quod
inclinans est ad mortale; sed tamen remanet inclinatio fomitis ad venialia, ut patet in hieremia et joanne baptista,
qui peccatum actuale habuerunt non mortale, sed veniale. Sed in beata virgine inclinatio fomitis omnino sublata
fuit, et quantum ad veniale, et quantum ad mortale: et quod plus est (ut dicitur), gratia sanctificationis non tantum
repressit in ipsa motus illicitos, sed etiam in aliis efficaciam habuit; ita ut quamvis esset pulchra corpore, a nullo
unquam concupisci potuit.
RA5
Ad quintum dicendum, quod necessitas peccandi saltem venialiter provenit in nobis ex inclinatione fomitis, quae
in beata virgine non fuit fomite ligato, ut dictum est.
855

