Praeterea, job 61, 25, dicitur de diabolo in figura Leviathan, quod ipse est rex super omnes filios superbiae. Sed
secundum Philosophum, rex dicitur primus, inquantum movet per suam voluntatem et imperium, sibi subjectos.
Ergo videtur quod primus Angelus alios ad peccandum traxerit.
CO
Respondeo dicendum, quod circa hoc est multiplex opinio. Quidam enim dicunt, quod inter peccatum primi
Angeli et aliorum non attenditur aliquis ordo nisi secundum quantitatem culpae, quia peccatum primi Angeli
ceteris gravius fuit. Sed illud non videtur conveniens, propter hoc quod ex modo loquendi in Scriptura designatur
aliqua causalitas primi Angeli ad peccatum aliorum.
Et ideo alii dicunt, quod praecessit tam gravitate quam causalitate, et etiam temporis duratione.
Sed hoc videtur inconveniens: quia, secundum Damascenum, quod est in hominibus mors, hoc est in Angelis
casus; unde sicut morientes in peccatis, statim damnationi subjiciuntur, ita etiam Angelus peccans statim suam
damnationem accepit, et a bonorum consortio ejectus est: unde alios non potuisset ad peccandum trahere.
Et ideo dicendum, quod peccatum primi Angeli, aliorum peccata praecessit non tantum quantitate culpae, sed
etiam causalitate, non tamen duratione; quod quomodo contingat, sic potest videri.
Ipse primus Angelus, ut dictum est prius, voluit hoc consequi ut sicut natura alios praecellebat, ita eis
quodammodo causa fuisset ultimam perfectionem consequendi: et quia ipse motus desiderii indivisibilis fuit et
non continuus, ideo principium ejus non praecessit terminum ipsius: et ideo motus alicujus causatus ab ipso, qui
incepit in termino ejus, simul omnino fuit cum ipso, secundum quod hoc quod desideravit, attentavit ut ad actum
perduceret, aliis suum desiderium exponendo; et simul cum hoc fuit aliorum visio, et perversus desiderii
consensus. Et simile contingit in omnibus operationibus instantaneis, quarum una est causa alterius, quod sunt
simul tempore, sicut illuminatio aeris et visio coloris et discretio rei visae, etiam quantum ad sensibilia per
accidens.
RA1
Ad primum ergo dicendum, quod deformitas consecuta est in primo Angelo ex actu suo, simul cum actu aliorum.
Visio autem inferiorum Angelorum non ferebatur in Angelum primum, secundum quod ex actu in ipso
relinquebatur deformitas, sed secundum quod ex ipso actus procedebat: quae enim conjuncta sunt tempore, per
actum animae separantur, et praecipue quando unum naturaliter praecedit alterum.
RA2
Ad secundum dicendum, quod inferiores Angeli etiam per superbiam peccaverunt, et tamen superiori subesse
voluerunt: unde aliquid appetebant sibi ipsis ex quo superbiebant, ut scilicet ipsimet secundum possibilitatem
naturalium istorum, gloriam acquirerent, tamen sub Deo, et non sub superioribus Angelis; et quod eam in alios
Angelos inferiores transfunderent: et aliquid appetebant ipsi superiori, in quo sibi consentiebant, ut scilicet
dictam dignitatem assequeretur: quia eadem ratio erat de uno et de omnibus. Et est simile de illis qui pari ratione
se habent ad aliquid acquirendum, et ideo omnes in unum conspirantes, quilibet sibi et aliis desiderat.
RA3
Ad tertium dicendum, quod ista non est propria causa quare peccatum Angeli fuit irremissibile; sed est aliqua
congruitas, ut peccatum hominis magis remedietur. Et praeterea non est simile; quia homo peccavit per alium
tentantem: sed inferiores Angeli per alium occasionem praestantem.
RA4
Ad quartum dicendum, quod conversio efficaciam habuit per gratiam, quae non est ex aliqua creatura, sed in
aversionem sufficienter virtus creaturae potest. Praeterea non est a veritate remotum quod conversio unius
Angeli esset occasio et exemplum conversionis aliorum; immo videtur ex hoc quod dicitur apocal. 12, 7: michael
et Angeli ejus praeliabantur cum dracone.
|a3 Articulus 3: Utrum Angelis post casum convenienter assignetur locus.
AG1
Ad tertium sic proceditur. Videtur quod inconvenienter assignetur locus ipsis Angelis malis post casum. Illi enim
qui ex loco nullam impressionem recipit, aequaliter convenit omnis locus. Sed Daemones, cum sint incorporeae
substantiae, non recipiunt aliquas impressiones locales et corporales, quia nec illuminantur lumine corporali, nec
infrigidantur.
Ergo videtur quod nihil sit dictu, quod eis unus locus magis quam alius debeatur.
AG2
Praeterea, peccantibus non debetur nisi locus carceralis et poenalis. Sed secundum Philosophum, Pythagoras
locum ignis dixit esse carcerem. Ergo videtur quod ibi deberent esse post peccatum, et non in aere.
AG3
Praeterea, locus debet esse proportionatus locato. Sed Daemones per peccatum sunt obtenebrati.
Ergo videtur quod debeatur eis locus circa terram, quae est corpus opacum.
AG4
Praeterea, cum Daemonibus debeatur perpetua poena, non debet eis concedi a Deo locus quem desiderent: quia
desiderium completum mitigat poenam.
450

