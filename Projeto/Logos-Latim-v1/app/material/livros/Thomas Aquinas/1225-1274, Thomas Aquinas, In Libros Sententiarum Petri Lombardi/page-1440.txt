Ad tertiam quaestionem dicendum, quod sicut aqua absque omni sanctificatione est materia baptismi, ita etiam
homo absque omni sacramentali sanctificatione est baptismi minister quantum ad necessitatem sacramenti; unde
non baptizatus potest baptizare, dummodo servet formam ecclesiae, et habeat intentionem baptizandi.
RA1
Ad primum ergo dicendum, quod receptio aliorum sacramentorum non est tantae necessitatis quantae collatio
istius; et ideo potest aliquis conferre hoc sacramentum qui alia non posset percipere.
RA2
Ad secundum dicendum, quod quamvis posset aliquis non baptizatus baptizare alium, non tamen potest seipsum
baptizare rationibus praedictis in objectione. Sed quod innocentius tertius in decretali quadam dicit: Judaeus qui
se ipsum in aquam immersit, dicens: ego baptizo me in nomine patris etc. Si decessisset, ad patriam evolasset,
intelligendum est propter vim contritionis et devotionis, ex cujus magnitudine hoc procedere videbatur, ut inter
Judaeos existens, quasi periculo mortis se offerret.
|a2 Articulus 2: Utrum mali sacramentum baptismi conferre possint.
Articulus 2A
AG1
Ad secundum sic proceditur. Videtur quod mali sacramentum baptismi conferre non possint.
Sicut enim ad baptismum requiritur forma et materia, ita et minister. Sed si sit materia indebita vel forma, non
erit baptismus. Ergo et similiter si sit minister indebitus. Sed mali non sunt debiti ministri: quia, sicut dicit
Augustinus, justos oportet esse per quos baptizatur.
Ergo mali sacramentum conferre non possunt.
AG2
Praeterea, membrum aridum non participat aliquam actionem corporis. Sed baptizare est aliqua actio corporis
mystici. Cum ergo mali sint quasi membrum aridum, carentes pinguedine caritatis et gratiae, videtur quod
baptismum conferre non possint.
SC1
Sed contra sunt plures rationes in littera.
CO
Respondeo dicendum, ad primam quaestionem quod in sacramentis est aliquid quod est de substantia sacramenti,
et aliquid quod est de convenientia sacramenti et solemnitate. Si ergo subtraheretur aliquid quod est de substantia
sacramenti, non erit verum sacramentum; si autem subtraheretur aliquid eorum quae requiruntur ad solemnitatem
vel convenientiam sacramenti, propter hoc non desinit esse sacramentum. Unde cum bonitas ministri non sit de
substantia sacramenti, quia non omnino certa est, sed quandoque ignorata, ea autem quae sunt de substantia
sacramenti oportet esse certa; patet quod subtracta bonitate ministri adhuc est sacramentum, dummodo alia quae
sunt de sacramenti substantia, observentur.
RA1
Ad primum ergo dicendum, quod debitum dicitur dupliciter. Uno modo, debito necessitatis; et sic est debitus
minister baptismi quilibet homo.
Alio modo, debito convenientiae et congruitatis; et sic oportet ministrum esse bonum, sicut oportet aquam in qua
fit baptismus, esse mundam ob reverentiam sacramenti; tamen si sit immunda, nihilominus fit in ea baptismus; et
similiter si sit minister malus, nihilominus confertur baptismus.
RA2
Ad secundum dicendum, quod duplex est actio corporis. Una est intranea, sicut sentire, vivere, et hujusmodi; et
talem actionem non participat membrum aridum; et similiter nec homo malus actionem virtutum, quae huic
proportionatur. Alia est actio ad extra; et talis actio bene potest fieri per membrum aridum, sicut percutere, quod
etiam omnino re inanimata fit, ut baculo; et huic proportionaliter respondet ministratio sacramentorum.
Articulus 2B
AG1
Ulterius. Videtur quod per eos non conferatur res sacramenti. Eccli. 34, 4: ab immundo quis mundabitur? sed
peccator omnis est immundus.
Ergo ab eo nullus potest mundari. Cum ergo mundatio sit res sacramenti baptismi, videtur quod per malos res
sacramenti non conferatur.
AG2
Praeterea, sacerdotes sunt medii inter Deum et plebem, divina in sacris praebentes populo per doctrinam, et ea
quae sunt populi repraesentantes Deo per orationem. Sed orationes malorum sacerdotum non prosunt plebi: quia,
secundum Gregorium in pastorali, cum is qui displicet, ad intercedendum mittitur, irati animus ad deteriora
provocatur. Ergo nec sacramenta per malos ministros data prosunt ad effectum salutis.
SC1
1440

