|a2 Articulus 2: Utrum accidentia, quae remanent in hoc sacramento, possint immutare aliquid extrinsecum.
Articulus 2A
AG1
Ad secundum sic proceditur. Videtur quod accidentia quae remanent in hoc sacramento, non possunt immutare
aliquid extrinsecum. Illa enim agunt et patiuntur ad invicem quae communicant in materia, ut dicitur in 1 de
generat..
Sed accidentia illa non communicant in materia cum corporibus exterioribus. Ergo non possunt ea immutare.
AG2
Praeterea, actio naturalis requirit contactum naturalem, ut patet in 1 de generat.. Sed mathematicis, idest
dimensionibus separatis, non convenit tactus physicus, sed mathematicus tantum, sicut et locus, ut ibidem
dicitur. Ergo cum in hoc sacramento sint dimensiones separatae, in quibus alia accidentia fundantur, ut dictum
est, videtur quod non possint agere in aliquid extrinsecum.
AG3
Praeterea, passum, quamvis in principio sit contrarium, tamen in fine est simile. Sed si corpora exteriora
immutarentur, ipsa jam immutata non essent formae tantum, sed formae in materia.
Ergo non possunt immutari a dimensionibus quae sunt formae tantum.
SC1
Sed contra, nihil sentitur nisi quod immutat sensum. Sed hujusmodi accidentia sentiuntur.
Ergo immutant.
SC2
Praeterea, omne quod habet esse, habet agere aliquo modo: quia nulla res destituitur propria operatione.
Sed hujusmodi accidentia habent esse.
Ergo possunt agere.
CO
Respondeo dicendum ad primam quaestionem, quod agere non est nisi rei per se subsistentis; et ideo neque
materia agit neque forma, sed compositum; quod tamen non agit ratione materiae, sed ratione formae, quae est
actus, et actionis principium. Et quia quantitas se tenet ex parte materiae, et qualitas ex parte formae; ideo
quantitas non agit nisi mediante qualitate, quae est per se actionis principium; unde qualitates sunt sensibiles
primo, quantitates secundo. Quia ergo in sacramento quantitates retinent eumdem modum essendi quem
habebant substantia panis existente, ideo habent eumdem modum agendi, ut immutent et agant naturaliter sicut
prius. Quantitatis enim, quae alium modum essendi habet, quia non est in subjecto, non est agere nisi mediante
qualitate.
RA1
Ad primum ergo dicendum, quod materia accidentis est proximum subjectum ejus; proximum autem subjectum
qualitatis corporalis est quantitas, ut superficies coloris; et ideo qualitas quae est actionis principium,
communicat quodammodo in materia cum his quae sunt extra, quia quantitas hinc inde subesse invenitur.
RA2
Ad secundum dicendum, quod mathematici non solum abstrahunt a materia, sed a sensibilibus accidentibus.
Et quia dimensiones in hoc sacramento non sunt separatae ab accidentibus sensibilibus; ideo non solum habent
tactum mathematicum sicut mathematica, sed etiam physicum: quia ratione illorum accidentium possunt
immutare et immutari.
RA3
Ad tertium dicendum, quod quantum ad immutationem accidentalem satis simile invenitur hinc inde: quia sicut
in sacramento non est albedo separata, sed album quod agit; ita exterius per immutationem non fit albedo, sed
aliquod album; et ita, inquantum hujusmodi, passum in fine est simile.
Articulus 2B
AG1
Ulterius. Videtur quod non possint aliquid extrinsecum immutare substantialiter. Generans enim debet esse
simile generato. Sed omne generatum est compositum ex materia et forma. Cum ergo accidentia illa sint formae
tantum, non possunt immutare generatum aliquid extra se. Et hac ratione utitur Philosophus in 7 metaph.
Contra Platonem, qui ponebat formas separatas esse causas generationis sensibilium.
AG2
Praeterea, nihil agit ultra suam speciem, sed citra quandoque: quia effectus non est nobilior causa. Sed substantia
est nobilior omni accidente.
Ergo illa accidentia non possunt aliquam substantiam generare.
SC1
Sed contra, species istae habent eamdem virtutem quam habebant ante transubstantiationem: quia nihil est eis
ablatum, sed additum. Sed ante transubstantiationem poterant aliquid substantialiter immutare. Ergo et post.
1568

