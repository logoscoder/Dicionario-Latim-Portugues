CO
Respondeo dicendum ad primam quaestionem, quod Dei perfecta sunt opera, ut dicitur deuter. 32, 4; et ideo
cuicumque datur potentia aliqua divinitus, dantur ea per quae executio illius potentiae potest congrue fieri; et hoc
etiam in naturalibus patet: quia animalibus dantur membra quibus animae potentiae possunt exire in actus suos,
nisi sit defectus ex parte materiae. Sicut autem gratia gratum faciens est necessaria ad hoc quod homo digne
recipiat sacramenta, ita etiam ad hoc quod homo digne dispenset; et ideo sicut in baptismo, per quem homo fit
susceptivus aliorum sacramentorum, datur gratia gratum faciens, ita in sacramento ordinis, per quod homo
ordinatur ad aliorum sacramentorum dispensationem.
RA1
Ad primum ergo dicendum, quod ordo datur non in remedium unius personae, sed totius ecclesiae; unde quod
dicitur contra ignorantiam dari, non est intelligendum ita quod per susceptionem ordinis pellatur ignorantia in
suscipiente; sed quia suscipiens ordinem praeficitur ad pellendum ignorantiam in plebe.
RA2
Ad secundum dicendum, quod quamvis dona gratiae gratum facientis sint communia omnibus membris
ecclesiae, tamen per actus illorum donorum, secundum quae attenditur distinctio in membris ecclesiae, idoneus
susceptor aliquis esse non potest nisi caritas adsit; quae quidem sine gratia gratum faciente esse non potest.
RA3
Ad tertium dicendum, quod ad idoneam executionem ordinum non sufficit bonitas quantacumque, sed requiritur
bonitas excellens: ut sicut illi qui ordinem suscipiunt, super plebem constituuntur gradu ordinis, ita et superiores
sint merito sanctitatis; et ideo praeexigitur gratia quae sufficiebat ad hoc quod digne connumerarentur in plebe
Christi; sed confertur in ipsa susceptione ordinis amplius gratiae munus, per quod ad majora reddantur idonei.
Articulus 2B
AG1
Ulterius. Videtur quod in sacramento ordinis non imprimatur character quantum ad omnes ordines. Quia ordinis
character est quaedam spiritualis potestas. Sed quidam ordines non ordinantur nisi ad quosdam actus corporales,
scilicet ostiarii vel acolythi. Ergo in eis non imprimitur character.
AG2
Praeterea, omnis character est indelebilis.
Ergo per characterem homo ponitur in statu a quo non possit recedere. Sed illi qui habent aliquos ordines,
possunt licite redire ad laicatum.
Ergo non imprimitur character in omnibus ordinibus.
AG3
Praeterea, ut supra, dist. 3, dictum est, per characterem homo adscribitur ad aliquod sacramentum dandum vel
accipiendum. Sed ad susceptionem sacramentorum sufficienter homo ordinatur per characterem baptismalem;
dispensator autem sacramentorum non constituitur homo nisi in ordine sacerdotali. Ergo in aliis ordinibus non
imprimitur character.
SC1
Sed contra, omne sacramentum in quo non imprimitur character est iterabile. Sed nullus ordo est iterabilis. Ergo
in quolibet ordine imprimitur character.
SC2
Praeterea, character est signum distinctivum.
Sed in quolibet ordine est aliqua distinctio. Ergo quilibet ordo imprimit characterem.
CO
Ad secundam quaestionem dicendum, quod circa hoc fuit triplex opinio. Quidam enim dixerunt, quod in solo
ordine sacerdotali character imprimitur. Sed hoc non videtur verum: quia actum diaconi nullus potest exercere
licite nisi diaconus: et ita patet quod habet aliquam spiritualem potestatem in dispensatione sacramentorum,
quam alii non habent. Et propter hoc alii dixerunt, quod in sacris ordinibus imprimitur character, non autem in
minoribus. Sed hoc nihil iterum est: quia per quemlibet ordinem aliquis constituitur super plebem in aliquo gradu
potestatis ordinatae ad sacramentorum dispensationem. Unde cum character sit signum distinctivum ab aliis;
oportet quod in omnibus character imprimatur: cujus etiam signum est quod perpetuo manent, et nunquam
iterantur.
Et haec est tertia opinio, quae communior est.
RA1
Ad primum ergo dicendum, quod quilibet ordo vel habet actum circa ipsum sacramentum, vel ordinatum ad
sacramentorum dispensationem; sicut ostiarii habent actum admittendi homines ad divinorum sacramentorum
inspectionem, et sic de aliis; et ideo in omnibus requiritur specialis potestas.
RA2
Ad secundum dicendum, quod quantumcumque ad laicatum se transferat, semper tamen manet in eo character:
quod patet ex hoc quod si ad clericatum revertatur, non iterum ordinem quem habuerat, suscipit.
1859

