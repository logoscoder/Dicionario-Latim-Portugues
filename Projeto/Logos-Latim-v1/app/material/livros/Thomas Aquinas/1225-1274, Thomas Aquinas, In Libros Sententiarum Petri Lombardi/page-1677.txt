secundum diversitatem eorum quae petuntur, vel secundum diversum modum petendi. Partes ergo orationis quas
apostolus assignat, utramque distinctionem habent adjunctam.
Quia enim ea quae a Deo petimus, non ex nostris meritis impetrare praesumimus, et viam impetrationis claudit
qui non de acceptis gratiam agit; ideo ad complementum orationis primo requiritur sacrorum commemoratio,
quorum virtute difficilia quaecumque impetrantur; et hoc fit per obsecrationem; unde dicit Glossa, quod de
difficilibus est, sicut de conversione impii. Secundo ipsa petitio, quae est vel de his quae ad id quod principaliter
petimus, ordinantur; et sic est oratio, quae dicitur respectu bonorum viae: vel de his quae principaliter petimus,
sicut sunt bona patriae; et respectu horum sunt postulationes. Sequitur autem gratiarum actio, in qua oratio
consummatur, ut sequenti orationi aditus pateat. Et secundum hoc etiam, ut Glossa ibidem dicit, partes Missae
distinguuntur: quia ea quae ante consecrationem dicuntur, sunt quasi quaedam obsecrationes; eo quod fit
commemoratio Christi et doctrinae ipsius et sanctorum ejus: ea autem quae in consecratione dicuntur, orationes,
quia sacramentum, quod illis verbis conficitur, in via nos adjuvat; unde et viaticum dicitur: quae vero postea
adduntur, sunt postulationes, quia bona aeterna postulantur et mortuis et vivis: quae autem post communionem
dicuntur, gratiarum actiones sunt.
RA1
Ad primum ergo dicendum, quod sicut in juramento assumitur divina veritas quasi firmior in testimonium
veritatis a nobis dictae; ita in adjuratione semper assumitur potentior virtus ad impetrandum quod nos ex nostra
infirmitate non possumus impetrare; unde semper adjurans in se defectum profitetur. Sed quandoque illud quod
adjuramus, assumitur ad inclinandum per violentiam; sicut cum sancti Daemones adjurant, ut de obsessis
corporibus exeant; quandoque autem assumitur ad inclinandum per benevolentiam, et sic Deum adjuramus per
filium suum, vel per sanctos suos, qui ei accepti supra nos fuerunt; et ideo reverentia per obsecrationem non
minuitur.
RA2
Ad secundum dicendum, quod consuetum est quod nomen commune ad illam speciem trahatur quae nihil addit
dignitatis, vel minus quam aliae species, supra commune; sicut nomen Angeli, quod omnibus ordinibus
commune est, infimo ordini attribuitur; et similiter nomen orationis ad illam speciem trahitur secundum
quamdam appropriationem, quae habet minus de dignitate, scilicet qua petitur viae bonum.
RA3
Ad tertium dicendum, quod postulatio importat quamdam protensionem desiderii in id quod petitur: et quia illud
quod principaliter et per se desideratur, est finis; ideo postulatio proprie addit supra petitionem communiter
dictam determinatum petitum, scilicet finem.
RA4
Ad quartum dicendum, quod gratiarum actio non ponitur pars orationis quasi species ejus; et ideo non oportet
quod definitio orationis ei conveniat.
Articulus 3B
AG1
Ulterius. Videtur quod etiam distinctio partium orationis quam ponit Ambrosius, sit incompetens. Dicit enim,
orationem dividi in Dei laudem, supplicationem, et postulationem, et gratiarum actionem. Non enim laudatur nisi
aliquid quod ad alterum ordinatur, ut patet in 1 ethic.. Sed Deus non est ad aliquid ordinandus, sed ad ipsum
omnia alia. Ergo non est laudandus, sed magis honorandus; et ita laus Dei non est pars orationis.
AG2
Praeterea, laus, proprie, enuntiando aliquid de aliquo fit. Oratio autem non per modum indicativum, quo
enuntiatio completur, habet fieri, sed magis per modum imperativum. Ergo laus non est orationis pars.
AG3
Praeterea, supplicatio omnis est postulatio quaedam. Ergo non debet unum contra alterum dividi.
CO
Ad secundam quaestionem dicendum, quod sicut oratio rhetorica habet exordium partem sui, ita et oratio ad
Deum fusa; unde et introitus in Missa cantatur. Sed hoc interest, quia in oratione rhetorica exordium ponitur
propter illos ad quos oratio fit, ut benevoli, dociles, vel attenti reddantur; sed in oratione de qua loquimur,
exordium requiritur quandoque ad excitandum orantis desiderium ad devote petendum. In exordio autem quod ad
benevolentiam captandam inducitur, quatuor modis secundum tullium proceditur. Quia vel captatur benevolentia
ex persona judicis, dum laudatur; vel ex negotio, dum ejus dignitas ostenditur; vel ex persona petentis, sicut dum
ostendit meritum ejus in eos quos alloquitur; vel ex persona adversariorum, dum contra eos audientium animos
concitantur. In oratione autem quam ad Deum fundimus, pro nobis tantum intercedimus, non ut alii offensam
incurrant. Negotium etiam pro quo oramus, ipse Deus est, ad quem sunt omnia desideria nostra ordinanda. Unde
dupliciter orantis affectus ad devotionem quasi quodam exordio excitatur; scilicet ex parte Dei, dum ipsum
laudamus; et ex parte nostra, dum nostram infirmitatem recogitamus; et quantum ad primum ponit Ambrosius
laudem Dei orationis partem; quantum autem ad secundum supplicationem, quae est humilis et devota precatio;
in qua etiam potest includi negotium pro quo oramus, inquantum ex necessitate quae nos impellit ad orandum,
1677

