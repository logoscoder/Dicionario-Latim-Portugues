a principio; et sic talis processio attenditur secundum dona naturalia, in quibus subsistimus, sicut dicitur a
dionysio divina sapientia vel bonitas in creaturas procedere.
Sed de tali processione non loquimur hic. Potest etiam attendi inquantum est ratio redeundi in finem, et est
secundum illa dona tantum quae proxime conjungunt nos fini ultimo, scilicet Deo, quae sunt gratia gratum
faciens et gloria, et de ista processione loquimur hic. Sicut enim in generatione naturali generatum non
conjungitur generanti in similitudine speciei nisi in ultimo generationis, ita etiam in participationibus divinae
bonitatis non est immediata conjunctio ad Deum per primos effectus quibus in esse naturae subsistimus, sed per
ultimos quibus fini adhaeremus; et ideo concedimus, spiritum sanctum non dari nisi secundum dona gratum
facientia.
RA1
Ad primum ergo dicendum, quod quamvis in collatione donorum naturalium vel gratis datorum attendatur
magna liberalitas, tamen perfectio liberalitatis attenditur in his quae ultimae perfectioni conjungunt: et ista sunt
quae immediate ordinant nos in finem; et ideo secundum ista dona praecipue spiritus sancti processio attenditur.
RA2
Ad secundum dicendum, quod in processione spiritus, secundum quod hic loquimur, prout scilicet claudit in se
dationem spiritus sancti, non sufficit quod sit nova relatio, qualiscumque est, creaturae ad Deum; sed oportet
quod referatur in ipsum sicut ad habitum: quia quod datur alicui habetur aliquo modo ab illo. Persona autem
divina non potest haberi a nobis nisi vel ad fructum perfectum, et sic habetur per donum gloriae; aut secundum
fructum imperfectum, et sic habetur per donum gratiae gratum facientis; vel potius sicut id per quod fruibili
conjungimur, inquantum ipsae personae divinae quadam sui sigillatione in animabus nostris relinquunt quaedam
dona quibus formaliter fruimur, scilicet amore et sapientia; propter quod spiritus sanctus dicitur esse pignus
hereditatis nostrae.
RA3
Ad tertium dicendum, quod non qualiscumque cognitio sufficit ad rationem missionis, sed solum illa quae
accipitur ex aliquo dono appropriato personae, per quod efficitur in nobis conjunctio ad Deum, secundum
modum proprium illius personae, scilicet per amorem, quando spiritus sanctus datur.
Unde cognitio ista est quasi experimentalis.
RA4
Ad quartum dicendum, quod quamvis operatio virtutum non sit donum gratum faciens, tamen cum dono gratum
faciente conferri potest. Et quia apostoli hoc donum non sine gratia gratum faciente acceperunt, ideo dicuntur
temporaliter accepisse spiritum sanctum in collatione hujus doni.

|+d14.q3 Distinctio 14, Quaestio 3
|a1 Articulus 1: Utrum spiritus sanctus detur a viris sanctis.
AG1
Deinde quaeritur a quo spiritus sanctus procedit: et quaeritur hic, utrum spiritus sanctus detur a sanctis viris; alia
enim quae ad hanc inquisitionem pertinent, infra dicentur, dist. 16, quaest.
Unica, art. 2.
Videtur autem quod sancti viri spiritum sanctum dare possunt. Remissio enim peccatorum non fit nisi per
spiritum sanctum. Sed sancti viri possunt remittere peccata, joan. 20, 23: quorum remiseritis peccata, remittuntur
eis. Ergo videtur quod possunt dare spiritum sanctum.
AG2
Praeterea, gratia spiritus sancti est sicut lumen spirituale. Sed unum corpus illuminatum lumine corporali potest
et aliud illuminare. Ergo et unus existens in gratia potest alteri gratiam conferre.
AG3
Praeterea, qui dat occasionem damni, damnum dedisse videtur. Ergo qui facit aliquid, quo facto confertur gratia
spiritus sancti, videtur gratiam spiritus sancti conferre.
Sed ministri ecclesiae sacramenta dispensant, in quibus gratia spiritus sancti datur. Ergo videtur quod spiritum
sanctum dare possint.
SC1
Contra, dans nunquam est inferior eo quod datur. Sed quilibet minister ecclesiae est inferior spiritu sancto, et
quasi instrumentum ipsius. Ergo nullus talis spiritum sanctum dare potest.
SC2
Praeterea, spiritus sanctus non datur nisi in gratia gratum faciente. Gratiam autem talem nulla creatura conferre
potest. Ergo nec spiritum sanctum.
Probatio mediae. Nullum infinitum potest esse a potentia finita. Gratia autem habet quamdam virtutem infinitam,
inquantum scilicet ipsi Deo qui est infinitus, conjungit. Ergo cum omnis potentia creaturae sit finita, gratia
gratum faciens a nulla creatura conferri potest.
118

