hoc enim debitum diminuere habet meritum, quod necessitatem importat, quae voluntati contrariatur; unde si
voluntas necessitate consentiat, ratio meriti non tolletur.
RA2
Ad secundum dicendum, quod actus virtutis non requirit voluntarium in eo qui facit, quia illius actus est; et ideo,
cum ille in quem judex vindictam exercet, se habeat ut patiens ad satisfactionem, non ut agens; non oportet quod
in eo voluntaria sit satisfactio, sed in judice faciente.
RA3
Ad tertium dicendum, quod principale in virtute potest accipi dupliciter. Uno modo principale in ipsa, inquantum
est virtus; et sic ea quae ad rationem pertinent, vel magis ei propinqua sunt, principaliora sunt in virtute; et sic
electio et interiores actus in virtute, inquantum virtus est, principaliores sunt. Alio modo potest accipi principale
in virtute, inquantum est talis virtus; et sic principalius in ipsa est ex quo determinationem recipit.
Actus autem interiores in aliquibus virtutibus determinantur per exteriores: quia electio, quae est communis
omnibus virtutibus, ex hoc quod est electio talis actus, efficitur propria hujus virtutis; et sic actus exteriores in
aliquibus virtutibus sunt principaliores; et ita etiam est in satisfactione.
Articulus 1B
AG1
Ulterius. Videtur quod non sit actus justitiae.
Quia satisfactio fit ad hoc quod reconcilietur ei quem offendit. Sed reconciliatio, cum sit amoris, ad caritatem
pertinet. Ergo satisfactio est actus caritatis, et non justitiae.
AG2
Praeterea, causae peccatorum in nobis sunt passiones animae, quibus ad malum incitamur. Sed justitia,
secundum Philosophum, non est circa passiones, sed circa operationes. Cum ergo ad satisfactionem pertineat
peccatorum causas excidere, ut in littera dicitur, videtur quod non sit actus justitiae.
AG3
Praeterea, cavere in futurum non est actus justitiae, sed magis prudentiae, cujus pars ponitur cautela, ut in 3 Lib.,
dist. 33, quaest. 3, art. 1, quaestiunc. 2, dictum est. Sed hoc pertinet ad satisfactionem: quia ipsius est
suggestionibus peccatorum aditum non indulgere. Ergo satisfactio non est actus justitiae.
SC1
Sed contra, nulla virtus attendit rationem debiti nisi justitia. Sed satisfactio honorem debitum Deo impendit, ut
Anselmus dicit.
Ergo satisfactio est justitiae actus.
SC2
Praeterea, nulla virtus habet rerum exteriorum adaequationem perficere nisi justitia. Sed hoc fit per
satisfactionem: quia constituitur aequalitas emendae ad offensam praecedentem. Ergo satisfactio est justitiae
actus.
CO
Ad secundam quaestionem dicendum, quod secundum Philosophum in 5 ethic., medium justitiae accipitur
secundum adaequationem rei ad rem in proportionalitate aliqua. Unde cum talem adaequationem ipsum nomen
satisfactionis importet, quia hoc adverbium satis aequalitatem proportionis designat; constat quod satisfactio
formaliter justitiae actus est. Sed justitiae actus, secundum Philosophum, est vel sui ad alterum, ut quando aliquis
reddit alteri quod ei debet; vel alterius ad alterum, sicut quando judex facit justitiam inter duos. Quando autem
actus justitiae est sui ad alterum, aequalitas in ipso faciente constituitur; quando autem alterius ad alterum,
aequalitas constituitur in justum passo.
Et quia satisfactio aequalitatem in ipso faciente exprimit, dicit actum justitiae qui est sui ad alterum proprie
loquendo. Sed sui ad alterum potest aliquis facere justitiam vel in actionibus et passionibus, vel in rebus
exterioribus; sicut etiam injuria fit alteri vel subtrahendo res, vel sub aliquam actionem laedendo. Et quia usus
rerum exteriorum est dare; ideo actus justitiae, secundum quod aequalitatem in rebus exterioribus constituit,
proprie dicitur hoc quod est reddere. Sed satisfacere, aequalitatem in actionibus demonstrat, quamvis quandoque
unum pro altero ponatur. Et quia adaequatio non est nisi inaequalium, ideo satisfactio inaequalitatem actionum
praesupponit; quae quidem offensam constituit; et ideo habet respectum ad offensam praecedentem.
Nulla autem pars justitiae respicit offensam praecedentem, nisi vindicativa justitia, quae aequalitatem constituit
in eo qui justum patitur indifferenter; sive sit patiens idem quod agens, ut quando aliquis sibi ipsi poenam infert;
sive non sit idem, ut quando judex alium punit; ad utrumque vindicativa justitia se habente. Similiter et
poenitentia, quae aequalitatem tantum in faciente importat, quia ipsemet poenam tenet; ut sic quodammodo
poenitentia vindicativae justitiae species fit. Et propter hoc constat quod satisfactio, quae aequalitatem respectu
offensae praecedentis in faciente importat, opus justitiae est quantum ad illam partem quae poenitentia dicitur.
RA1
Ad primum ergo dicendum, quod satisfactio, ut ex dictis patet, est quaedam injuriae illatae recompensatio.

1629

