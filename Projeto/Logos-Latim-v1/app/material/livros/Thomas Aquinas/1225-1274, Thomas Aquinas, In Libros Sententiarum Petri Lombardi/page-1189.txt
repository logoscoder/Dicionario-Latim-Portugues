Ad quartum patet solutio per jam dicta: quia ad unumquemque magis amicabiliter nos debemus habere in eis
quae ad communicationem illam pertinent, secundum quod amicitia nobis junguntur.
RA5
Ad quintum dicendum, quod in his quae ad conservationem naturae pertinent, magis sumus debitores parentibus,
a quibus naturam accepimus, quam aliquibus aliis; et consanguineis consequenter; et ideo magis liberare
debemus patrem a morte quam extraneum, etiam si ille nos in casu simili liberasset. Sed in aliis beneficiis
possumus nos quandoque magis amicabiliter habere ad extraneos quam ad propinquos.
|a7 Articulus 7: Utrum pater sit maxime diligendus, vel filii, vel benefactores; vel seipsum debeat diligere, vel
uxorem, vel fratres, vel matrem.
AG1
Ad septimum sic proceditur. Videtur quod pater non sit maxime diligendus. Effectus enim affectui respondet, et
ipsum demonstrat. Sed magis ostendere debemus effectum amoris filiis quam patribus: non enim filii debent
parentibus thesaurizare, sed e converso, 2 corinth., cap. 12. Ergo filii magis amandi sunt quam parentes.
AG2
Praeterea, caritatis ordo naturae ordini non repugnat, cum caritas naturam non destruat, sed perficiat. Sed
naturaliter homo plus diligit filium quam patrem; sicut etiam naturaliter plus diligit beneficiatum, quam e
converso, inquantum relucet in eo suum bonum magis, ut dicitur in 9 ethic..
Ergo et secundum caritatem filii parentibus sunt magis amandi.
AG3
Praeterea, unusquisque debet seipsum plus diligere quam aliquem alium post Deum. Sed uxorem debet homo
diligere sicut seipsum, cum sit unum corpus cum ea. Ergo debet uxorem magis quam alium aliquem diligere.
AG4
Praeterea, magis debemus diligere eos qui nos magis diligunt. Sed matres magis diligunt filios quam patres. Ergo
et filii magis debent diligere matres quam patres.
AG5
Praeterea, similitudo est causa amicitiae. Sed filiae magis similantur matribus quam patribus.
Ergo ad minus filiae debent plus amare matres quam patres, et sorores quam fratres; et ita ordo qui in littera
ponitur, non est universalis.
AG6
Praeterea, fratres Petri sunt propinquiores patri ejus quam filii sui. Si ergo pater esset super omnes alios
diligendus, fratres essent magis diligendi quam filii: cujus contrarium in littera dicitur.
SC1
Sed contra, super omnia debemus diligere Deum.
Sed amor quem habemus ad patrem, magis similatur amori quem habemus ad Deum, qui est pater noster. Ergo
patrem super omnes alios magis debemus amare.
SC2
Praeterea, ille cui nunquam sufficienter potest retribui, maxime est amandus. Sed, sicut dicit Philosophus in 8
ethic., nunquam sufficienter possumus retribuere patribus, a quibus esse, nutrimentum et disciplinam accepimus.
Ergo maxime inter proximos debemus patrem amare.
SC3
Praeterea, quanto major est amor, tanto firmior est. Sed amor filii ad patrem est firmior quam e converso: quia
filii non possunt abnegare parentes, sicut possent patres filios abnegare, et eos propter aliquod crimen accusare et
expellere a se, ut dicitur 8 ethic.. Ergo magis diligendi sunt patres quam filii.
CO
Respondeo dicendum, quod amicitia propinquorum, ut dictum est, in corp. Praeced.
Art., fundatur super communicatione naturali. Omnis autem communicatio naturalis fundatur super originem,
secundum quam est pater et filius.
Fratres enim dicuntur aliqui in hoc quod ab eodem patre nascuntur, et sic deinceps. Unde tota amicitia
propinquorum fundatur super amicitia patris ad filium; et ideo haec amicitia est major quam aliqua alia
propinquorum. In hac autem amicitia quodammodo filii praeponuntur parentibus, quodammodo parentes filiis,
secundum duplicem modum amoris. Amatur enim aliquid ut res distincta, sicut amo hominem; et aliquid ut
alterius existens, sicut amo manum meam, vel aliud membrum, uno amore quo amo me ipsum. Loquendo ergo
de amore alicujus rei in se, sic magis amantur parentes quam filii; loquendo autem de amore quo aliquid amatur
in altero, sic filii magis diliguntur quam parentes. Cujus ratio est, quia unumquodque tanto magis diligitur,
quanto nobis magis propinquum est. Propinquius autem est aliquid alicui quod habet ordinem essentialem ad
illum, quam quod accidentaliter ad ipsum ordinatur. Causa autem essentialis est effectui sicut genus speciei; sed
effectus ad causam accidentaliter se habet, quia sequitur esse ejus sicut species ad genus, nisi effectus sit aliquid
causae; quia sic effectus comparabitur ad causam per modum partis integralis, quae est actu et essentialiter in
toto; secundum autem quod est aliquid causae, non est distinctum ab ea, sed est unum cum ipsa. Considerando
1189

