ergo distantia illa non impediat, ut ex praedicta auctoritate patet, videtur quod animae sanctorum cognoscant
orationes nostras, et ea quae hic aguntur.
SC3
Praeterea, si ea quae circa nos aguntur, non cognoscerent; nec pro nobis orarent, quia defectus nostros
ignorarent. Sed hic est error vigilantii, ut Hieronymus dicit in epistola contra eum. Ergo sancti ea quae circa nos
aguntur, cognoscunt.
CO
Respondeo dicendum, quod divina essentia est sufficiens medium cognoscendi omnia; quod patet ex hoc quod
Deus videndo suam essentiam omnia intuetur. Non tamen sequitur quod quicumque essentiam Dei videt, omnia
cognoscat, sed solum qui essentiam comprehendit; sicut nec principio aliquo cognito consequens est omnia
cognosci quae ex principio consequuntur, nisi tota virtus principii comprehendatur. Unde cum animae sanctorum
divinam essentiam non comprehendant, non est consequens ut omnia cognoscant quae per essentiam divinam
cognosci possunt; unde etiam de quibusdam inferiores Angeli a superioribus edocentur, quamvis omnes
essentiam divinam videant.
Sed unusquisque beatus tantum de aliis rebus necessarium est ut in essentia divina videat, quantum perfectio
beatitudinis requirit, ut homo habeat quidquid velit, nec aliquid inordinate velit, sicut infra, dist. 49, qu. 2, art. 5,
habetur. Hoc autem recta voluntate quilibet vult ut ea quae ad ipsum pertinent cognoscat; unde cum nulla
rectitudo sanctis desit, volunt cognoscere ea quae ad ipsos pertinent; et ideo oportet quod illa in verbo
cognoscant. Hoc autem ad eorum gloriam pertinet quod auxilium indigentibus praebeant ad salutem; sic enim
Dei cooperatores efficiuntur, quo nihil est divinius, ut dionysius dicit, 3 cap. Eccles. Hierarch.. Unde patet quod
sancti cognitionem habeant eorum quae ad hoc requiruntur; et sic manifestum est quod in verbo cognoscunt vota
et orationes et devotiones hominum qui ad eorum auxilium confugiunt.
RA1
Ad primum ergo dicendum, quod verbum Augustini est intelligendum de cognitione naturali animarum
separatarum; quae quidem cognitio in sanctis viris non est obtenebrata, sicut est in peccatoribus: non autem
loquitur de cognitione in verbo, quam constat Abraham, eo tempore quo haec dicta sunt per Isaiam, non
habuisse, cum ante passionem Christi nullus ad visionem Dei pervenerit.
RA2
Ad secundum dicendum, quod sancti etsi post vitam cognoscant quae hic geruntur, non tamen credendum est
quod afficiantur doloribus, cognitis adversitatibus eorum quos hic in saeculo dilexerunt; ita enim repleti sunt
gaudio beatitudinis quod dolor in eis locum non invenit; unde si cognoscant suorum infortunia post mortem,
nihilominus eorum dolori consulitur, si ante hujusmodi infortunia de hoc saeculo subtrahuntur. Sed forte animae
non glorificatae dolorem aliquem sentirent, si incommoda suorum carorum perciperent. Et quia anima josiae non
statim glorificata fuit a corpore egressa, quantum ad hoc ex hac ratione Augustinus concludere nititur quod
animae mortuorum non habent cognitionem de factis viventium.
RA3
Ad tertium dicendum, quod animae sanctorum habent voluntatem plenarie conformem divinae voluntati, etiam in
volito; et ideo quamvis affectum caritatis ad proximum retineant, non tamen eis aliter auxilium ferunt quam
secundum quod per divinam justitiam vident esse dispositum. Et tamen credendum est quod multum proximos
juvent, pro eis apud Deum intercedendo.
RA4
Ad quartum dicendum, quod quamvis videntes verbum non sit necessarium omnia in verbo videre; vident tamen
ea quae ad perfectionem pertinent beatitudinis eorum, ut dictum est.
RA5
Ad quintum dicendum, quod cogitationes cordium solus Deus per seipsum novit; sed tamen alii cognoscere
possunt quatenus eis revelatur vel per visionem verbi, vel quocumque alio modo.
|a2 Articulus 2: Utrum debeamus sanctos orare ad interpellandum pro nobis.
AG1
Ad secundum sic proceditur. Videtur quod non debeamus sanctos orare ad interpellandum pro nobis. Nullus
enim amicos alicujus interpellat ad orandum pro se, nisi quatenus apud eos credit facilius gratiam obtinere. Sed
Deus est in infinitum magis misericors quolibet sancto; et sic ejus voluntas facilius inclinatur ad nos
exaudiendum quam voluntas alicujus sancti. Ergo videtur superfluum esse constituere sanctos mediatores inter
nos et Deum, ut ipsi pro nobis intercedant.
AG2
Praeterea, si eos ad orandum pro nobis interpellare debemus, hoc non est nisi quia scimus eorum orationem esse
Deo acceptam. Sed quanto aliquis est sanctior inter sanctos, tanto ejus oratio est magis Deo accepta. Ergo semper
deberemus superiores sanctos pro nobis intercessores constituere ad Deum, et nunquam minores.
AG3

2142

