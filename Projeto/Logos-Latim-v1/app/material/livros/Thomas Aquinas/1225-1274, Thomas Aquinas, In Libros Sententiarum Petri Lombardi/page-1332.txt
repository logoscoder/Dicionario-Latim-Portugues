AG1
Ad secundum sic proceditur. Videtur quod juramentum sit de per se appetendis. Sicut enim in littera dicitur,
jurare est jus veritatis Deo reddere.
Hoc autem est honestissimum, et appetendum.
Ergo et juramentum.
AG2
Praeterea, in littera dicitur ex verbis Augustini: quicumque jurat per aliquid, veneratur illud. Sed venerationem
Deo exhibere est appetendum, et frequentandum.
Ergo juramentum est hujusmodi.
AG3
Praeterea, omnis actus in quo Deo conformamur, est per se bonus. Sed jurare est hujusmodi: quia in Psal. 109, 4,
dicitur: juravit Dominus, et non poenitebit eum. Ergo juramentum est per se bonum.
SC1
Sed contra, nullius per se boni cupiditas vel delectatio prohibetur. Sed, sicut dicit Augustinus, prohibemur jurare
cupiditate vel delectatione jurandi. Ergo jurare non est per se bonum.
SC2
Praeterea, cujuslibet per se boni frequentatio est utilis. Sed frequens juratio prohibetur in Eccli. 23, 9: jurationi
non assuescat os tuum. Ergo jurare non est bonum.
CO
Respondeo dicendum ad primam quaestionem, quod sicut in confirmatione, quae fit per rationes, duo sunt,
scilicet medium probans et id quod probatur; ita etiam in confirmatione juramenti est dictum humanum quasi
probandum, et divinum testimonium quasi medium probans.
Medium autem secundum artem syllogisticam debet esse ex eodem genere; unde in necessariis sumuntur
necessaria, et in contingentibus contingentia.
Veritas autem humanorum verborum est minimae firmitatis, tum ex hoc quod error facile rationi accidit, tum ex
hoc quod lingua prona est ad defectum; et ideo divinam veritatem, quae est omnino infallibilis, ad dicta nostra
confirmanda assumere non multum convenit, nisi necessitas incumbat.
Et ideo juramentum non est computandum inter ea quae sunt per se appetenda, sed inter ea quae propter
necessitatem fiunt, sicut sunt bona utilia, ut sectio vulneris, vel aliquid hujusmodi.
RA1
Ad primum ergo dicendum, quod supposito quod jurandum sit, justum est quod per Deum juretur, quia in hoc vis
originalis omnis veritatis verbi recognoscitur; non tamen oportet quod jurare simpliciter sit per se justum et
bonum.
RA2
Ad secundum dicendum, quod veneratio divina consistit in ipso juramento quasi medio assumpto: sed applicatio
ejus ad materiam in qua de facili est defectus, non est omnino conveniens.
RA3
Ad tertium dicendum, quod in juramento divino medium assumitur ex eodem genere: quia sicut Deus est
immutabilis, ita etiam in dicto suo falsitas esse non potest; et propter hoc juramentum ejus est per se bonum: nec
est simile de nostro juramento.
Articulus 2B
AG1
Ulterius. Videtur quod etiam non sit licitum.
Omne enim quod prohibetur, est illicitum. Sed juramentum est prohibitum, Matth. 5, 34: ego autem dico, non
jurare omnino; et jac. Ult. 12: ante omnia fratres mei, nolite jurare. Ergo juramentum est illicitum.
AG2
Praeterea, nullius rei voluntas prohibetur, nisi peccati. Sed voluntas jurandi prohibetur, cum dicitur, nolite jurare,
ut sancti et Magistri dicunt.
Ergo jurare est illicitum.
AG3
Praeterea, in sortibus, et judiciis quae fiunt per ignem et aquam vel per duellum, expectatur divinum
testimonium; et propter hoc sunt prohibita, quia in his videtur esse quaedam Dei tentatio.
Sed juramentum est invocatio divini testimonii, ut dictum est. Ergo juramentum est illicitum.
SC1
Sed contra est quod apostolus in multis locis juravit, ut patet Rom. 1, 9: testis est mihi Deus etc..
SC2
Praeterea, nullus actus cadens supra debitam materiam est illicitus, si non fiat ibi alterius circumstantiae
corruptio. Sed jurare per Deum est actus cadens super debitam materiam. Ergo cum non importetur in hoc
alicujus circumstantiae corruptio, videtur quod sit licitum.
1332

