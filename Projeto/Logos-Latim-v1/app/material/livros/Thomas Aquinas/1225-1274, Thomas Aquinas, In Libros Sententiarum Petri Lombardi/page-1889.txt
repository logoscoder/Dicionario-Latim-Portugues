Ad nonum dicendum, quod judex ex officio suo tenetur judicium reddere: similiter etiam quilibet tenetur ex hoc
quod est judicio subditus, ad verum testimonium reddendum. Sed advocatus non tenetur patrocinium suum
causae praestare, nec jurisperitus dare consilium; et ideo, sicut dicit Augustinus ad Macedonium, non debet
judex vendere verum judicium, aut testis, verum testimonium, quia advocatus vendit justum patrocinium, et
jurisperitus verum consilium. Non enim advocatus vendens justum patrocinium, justitiam vendit, quae est
spiritualis, sed actum suum; et similiter dicendum est de consilio jurisperiti. Sed judex vendendo verum
judicium, simoniam committit, si sit spiritualis judex: alias non committit simoniam, sed graviter peccat; et
similiter dicendum est de teste.
Articulus 2C
AG1
Ulterius. Videtur quod etiam non committatur simonia in venditione eorum et emptione quae sunt spiritualibus
annexa. Nihil enim est magis spiritualibus annexum quam vasa sacra. Sed illa in necessitate vendi possunt licite.
Ergo etc..
AG2
Praeterea, jus sepulturae spiritualibus annexum est. Sed Abraham emit ab emor speluncam duplicem in
sepulturam. Ergo sine simonia emi potest quod est spiritualibus annexum.
AG3
Praeterea, juspatronatus est quoddam spirituali annexum. Sed potest sine simonia vendi, quia transit cum
universitate, ut decretalis dicit, et in feudum concedi potest. Ergo annexum spiritualibus potest licite vendi.
AG4
Praeterea, decimae sunt annexae spiritualibus.
Sed licet emere eas: quia possunt in feudum laicis concedi, et ab eis redimi. Ergo possunt vendi et emi annexa
spiritualibus.
AG5
Praeterea, jus primogeniturae spiritualibus annexum videtur; unde primogeniti ante legem sacerdotis officio
fungebantur. Sed Jacob emit jus primogeniturae ab esau Gen. 25. Ergo idem quod prius.
CO
Ad tertiam quaestionem dicendum, quod sicut ex dictis patet, spirituale quod sub pretio poni non debet, est
duplex; scilicet ipsa res sacra, ut sacramenta; et actus competens alicui ex officio sacro; et secundum hoc etiam
est duplex spirituali annexum: quoddam annexum est ipsis sacramentis, sicut vasa sacra, et hujusmodi; quaedam
sunt annexa officiis sacris, sicut decimae, et juspatronatus, secundum quod juspatronatus est potestas
praesentandi clericum ad beneficium ecclesiasticum; et in utroque committitur simonia quantum ad id quod de
spiritualitate habet.
RA1
Ad primum ergo dicendum, quod vasa sacra nullo modo ratione consecrationis vendenda sunt, ut scilicet pro
consecratione eorum aliquid plus exigatur; tamen in necessitate ecclesiae possunt vendi ex parte ejus quod in eis
est non spirituale, scilicet materia auri; et tunc si venduntur ecclesiasticae personae, possunt integra vendi; si
autem venduntur aliis non ad usum ecclesiae, debent prius frangi praemissa oratione, ne sancta ab aliis tractentur
quam a ministris ecclesiae.
RA2
Ad secundum dicendum, quod venditio sepulturae potest intelligi dupliciter. Uno modo quod vendatur terra sacra
in sepulturam; et de hoc est similis ratio ac de venditione sacrorum vasorum, quia coemeterium consecratum
potest vendi ratione terrae in necessitate ecclesiae, sicut et calix ratione materiae; non autem potest vendi ratione
consecrationis, ut scilicet aliquis pro pecunia ibi sepeliatur.
Abraham autem non peccavit emens speluncam duplicem: quia spelunca illa non erat consecrata in sepulturam:
vel si erat consecrata, transivit possessio ejus in jurisdictionem cum universitate agri. Emor autem reprehenditur,
quia decidit a bona intentione quam prius habuit, volens gratis dare, cum postea eam carissime vendiderit: vel, ut
quidam dicunt, Abraham non peccavit redimens jus quod habebat sepeliendi mortuum: quod quamvis ei emor
non denegaret, tamen sciebat Abraham quod ille moleste acciperet, nisi pretium daretur. Sed primum melius
videtur. Alio modo dicitur vendi sepultura, si pro officio quod a sacerdotibus in sepultura funeris dicitur, aliquid
exigatur; et hoc non licet, ut ex dictis patet. Tamen si consuetudo est quod aliquid detur, potest per superiorem
correctio adhiberi in illos qui denegant dare quod consuetudo exposcit.
RA3
Ad tertium dicendum, quod juspatronatus per se vendi non potest, nec in feudum dari. Si autem villa vendatur, et
in feudum detur, cui annexum est juspatronatus, transit cum universitate ad illum cui villa datur, vel qui eam
emit, non quasi juspatronatus sub venditione cadat.
RA4
Ad quartum dicendum, quod jus percipiendi decimas sequitur spirituale officium, quia debetur ministris
ecclesiae: nec laici possunt habere hujusmodi jus, quamvis aliquando ad tempus fructus decimarum laicis
1889

