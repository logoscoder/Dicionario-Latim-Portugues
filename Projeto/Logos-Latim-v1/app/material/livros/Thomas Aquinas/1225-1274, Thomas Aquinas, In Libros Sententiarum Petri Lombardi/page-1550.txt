Sed non potest accipi tanta quantitas panis quae non possit venire in usum multorum parochianorum, et
praecipue cum unus homo possit et multum et parum in quantitate sumere. Ergo non potest esse tanta materia
panis quin possit consecrari etiam a quocumque sacerdote.
CO
Ad tertiam quaestionem dicendum, quod quidam dicunt, quod virtus non est data ministro et verbis ad
consecrandum panem et vinum sub quacumque quantitate, sed sub tanta quantitate, quanta potest competere ad
usum fidelium; sic enim conformabitur intentio consecrantis intentioni ecclesiae. Sed hoc non videtur verum.
Non enim potest dici, quod quantitas materiae sit determinata secundum usum qui in praesenti occurrit; quia sic
sacerdos in deserto non posset conficere tot hostias, quot sacerdos alicujus civitatis habentis multos parochianos,
quod falsum est; sed secundum usum qui nunquam occurrere potest.
Tantum ergo de vino et pane consecrare potest, quantum est sumibile ab omnibus. Ad hoc autem non est
quantitas determinata, praecipue cum unus homo possit sumere in magna quantitate et parva quantitate; unde
quantitas parva vel magna ad hoc nihil facit.
RA1
Ad primum ergo dicendum, quod sacramenta ad aliquid ordinantur; unde in sacramentis est duplex intentio. Una
quae ordinatur ad perfectionem sacramenti; et haec est essentialis sacramento; unde ea praetermissa non est
sacramentum. Alia quae ordinatur ad finem sacramenti; et haec consequitur sacramentum, ut ea posita vel
remota, nihilominus perficiatur sacramentum; sicut si aliquis intendat baptizare aliquem ut lucrum temporale
consequatur, sacramentum baptismi verum est, quia secundum primam intentionem conformatur intentioni
ecclesiae, quamvis non quantum ad secundam.
Et similiter in hoc sacramento si aliquis sacerdos intenderet consecrare non ad sumendum, sed ut in veneficiis
uteretur, verum corpus Christi esset. Unde etsi aliquis sacerdos intenderet consecrare magnam quantitatem panis
et vini non ad usum fidelium, sed in irrisionem, esset consecratum. Non tamen dico quod posset consecrare
totum panem qui est in civitate simul, vel qui est in foro; quia ipsa forma pronomine demonstrativo utens,
ostendit quod materia consecranda debet esse coram sacerdote.
Unde sacerdos existens in domo sua non posset consecrare panem qui est in altari: quod etiam non potest de toto
pane qui est in foro, neque de toto vino quod est in cellario. Sed quantacumque sit quantitas panis et vini quae
coram sacerdote proponitur, credo quod possit consecrari ab ipso.
RA2
Ad secundum dicendum, quod potestas omnis a Deo est, ut dicitur Rom. 13, et quantum est de intentione dantis
potestatem, ad bonum est ordinata; nihil tamen prohibet quin potestate accepta abutatur. Unde sicut praelati
ecclesiae habent potestatem in aedificationem, et non in destructionem, tamen multa possunt facere quae sunt in
destructionem; ita virtus consecrandi data est verbo et ministris ad Dei honorem; tamen potest aliquis abuti, ut ad
irrisionem, vel ad lucrum, vel ad aliquid hujusmodi faciat.
RA3
Ad tertium dicendum, quod perfectio sacramenti in baptismo consistit in ipso usu materiae; et ideo illud tantum
aquae consecratur verbo vitae quod in usum venit. Sed perfectio hujus sacramenti consistit in ipsa materiae
consecratione, et usus est consequens ad hoc sacramentum; unde perfectio hujus sacramenti non dependet ab
usu, sicut est in baptismo.
|a2 Articulus 2: Utrum oporteat quod sit panis triticeus.
Articulus 2A
AG1
Ad secundum sic proceditur. Videtur quod non oportet quod sit panis triticeus. Hoc enim sacramentum est
memoriale dominicae passionis.
Sed magis competeret ad significandum passionem, panis hordei, quod est durum et hispidum, quam granum
tritici, quod est delicatum. Ergo ex alio frumento panis confectus potest esse materia hujus sacramenti.
AG2
Praeterea, in omni aqua potest perfici sacramentum baptismi, ut nullus propter defectum materiae a sacramenti
perceptione fraudetur. Ergo et similiter omnis panis debet esse materia hujus sacramenti, ut nullum inopia
excuset.
AG3
Praeterea, figura in naturalibus est signum speciei. Sed quaedam frumenta sunt quae habent similem figuram
grano tritici, sicut de farre et spelta. Ergo sunt ejusdem speciei cum grano tritici; et ita panis ex illis frumentis
poterit esse materia hujus sacramenti.
AG4
Praeterea, panis, materia hujus sacramenti est, quia ex multis granis confectus unitatem corporis mystici
designat, ut supra, dist. 8, dictum est. Sed hoc etiam invenitur in pane de aliis frumentis confecto. Ergo ille panis
potest esse materia
1550

