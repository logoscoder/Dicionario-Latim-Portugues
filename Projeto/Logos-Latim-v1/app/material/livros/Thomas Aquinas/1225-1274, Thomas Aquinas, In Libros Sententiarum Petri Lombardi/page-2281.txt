Articulus 4B
AG1
Ulterius. Videtur quod Angelis aureola debeatur.
Quia, ut dicit Hieronymus de virginitate loquens, in carne praeter carnem vivere potius est vita angelica quam
humana; et 1 Cor. 7, dicit Glossa, quod virginitas est portio angelica.
Cum igitur virginitati respondeat aureola, videtur quod Angelis debeatur.
AG2
Praeterea, nobilior est incorruptio spiritus quam incorruptio carnis. Sed in Angelis invenitur incorruptio spiritus,
quia nunquam peccaverunt.
Ergo eis magis debetur aureola quam hominibus incorruptis carne, qui alias aliquando peccaverunt.
AG3
Praeterea, doctrinae debetur aureola. Sed Angeli nos docent purgando, illuminando et perficiendo, ut dionysius
dicit.
Ergo eis debetur aureola saltem doctorum.
SC1
Sed contra, 2 timoth., 2, 5: non coronabitur nisi qui legitime certaverit. Sed in Angelis non est pugna. Ergo nec
eis aureola debetur.
SC2
Praeterea, aureola non debetur actui qui per corpus non exercetur; unde amantibus virginitatem et martyrium et
doctrinam, si exterius haec eis non insunt, aureola non debetur. Sed Angeli sunt incorporei.
Ergo aureolam non habent.
CO
Ad secundam quaestionem dicendum, quod Angelis aureola non debetur: cujus ratio est, quia aureola proprie
respondet cuidam perfectioni in excellenti merito. Ea vero quae in hominibus ad perfectionem meriti pertinent,
Angelis sunt connaturalia, vel etiam spectant ad communem eorum statum, aut etiam ad ipsum praemium; et
ideo propter quae hominibus debetur aureola, Angeli non habent aureolas.
RA1
Ad primum ergo dicendum, quod virginitas dicitur esse vita angelica, inquantum per gratiam virgines imitantur
id quod Angeli habent per naturam: non enim virtutis est in Angelis quod omnino a delectationibus carnis
abstineant, cum hujusmodi delectationes in eis esse non possint.
RA2
Ad secundum dicendum, quod perpetua incorruptio spiritus in Angelis praemium essentiale meretur: est enim de
necessitate salutis, cum in eis non possit subsequi reparatio post ruinam.
RA3
Ad tertium dicendum, quod illi actus secundum quos Angeli nos docent, pertinent ad gloriam eorum, et ad
communem ipsorum statum; unde per hujusmodi actus aureolam non merentur.
Articulus 4C
AG1
Ulterius. Videtur quod aureola etiam corpori debeatur. Praemium enim essentiale est potius quam accidentale.
Sed dos, quae ad praemium essentiale pertinet, non solum est in anima, sed etiam in corpore. Ergo et aureola,
quae pertinet ad praemium accidentale.
AG2
Praeterea, peccato quod per corpus exercetur, respondet poena in anima et corpore. Ergo et merito quod
exercetur per corpus, debetur praemium et in anima et in corpore. Sed meritum aureolae per corpus exercetur.
Ergo aureola etiam debetur corpori.
AG3
Praeterea, in corporibus martyrum apparebit quaedam virtutis pulchritudo in ipsis cicatricibus corporis; unde
dicit Augustinus, 22 de Civit. Dei: nescio quomodo sic afficimur amore martyrum beatorum, ut velimus in illo
regno in eorum corporibus videre vulnerum cicatrices, quas pro Christi nomine pertulerunt; et fortasse
videbimus; non enim erit in eis deformitas, sed dignitas; et quaedam, quamvis in corpore, non corporis, sed
virtutis pulchritudo fulgebit. Ergo videtur quod aureola martyrum sit in corpore; et eadem ratione de aliis.
SC1
Sed contra, animae quae modo sunt in Paradiso, habent aureolas, nec tamen habent corpora.
Ergo proprium subjectum aureolae non est corpus, sed anima.
SC2
Praeterea, omne meritum est ab anima. Ergo praemium totum in anima esse debet.
CO
Ad tertiam quaestionem dicendum, quod aureola proprie est in mente, est enim gaudium de operibus illis quibus
aureola debetur.
2281

