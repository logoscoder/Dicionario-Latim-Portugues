conjunctione animae ad corpus, sed ex conjunctione utriusque ad divinam personam, quae subsistit in eis.
Differunt etiam quantum ad secundam comparationem utriusque substantiae ad divinam personam. Nam secunda
opinio dicit, quod istae duae substantiae assumptae ita conjunguntur divinae personae quod pertinent ad
personalitatem ipsius: adeo quod sicut persona verbi ante incarnationem subsistebat in natura divina; ita post
incarnationem subsistit in humana et divina; et ideo ante incarnationem erat simplex, sed post est composita.
Prima vero opinio dicit, quod illa substantia composita ex anima et corpore non pertinet ad personalitatem verbi;
ita quod in ea persona verbi subsistat; sed per assumptionem factum est ut persona verbi esset illa substantia
composita ex anima et corpore, et e converso; unde persona verbi sicut fuit simplex ante incarnationem, ita est et
simplex post incarnationem.
Quid unaquaeque harum opinionum ponat.
Quantum ad tertium autem, scilicet ad positiones quas quaelibet opinio ponit, sciendum est quod prima opinio ex
hoc quod ponit duas substantias, scilicet animam et corpus, secundum quod praeintelliguntur unioni, esse
conjunctas ad constituendum hominem, oportet quod primo ponat hominem assumptum; secundo quod homo
non significet nisi compositum ex duabus substantiis, scilicet anima et corpore, non autem deitate. Et quia hic
homo est suppositum vel hypostasis; ideo ponit tertio in Christo esse duo supposita: unum creatum quod est
homo, et alterum increatum, quod est filius Dei; et similiter duas hypostases. Et quia suppositum praedicatur in
recto, non in obliquo, sicut natura (socrates enim est suppositum humanae naturae); ideo quarto dicit, quod
Christus est neutraliter duo; unus tamen masculine, propter unitatem personae. Et quia dicit hominem
assumptum, et filius Dei est homo; ideo dicit quinto, quod assumens est assumptum. Et quia in Christo dicit duo
supposita; ideo dicit sexto, quod supposito filio Dei non supponitur hic homo, quamvis hic homo sit filius Dei,
sicut supposita essentia non supponitur pater, quamvis essentia sit pater. Et quia hic homo non supponit
suppositum aeternum; ideo dicit septimo, quod sicut Deus factus est homo, ita homo factus est Deus: quod non
posset dici si supponeret suppositum aeternum, quia suppositum aeternum non incipit esse Deus. Et quia
proprietates aeternae non determinant suppositum temporale, nec e converso; ideo dicit octavo, quod omnia
nomina adjectiva quae significant aliquid aeternum, non possunt dici de filio virginis nisi cum implicatione; ut si
dicatur: filius virginis est aeternus; idest est ille qui est aeternus: et similiter adjectiva quae significant aliquod
temporale, non possunt dici proprie de filio Dei. Substantiva autem hinc inde praedicantur propter unionem; sicut
et adjectiva personalia non dicuntur de essentia, quamvis substantiva dicantur de ea.
Secunda vero opinio, quia ponit, quod humana natura, quae est assumptum, non significat quid subsistens, sed
potius in ea subsistit divina persona per unionem; ideo primo dicit, hominem (quod significat per modum
subsistentis), non esse assumptum, sed humanam naturam. Et quia hypostasis vel suppositum, dicit aliquid per se
subsistens, ideo secundo non ponit in Christo nisi unum suppositum vel hypostasim. Et per consequens ponit
tertio, quod Christus est unum tantum, et non solum unus. Et quia humana natura non substantificatur, ut
subsistat, nisi per unionem ad divinam personam; ideo homo, qui significat per modum subsistentis, non solum
dicit naturam et corpus, sed etiam divinitatem. Et haec est quarta positio.
Et quia divina persona, quae ante incarnationem subsistebat in una natura, post illam subsistit in duabus naturis
et tribus substantiis; ideo quinto dicit, quod persona verbi ante incarnationem fuit simplex, sed post
incarnationem est composita. Et quia est unum suppositum quod subsistit in duabus naturis; ideo sexto ponit,
quod de illo supposito proprie dici possunt adjectiva significantia proprietates utriusque naturae, sive
denominetur per unam naturam, sive per aliam; unde secundum eos proprie dicitur: iste puer est aeternus; et
Deus est passus.
Tertia vero opinio, quia negat unionem animae ad carnem in Christo, ideo primo ponit, quod homo non praedicat
de Christo aliquid compositum ex anima et corpore, sed partes humanae naturae; ut sit sensus: homo est; idest
habet animam et corpus sibi unita accidentaliter. Et ideo ponit secundo, quod homo praedicatur de Christo
accidentaliter, non in quid, sed in quomodo se habens; ut cum dicitur homo indutus. Et ideo tertio ponit, quod
duae substantiae non pertinent ad personalitatem filii Dei, sed extrinsecus se habent ad ipsam.
Et multa alia ex his opinionibus sequuntur, si quis radicem opinionum consideret.
Ex praedictis autem patet quod quaelibet harum duarum opinionum convenit cum alia in aliquo in quo differt a
tertia. Primae enim duae opiniones conveniunt in hoc quod utraque ponit, quod homo de Christo praedicatur in
quid; in quo differunt a tertia quae hoc negat. Similiter tertia convenit cum secunda in hoc quod in Christo non
sunt duo supposita, quamvis differenter: quia secunda ponit, quod supponitur utrique naturae substantialiter;
tertia vero quod divinae substantialiter, et humanae accidentaliter, sicut album et homo non est aliud et aliud
suppositum; sed idem quod supponit homo, copulat album: in quo differunt a prima, quae ponit in Christo duo
supposita. Similiter etiam prima et tertia conveniunt in hoc quod humana natura non pertinet ad personalitatem
divinae personae, quamvis differenter: quia prima ponit, quod substantificatur per se; tertia autem quod nullo
modo; unde utraque ponit, quod divina persona sicut fuit simplex ante incarnationem, ita est simplex post
incarnationem; in quo differunt a secunda.
His visis, circa veritatem harum opinionum est triplex quaestio. Prima de his quae dicit prima opinio. Secunda de
his quae dicit secunda. Tertia de his quae dicit tertia.

899

