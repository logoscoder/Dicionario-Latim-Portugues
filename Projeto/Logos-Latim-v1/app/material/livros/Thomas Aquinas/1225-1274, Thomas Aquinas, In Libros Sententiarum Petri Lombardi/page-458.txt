Ad primum sic proceditur. Videtur quod Daemones non sint acuti scientia, sicut in littera dicitur. Sicut enim dicit
dionysius: malum Daemonis est furor irrationalis, amens concupiscentia, et phantasia proterva. Haec autem
omnia habitudinem cognitionis important.
Ergo videtur quod scientiae acumine non polleant.
AG2
Praeterea, secundum Philosophos natura substantiarum intellectivarum perficitur intellectu et voluntate.
Sed sicut voluntas perficitur per appetitum boni, ita intellectus per cognitionem veri. Cum ergo voluntas eorum
non possit in bonum, videtur quod nec intellectus in verum.
AG3
Praeterea, revelatio supernorum spirituum fit per illuminationem. Sed Daemones cum sint in perpetuis tenebris,
illuminari non possunt. Ergo nec aliqua cognoscere possunt revelatione bonorum Angelorum.
AG4
Praeterea, cognitio per experientiam longi temporis est accipientis scientiam a rebus; quia ex multis memoriis fit
unum experimentum, ut in principio metaphysicae dicitur; memoria vero a sensu oritur. Angeli autem cognitio
non est ex rebus accepta.
Ergo per experientiam longi temporis cognitionis acumen non habent.
SC1
Sed contra est quod in littera auctoritatibus sanctorum probatur: quod etiam eorum nomen ostendit, quia
Daemones dicuntur quasi sapientes.
SC2
Item dionysius dicit: data autem angelica dona nequaquam mutata esse dicimus, sed manere integra et
splendidissima. Sed inter alia attributa naturalia Angelorum unum fuit perspicacitas intelligentiae. Ergo hoc
adhuc in eis manet.
CO
Respondeo dicendum, quod cum peccatum non tollat naturam, sed tantum diminuat habilitatem ad bonum,
secundum quod facit magis a gratia distare, oportet in Daemonibus lumen intellectuale perspicuum remanere,
quia natura eorum intellectualis est. Cognitio autem eorum de rebus est duplex. Quaedam enim sunt quorum
cognitio per causas naturales vel signa haberi nondum potest; et talia non nisi revelatione supernorum spirituum
cognoscunt. Quaedam vero sunt quorum cognitio per naturam haberi potest; et hoc dupliciter: vel per causas
determinatas ad effectus naturales; et talia cognoscunt per subtilitatem naturae suae, inquantum in eis resplendent
similitudines totius ordinis universi; vel per aliqua signa, ex quibus ut in pluribus potest alicujus cognitio haberi,
sicut medici prognosticantur de sanitate vel de morte; et talia cognoscunt per experientiam temporum, secundum
quod talibus signis pluries tales effectus concurrerunt.
RA1
Ad primum ergo dicendum, quod furor et concupiscentia et phantasia non sunt in Daemonibus proprie, sed
metaphorice, cum pertineant ad sensitivam partem, quae non est in Angelis. Omnis enim defectus animae qui in
nobis accidit, vel est ex phantasia quantum ad cognitionem, cujus proprium est falsitas, secundum Philosophum,
vel ex passionibus irascibilis et concupiscibilis quantum ad affectionem: et ideo voluntas Daemonum inordinate
detestans et appetens aliquid, dicitur furor et concupiscentia; et intellectus suus deordinatus, dicitur phantasia.
Haec autem deordinatio intellectus est ex prava voluntate: et ideo dicitur phantasia proterva, quia protervus est
qui pertinaciter verum impugnat. Irrationalitas autem et amentia, furor et concupiscentia important obliquitatem
voluntatis a recto judicio intellectus vel rationis; et ignorantiam non speculationis, sed electionis, secundum
quam omnis malus est ignorans.
RA2
Ad secundum dicendum, quod voluntas est domina sui actus magis quam intellectus, qui ipsa rei veritate
compellitur; et ideo secundum actum voluntatis homo dicitur malus vel bonus, quia actus voluntatis est actus
hominis, quasi in ejus potestate existens; non autem secundum actum intellectus, cujus ipse non est Dominus.
RA3
Ad tertium dicendum, quod revelatio supremorum spirituum facta Daemonibus, non est per modum
illuminationis, ita quod lumen intellectuale Daemonis vigoretur per applicationem claritatis luminis angelici, sed
per modum locutionis; ita quod sibi exponuntur cognoscibilia quaedam per modum quo prius non exponebantur,
sicut infra patebit, dist. 11.
RA4
Ad quartum dicendum, quod quamvis cognitionem a rebus non accipiat Daemon, tamen acuitur ejus scientia per
longitudinem temporis: per speciem enim rei quam habet innatam cognoscit rem, et ea quae in re sunt; sed
antequam determinetur causa contingens, et praecipue ad utrumlibet, non est in ea effectus ejus, unde non potest
in ipsa cognosci; qui tamen, cognita ipsa, cognoscitur quando jam ad effectum determinata est.
|a2 Articulus 2: Utrum per Daemones possit fieri divinatio.
AG1
458

