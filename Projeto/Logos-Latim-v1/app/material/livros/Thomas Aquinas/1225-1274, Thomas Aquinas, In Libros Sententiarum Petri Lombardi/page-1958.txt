Ulterius. Videtur quod liceret uxori repudiatae alium virum habere. Quia in repudio magis erat iniquitas viri
repudiantis quam uxoris repudiatae.
Sed vir poterat aliam sine peccato ducere in uxorem. Ergo uxor sine peccato alium virum ducere poterat.
AG2
Praeterea, Augustinus, dicit de duabus uxoribus, quod quando mos erat, peccatum non erat. Sed tempore legis
erat talis consuetudo quod repudiata alium virum ducebat, ut patet Deut. 24, 2: cumque egressa virum alterum
duxerit etc.. Ergo uxor non peccabat alteri se jungendo.
AG3
Praeterea, Dominus, Matth. 5, justitiam novi testamenti ostendit superabundantem esse respectu justitiae veteris
testamenti. Hoc autem dicit ad justitiam novi testamenti per superabundantiam pertinere quod uxor repudiata non
ducit alterum virum; ergo in veteri lege licebat.
AG4
Sed contra est quod dicitur Matth. 19, 9: qui dimissam duxerit, moechatur. Sed moechia nunquam fuit in veteri
testamento licita. Ergo nec uxori repudiatae licuit alium virum habere.
AG5
Praeterea, Deut. 24 dicitur, quod mulier repudiata quae alium virum duceret, polluta erat, abominabilis facta
coram Domino. Ergo peccabat alium virum ducendo.
CO
Ad tertiam quaestionem dicendum, quod secundum primam opinionem uxor peccabat, post repudium alteri viro
conjuncta; quia adhuc matrimonium primum non erat solutum. Mulier enim quanto tempore vivit, alligata est
lege viri, ut patet Rom. 7. Non autem poterat simul plures viros habere. Sed secundum aliam opinionem, sicut
licebat ex dispensatione divina viro uxorem repudiare, ita uxori alium virum ducere; quia inseparabilitas
matrimonii ex causa divinae dispensationis tollebatur, qua inseparabilitate manente intelligitur verbum apostoli.
RA1
Ut ergo ad utrasque rationes respondeamus, dicendum ad primum, quod viro licebat plures uxores simul habere
secundum dispensationem divinam; et ideo una dimissa, etiam matrimonio non soluto, poterat aliam ducere. Sed
nunquam uxori licuit habere plures viros; et ideo non est simile.
RA2
Ad secundum dicendum, quod in illo verbo Augustini mos non ponitur pro consuetudine, sed pro actu honesto,
secundum quod a more aliquis dicitur morigeratus, quia est bonorum morum, vel sicut a more philosophia
moralis nominatur.
RA3
Ad tertium dicendum, quod Dominus Matth. 5, ostendit novam legem abundare per consilia ad veterem, non
solum quantum ad ea quae lex vetus licita faciebat, sed etiam quantum ad ea quae in veteri lege illicita erant, sed
a multis licita putabantur per non rectam praeceptorum expositionem; sicut patet de odio inimici; et ita est etiam
de repudio.
RA4
Ad quartum dicendum, quod verbum Domini intelligitur quantum ad tempus legis novae in quo dicta permissio
est sublata; et sic etiam intelligitur verbum quoddam chrysostomi, qui dicit, quod qui secundum legem dimittit
uxorem, quatuor facit iniquitates; quia quo ad Deum existit homicida, inquantum habet propositum occidendi
uxorem, nisi eam dimitteret; et quia dimittit non fornicantem, in quo solo casu lex evangelii uxorem dimittere
permittit; et similiter quia facit eam adulteram, et illum cui copulatur.
RA5
Ad quintum dicendum, quod quidam interlinealis dicit, deuter. 24: polluta est, et abominabilis; scilicet illius
judicio qui quasi pollutam eam prius dimisit; et sic non oportet quod sit polluta simpliciter. Vel dicitur polluta
illo modo quo immundus dicebatur qui mortuum tangebat vel leprosum; non immunditia culpae, sed cujusdam
irregularitatis legalis; unde et sacerdoti non licebat viduam et repudiatam ducere in uxorem.
Articulus 2D
AG1
Ulterius. Videtur quod licebat viro repudiatam a se accipere. Licet enim corrigere quod male factum est. Sed
male factum erat quod vir uxorem repudiabat. Ergo licebat hoc corrigere, reducendo uxorem ad se.
AG2
Praeterea, semper licuit peccanti indulgere, cum sit morale praeceptum, quod in omni lege manet. Sed vir
accipiendo repudiatam, ei peccanti indulgebat. Ergo hoc licitum erat.
AG3
Praeterea, deuter. 24 ponitur causa quare non possit accipi iterum, quia polluta est. Sed repudiata non polluitur
nisi alterum virum ducendo.
Ergo saltem antequam alium virum duceret, licebat eam accipere.
SC1
1958

