Ulterius. Videtur quod poenitentibus in fine non reservetur aliqua poena post mortem. Deus enim, cum sit
summe misericors, non exigit ab homine plus quam facere possit. Sed iste qui in fine vitae suae poenituit, nihil
aliud facere potuit pro tempore illo quam conteri et confiteri; quod etiam fecit. Ergo videtur quod nihil ab eo post
hanc vitam requiratur pro peccatis de quibus poenituit.
AG2
Praeterea, poena Purgatorii excedit omnem poenam hujus mundi, ut in littera dicitur. Sed poena ad quam
obligatur poenitens post confessionem et absolutionem, non est tanta quantae sunt multae poenae justae alterius
vitae. Ergo injuste cum poenitente agitur, si post hanc vitam puniatur in Purgatorio post absolutionem.
AG3
Praeterea, non est aliquod peccatum tam grande quod per poenas in hac vita inflictas non posset totaliter expiari,
dummodo aliquis patienter sustineret; quia tribulatio purgationem facit, ut patet Rom. 5. Sed mors est maxima
poenarum.
Ergo si aliquis contritus patienter mortem sustinet, non remanet ei aliqua poena post hanc vitam.
SC1
Sed contra, justitia divina exigit ut peccatum aut a Deo aut ab homine puniatur. Sed hujus peccatum qui in fine
poenitet, non punitum est nec a Deo nec ab homine in hac vita. Ergo oportet quod post hanc vitam puniatur.
SC2
Praeterea, nullus ex negligentia debet commodum reportare. Sed iste qui in finem poenitentiam distulit ex
negligentia, si statim post peccatum adhuc sanus poenituisset, sustinuisset poenam. Ergo multo fortius, quando
poenitentiam distulit usque in finem vitae, adhuc reus est poenae.
CO
Ad tertiam quaestionem dicendum, quod poena post remissionem culpae exigitur, ut inaequalitas injustitiae
commissae ad aequalitatem reducatur. Aequalitas autem quantitatem consequitur.
Unde sicut ad ordinationem culpae exigitur quod poena pro culpa inferatur; ita exigitur quod pro tanta culpa
tanta poena. Et ideo cum peccatum inordinatum remanere non possit, quamvis reatus poenae sit diminutus per
contritionem et confessionem et absolutionem, oportet quod adhuc in fine poenitens quicumque satisfactionem
non implet in hac vita, post hanc vitam puniatur, nisi tanta fuerit contritio quod totaliter a poena purgetur: quod
quandoque contingere potest, ut supra dictum est dist. 17 art. 5, quaestiunc. 2.
RA1
Ad primum ergo dicendum, quod ille qui in fine vitae poenitet, non punitur post hanc vitam quia non satisfecit
quando satisfacere non potuit; sed quia peccavit, et quia satisfacere neglexit quando potuit; unde non sequitur
quod Deus requirat ab homine ultra posse.
RA2
Ad secundum dicendum, quod justitia assimilatur mensurae, ut Philosophus dicit in 5 ethic.; unde sicut in
diversis terris sunt diversae mensurae rerum venalium, ita et diversae poenae secundum justitiam pro eisdem
culpis inferuntur; et similiter pro eadem culpa gravius punitur quis in Purgatorio quam in hac vita ratione alterius
fori. Tamen illa aggravatio proportionaliter respondet poenae, cujus homo in hac vita reus erat: et hoc debet
homo sibi imputare, quia illuc reservavit sibi poenam pro culpa accipiendam.
RA3
Ad tertium dicendum, quod mors naturalis est poena consequens originale peccatum, ut quasi jam in naturam sit
versa, sicut originale peccatum; et ideo per mortem naturalem non purgatur aliquis de peccato actuali, sed per
mortem illatam bene potest purgari. Unde si aliquis mortem illatam patienter sustineat, etiamsi pro aliis
criminibus sit illata, valet ad diminutionem poenae, et ad liberationem a tota poena, secundum quantitatem
culpae, et patientiae, et contritionis.
|a2 Articulus 2: Utrum poena temporalis, cujus reatus post poenitentiam manet, taxetur secundum quantitatem
culpae.
Articulus 2A
AG1
Ad secundum sic proceditur. Videtur quod poena temporalis, cujus reatus post poenitentiam manet, non taxetur
secundum quantitatem culpae.
Taxatur enim secundum quantitatem delectationis quae fuit in peccato, ut patet Apoc. 18, 7: quantum glorificavit
se, et in deliciis fuit, tantum date illi tormentum et luctum. Sed quandoque ubi est major delectatio, est minor
culpa: quia peccata carnalia quae plus habent delectationis quam spiritualia, minus habent de culpa, secundum
Gregorium.
Ergo poena non taxatur secundum quantitatem culpae.
AG2
Praeterea, eodem modo aliquis obligatur ad praecepta moralia in nova lege sicut in veteri.

1798

