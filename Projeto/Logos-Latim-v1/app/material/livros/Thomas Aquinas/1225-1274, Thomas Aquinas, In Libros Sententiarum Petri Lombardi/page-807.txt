Hic est duplex quaestio. Prima de potentia peccandi.
Secunda de obedientia.
Circa primum quaeruntur tria: 1 utrum potentia peccandi sit bona, et a Deo; 2 cum secundum praelationis
officium, adsit potestas multa peccata perpetrandi, quae nisi quis in statu praelationis esset, facere non posset;
utrum etiam omnis praelatio a Deo sit; 3 utrum praelatio, sive dominium, sit a Deo in ordinationem naturae
institutae, vel in punitionem naturae corruptae.
|a1 Articulus 1: Utrum potentia peccandi sit a Deo.
AG1
Ad primum sic proceditur. Videtur quod potentia peccandi non sit a Deo. Posse enim peccare, ut Anselmus dicit,
neque est libertas neque pars libertatis. Sed omnis potentia naturalis quae est in nobis ad agendum actus
humanos, ad liberum arbitrium pertinet. Ergo potentia peccandi non est in nobis aliqua potentia naturalis.
Constat etiam quod non est gratiae potentia: quia per gratiam nullus ordinatur ad peccatum.
Cum ergo omnis potentia quae est in nobis a Deo, sit gratiae vel naturae, videtur quod potentia peccandi non sit
in nobis a Deo.
AG2
Praeterea, deuter. 32, 4: Dei perfecta sunt opera. Ergo quanto aliquid magis est perfectum, magis debet
computari inter divina opera. Sed actus est perfectior quam potentia. Cum igitur actus peccati non sit a Deo, nec
potentia peccandi a Deo erit.
AG3
Praeterea, ad opus humanum concurrunt potentia, scientia et voluntas. Sed voluntas peccandi non est a Deo.
Ergo eadem rationem nec potentia peccandi ab ipso est.
AG4
Praeterea, a causa per se producitur effectus secundum similitudinem suae causae; unde a Deo, qui est per se
causa omnium, omnia producuntur retinentia similitudinem ejus quantum possunt: quia a primo ente sunt entia,
et a primo vivente viventia. Sed in potentia peccandi non assimilatur creatura Deo. Ergo potentia peccandi non
est in nobis a Deo.
AG5
Praeterea, cujus usus malus est, ut boetius dicit, ipsum malum est. Sed potentiae peccandi usus est ipsum
peccatum, quod malum est. Ergo et potentia peccandi mala est.
Sed nullum malum est a Deo. Ergo potentia peccandi non est a Deo.
SC1
Sed contra, Philosophus dicit, quod potentiae rationales sunt ad opposita.
Ergo eadem est potentia peccandi et potentia bene operandi. Sed potentia bene operandi est a Deo. Ergo et
potentia peccandi.
SC2
Praeterea, omne ens a Deo est. Sed potentia peccandi est quoddam ens. Ergo et potentia peccandi a Deo est.
CO
Respondeo dicendum, quod potentia cognoscitur per actum; unde ex consideratione actus peccati, judicium
sumendum est de potentia peccandi.
In actu autem peccati sunt duo, scilicet substantia actus, et deformitas vel defectus debitarum circumstantiarum;
unde oportet quod etiam in ipsa potentia peccandi duo attendantur: scilicet ipsa potentia, quae est principium
actus; et haec est eadem quae est principium actus ordinati et inordinati: et haec a Deo est: consideratur etiam in
ea defectus quidam, secundum quem actum deficientem producere possit. Potentiae enim perfectissimae
nunquam deficiunt ab eo ad quod ordinatae sunt, ut patet in necessariis. Unde quod potentia impediatur vel
retrahatur ab eo ad quod naturaliter ordinata est, oportet quod sit ex defectu ejus, inquantum scilicet alteri agenti,
quod impedit, succumbit.
Unde cum potentia voluntatis humanae sit per se ordinata ad bonum, defectus a bono in actu ejus oportet quod
causetur ex aliquo defectu in ipsa, per quem ab aliquo vinci potest, vel delectatione, vel suggestione, vel
quocumque alio, ut ab eo quod est naturale sibi, ad id quod est innaturale, trahatur. Hic autem defectus est
secundum quod ex nihilo est. Hujusmodi autem defectus, scilicet quod creatura ex nihilo sit, Deus directe causa
non est, ut Avicenna probat: quia quod convenit rei secundum se, non causatur in eo ex alio.
Res autem creata si sibi relinquatur, nihil est; unde hoc quod est ex nihilo esse, non est creaturae a Deo, quamvis
esse creaturae a Deo sit. Posset tamen dici, quod iste defectus indirecte a Deo est, non quidem sicut ab agente
aliquid, sed sicut a non agente, inquantum scilicet ipse creaturae hoc non praebet ut non ex nihilo sit, sicut dicitur
causa privationis gratiae, quae poena est; nisi creatura hujusmodi perfectionis inveniretur capax non esse, ut
scilicet non ex nihilo sit: et ideo hic defectus nullo modo a Deo est, nec directe nec indirecte.
Sic ergo potentia peccandi, quantum ad id quod potentiae est, a Deo est; sed quantum ad defectum qui
implicatur, non est a Deo.
RA1
807

