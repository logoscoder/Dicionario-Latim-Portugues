ecclesia, et ita nec facere quod ecclesia facit: quare non esset baptismus. Secus autem est, si quis ex aliqua causa
adderet, ut ex devotione quadam. Secundum est ex parte ejus quod additur: quod si est corruptivum formae, tunc
non est baptismus; si autem non, est baptismus secundum quosdam; sicut si dicatur, in nomine patris majoris et
filii minoris, corrumpitur fides quam forma profitetur. Si autem addatur, et beatae mariae, quidam dicunt quod
non est baptismus, quia non fit baptismus in virtute beatae mariae: fieret autem si diceretur; et beata maria juvet
puerum istum, vel aliquod hujusmodi. Alii autem dicunt et probabilius, quod esset baptismus etiam primo modo
additione facta. Quia secundum Magistrum: in nomine patris, idem est quod in invocatione. Potest autem in
invocatione beatae mariae fieri baptismus, cum invocatione trinitatis; non quasi ex virtute ejus efficaciam habeat
baptismus, sicut habet ex virtute trinitatis, sed ut ejus intercessio baptizato proficiat ad salutem. Quidam autem
addunt tertium considerandum: dicunt enim, quod si fiat additio in medio vel in principio, non est baptismus; si
autem in fine, est baptismus. Sed hoc nullam videtur habere rationem. Unde secundum alios qualitercumque fiat
additio non refert, dummodo non sit contraria formae, et baptizans non intendat mutare ritum baptismi.
RA1
Ad primum ergo dicendum, quod illud dicitur contra haereticos qui addebant Scripturae, vel minuebant ex ea
propter fidei corruptionem; et similiter in proposito additio vel subtractio corrumpens formam tollit baptisma.
RA2
Ad secundum dicendum, quod hoc est verum de differentia essentiali, non autem de accidentali.
Unde si subtrahatur aliquid de essentia formae existens, vel addatur aliquid non de essentia formae, ac si sit de
essentia formae, non erit baptismus.
RA3
Ad tertium dicendum, quod additio illa corrumpebat fidem trinitatis quam exprimit forma; et ideo corrumpebat
formam.
RA4
Ad quartum dicendum, quod secundum quosdam sufficiebat quantum ad invocationem trinitatis, ut nihil
minueretur de forma intelligibili, quamvis minueretur de forma sensibili, quia in una persona omnes
intelliguntur. Ideo dicebant; quod una persona nominata plenus esset baptismus, si fides interius plena esset. Sed
quia fides personae baptizantis vel infidelitas nihil prodest nec nocet ad baptismum, qui fit in fide ecclesiae; ideo
quasi communiter modo dicitur, quod oportet omnes tres personas exprimi; et ideo ad verbum Ambrosii
multipliciter respondetur. Quidam enim dicunt, quod cum dicit: plenum fit sacramentum, ponit sacramentum pro
fide: quia qui unam tantum personam confitetur, si alias corde teneat, plenam habet fidem. Quidam vero dicunt,
quod intelligitur quantum ad plenitudinem ipsius sacramenti quam habet ex fide: quod patet ex hoc quod dicit:
plenum est fidei sacramentum; vel quod intelligatur secundum quosdam in casu quando una persona nominata,
puer vel sacerdos moreretur (creditur enim quod invisibilis sacerdos suppleret defectum), vel in casu simili, in
quo apostoli in nomine Christi baptizabant; et hoc magis consonat verbis ejus.
RA5
Ad quintum dicendum, quod qui intendit aliquid facere, non est consequens quod faciat illud; unde esset ad
corruptionem formae: ego intendo te baptizare.
Articulus 2D
AG1
Ulterius. Videtur quod non possit fieri interpositio vel transpositio. Quia baptismus est unus actus: unus autem
est actus qui est continuus, ut dicitur in 5 physicorum. Sed interruptio tollit continuitatem baptismi. Ergo tollit
unitatem ejus; ergo non debet fieri aliqua interruptio.
AG2
Praeterea, sicut ad fidem trinitatis pertinent tres personae, ita et personarum ordo. Sed in translatione variatur
ordo. Ergo corrumpitur forma.
SC1
Sed contra est, quia transposita nomina et verba idem significant.
CO
Ad quartam quaestionem dicendum, quod cum forma verborum consistat in tribus, scilicet significatione,
integritate verborum, et ordine; quidam dicunt, quod quidquid horum mutetur vel varietur, non erit baptismum.
Sed quia formae sacramentorum sunt quaedam fidei professiones, fidem autem non profitentur verba formae nisi
ratione suae significationis; ideo alii dicunt, quod dummodo servetur intellectus vel implicite vel explicite, etiam
si non esset vocum integritas nec ordo, idem erit baptismus. Sed quia sacramentum quantum ad formam et
materiam debet esse ejusdem signum, ideo alii dicunt medio modo, quod requiritur et significatio plena, et verba
integra quae sunt de essentia formae. Si autem ordo, vel aliquid circa verba mutetur quod non tollit nec
significationem nec integritatem verborum, erit baptismus.
RA1

1400

