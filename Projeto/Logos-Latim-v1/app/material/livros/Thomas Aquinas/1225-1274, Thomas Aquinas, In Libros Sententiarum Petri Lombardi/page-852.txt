Praeterea, id quod est meritorium, gratiae sanctificationi non repugnat. Sed actus matrimonialis meritorius esse
potest. Ergo in ipso concubitu matrimoniali parentum beatae virginis ipsa sanctificari potuit.
SC1
Sed contra, quod non est, non potest sanctificari.
Sed beata virgo non fuit antequam conciperetur in utero matris suae. Ergo non potuit ante conceptionem
sanctificari.
SC2
Praeterea, unigenito Dei filio singularis conceptio et partus debebatur. Sed Christi conceptio ex virgine matre fuit
sine commixtione viri. Ergo non decuit ut mater ejus conciperetur nisi per sexuum commixtionem. Sed post
statum naturae corruptae non potuit esse commixtio sexuum sine libidine.
Cum ergo libido illa quae est filia peccati, ex peccato primorum parentum proveniens, sit causa originalis peccati
in prole, ut Augustinus dicit, videtur quod non potuit beata virgo sanctificari nisi post conceptionem.
CO
Respondeo dicendum, quod, sicut dicit dionysius, sanctitas est ab omni immunditia libera et perfecta et
immaculata munditia; unde cum sanctificari sit sanctum fieri, oportet quod sanctificatio emundationem ab
immunditia spirituali ponat, prout nunc de sanctificatione loquimur. Emundatio autem a spirituali macula,
scilicet culpa, sine gratia esse non potest, sicut et tenebra non nisi per lucem fugatur; unde sanctificatio tantum
ad eos pertinet qui gratiae capaces sunt: et quia proprium subjectum gratiae est rationalis natura; ideo ante
infusionem animae rationalis beata virgo sanctificari non potuit etc..
Ad primam ergo quaestionem dicendum, quod nullo modo in parentibus sanctificari potuit, neque etiam in ipso
actu conceptionis ejus. Conditio enim specialis personalis a parentibus in prolem non transit, nisi sit ad naturam
corporalem pertinens; ut grammatica patris in filium non transit, quia perfectio personalis est. Unde et
sanctificatio parentum in beatam virginem transfundi non potuit, nisi curatum esset in eis non solum id quod
personae est, sed etiam id quod est naturae inquantum hujusmodi: quod quidem Deus facere potuit, sed non
decuit. Perfecta enim naturae curatio ad perfectionem gloriae pertinet; et ideo sic in statu viae parentes ejus
curati non fuerunt ut prolem suam sine originali peccato concipere possent; et ideo beata virgo in peccato
originali fuit concepta, propter quod b. Bernardus ad lugdunenses scribit conceptionem illius celebrandam non
esse, quamvis in quibusdam ecclesiis ex devotione celebretur, non considerando conceptionem, sed potius
sanctificationem: quae quando determinate fuerit, incertum est.
RA1
Ad primum ergo dicendum, quod si radix est sancta, secundum id quod est radix, et rami sunt sancti: quia non
potest arbor bona fructus malos facere, Matth. 7, 18; unde apostolus vult ibi probare quod si antiqui patres sancti
fuerunt per fidem et spem, populus ex eis secundum carnem descendens, sanctus erit, quando corda filiorum
convertentur ad patres. Parentes autem beatae virginis radix ejus fuerunt per actum naturae propagationi
deservientem. Unde nisi natura in eis sanctificata fuisset, non potuit ex eis sancta proles concipi, sed vitiata
propter vitium naturae in eis remanens.
Non autem fuit in eis natura sanctificata.
RA2
Ad secundum dicendum, quod gratia sanctificans non omnino directe opponitur peccato originali, sed solum
prout peccatum originale personam inficit: est enim gratia perfectio personalis; peccatum vero originale directe
est vitium naturae; et ideo non oportet quod gratia sanctificans a parentibus traducatur, si peccatum originale
traducatur; sicut et originalis justitia, cui directe opponitur, traducta fuisset.
RA3
Ad tertium dicendum, quod concubitus quo beata virgo concepta fuit, meritorius creditur, non per gratiam
omnino purgantem naturam, sed per gratiam perficientem personas parentum; et ideo non oportuit quod in prole
concepta, statim sanctitas esset, non propter repugnantiam actus matrimonii ad sanctitatem, sed propter
repugnantiam vitii naturae nondum curati.
Articulus 1B
AG1
Ulterius. Videtur quod ante animationem sanctificata fuerit. Ambrosius enim dicit Lucae 1 de joanne baptista:
nondum illi inerat spiritus vitae, et jam inerat spiritus gratiae. Sed spiritus vitae anima est. Ergo in joanne
baptista gratia animam praevenit. Sed quod joanni baptistae concessum est, dubitari non debet beatae virgini
concessum esse. Ergo et ipsa ante animationem sanctificata fuit.
AG2
Praeterea, hierem. 1, 5, dicitur: ante quam te formarem in utero, novi te: nec loquitur ibi de notitia qua bonos et
malos cognoscit: quia per hoc nulla praerogativa ostenderetur ipsius hieremiae, ad quem dicta verba proferuntur.
Ergo oportet intelligi de notitia approbationis. Sed haec notitia est solum bonorum et habentium gratiam. Ergo
hieremias antequam formaretur, gratiam habuit: ergo et antequam animaretur: quia anima non infunditur nisi
formato puerperio. Ergo multo amplius ante animationem beata virgo sanctificata fuit.
852

