Praeterea, sapientis est dolere de his per quae suum gaudium minuitur. Sed per damnationem hominum minuitur
gaudium Angelorum quod esset de conversione eorum, de quo habetur Lucae 15, 10: gaudium est Angelis Dei
super uno peccatore poenitentiam agente. Ergo de hominum damnatione dolent.
AG4
Praeterea, omne id quod est contrarium volito et repugnans fini, est contristans. Sed damnatio est contraria saluti
quam volunt et per officium custodiae procurant. Ergo damnatio hominum eos contristat.
SC1
Sed contra, Apoc. 21 dicitur, quod in caelesti hierusalem nec est luctus nec est dolor. Illius autem urbis cives
sunt Angeli. Ergo de nullo dolent.
SC2
Praeterea, perfecta beatitudo non compatitur secum miseriam. Sed omnis tristitia ad miseriam pertinet, et
fugienda est, ut in 7 ethic.
Philosophus dicit. Ergo Angeli beati tristes esse non possunt.
CO
Respondeo dicendum, quod cum Angeli beati sint in divinae voluntatis continua contemplatione, cui
perfectissime conformantur, nihil potest esse contra voluntatem eorum, sicut nec contra voluntatem Dei; potest
tamen esse aliquid praeter voluntatem eorum: sed hoc ipsum, inquantum est permissum a Deo, est volitum ab
eis, sicut a Deo; et ideo nihil potest accidere de quo doleant Angeli, sicut nec de quo doleat Deus. Et ideo
simpliciter dicendum est quod neque de peccatis hominum tristantur, neque de damnatione; sed utrobique
laetantur de justa permissione et punitione.
RA1
Ad primum ergo dicendum, quod illud secundum litteram intelligitur de nuntiis ezechiae, quos misit ad pacem ab
Assyriis quaerendam, qui audientes blasphemias rapsacis, scissis vestibus fleverunt.
Allegorice vero exponitur de apostolis in Glossa. Si autem ad Angelos referatur, intelligendus est dolor non
proprie, sed metaphorice, per modum quo etiam frequenter in Scripturis Deo attribuitur.
RA2
Ad secundum dicendum, quod compati non potest qui passibilis non est; et ideo ex impassibilitate Angelorum
hoc accidit quod condolere non possunt, non ex caritatis defectu.
RA3
Ad tertium dicendum, quod Angelorum gaudium non minuitur ex damnatione, quia electorum numerus minui
non potest. Vel potest dici, quod ipsi semper gaudent de suis bonis operibus quae custodiendo egerunt, licet ille
qui custoditus est non salvetur.
RA4
Ad quartum dicendum, quod Angeli volunt salutem hominis voluntate antecedente sicut et Deus; sed voluntate
consequente volunt hominem damnari, si meruerit; unde consequens est ut de ejus damnatione non doleant.
EX
Et unum malum ad exercitium habet. Videtur injuste agi cum homine: quia Daemones multo potentiores sunt
hominibus: non enim est potestas super terram quae ei comparetur, ut dicitur job 41. Ergo non justum est
pugnam inter hominem et Daemonem constitui.
Et dicendum, quod cum liberum arbitrium non possit cogi ad peccandum, quantumcumque sit Daemon fortis,
homo resistere potest. Unde dicitur, quod debilis est hostis qui non potest vincere nisi volentem; et super hoc
homini adest praesidium Angeli, et auxilium divinum, si suscipere velit.

|+d11.q2 Distinctio 11, Quaestio 2
|a0 Prologus
Hic inquirit Magister, utrum Angeli, dum officium custodiae durat in merito vel praemio proficiant; et dividitur
in partes duas: primo ponit duas opiniones; secundo eligit alteram illarum, ibi: illud vero quod alii superius
dicunt, probabilius videtur.
Prima in duas, secundum duas opiniones; quarum secunda incipit ibi: alii autem dicunt Angelos in confirmatione
tanta deitatis dilectione atque notitia fuisse praeditos, ut in his ulterius non profecerint vel profecturi sint. Circa
primum tria facit: primo ponit opinionem; secundo confirmat per auctoritatem, ibi: et quod Angeli proficiant in
cognitione, ac per hoc in beatitudine, testimoniis sanctorum confirmant; tertio solvit contrarietatem ibi: his autem
videtur contradicere Augustinus.
Illud vero quod alii superius dicunt, probabilius videtur. Hic eligit alteram opinionem; et circa hoc duo facit:
primo eligit primam opinionem; secundo respondet ad quasdam auctoritates quae sunt in contrarium, ibi: quibus
tamen videntur obviare quarumdam auctoritatum verba.

494

