Christum confiteri non audebant. Quid autem fractio significet, dictum est. Quia autem commixtio corporis et
sanguinis unionem animae et corporis significat; ideo illa crucis signatio quae fit super illa verba: pax Domini sit
semper vobiscum, magis pertinet ad resurrectionem, quae virtute trinitatis et tertia die facta est. Quod autem
quinquies se sacerdos ad populum convertit, significat quod Dominus die resurrectionis quinquies se
manifestavit: primo mariae Magdalenae, joan. Ult. Secundo Petro, luc.
Ult. Tertio mulieribus, Matth. Ult. Quarto discipulis in emaus, Lucae ultim. Quinto discipulis in unum, joan. Ult..
Salutat autem populum septies ad septiformem gratiam spiritus sancti ostendendam sine quibus mortalis vita
duci non potest; quia etsi possumus vitare singula, non tamen omnia.

|+d13.q1 Distinctio 13, Quaestio 1
|a0 Prologus
Postquam determinavit Magister de sacramento eucharistiae, hic determinat de ministris hujus sacramenti; et
dividitur in partes duas: in prima determinat propositum; in secunda epilogat, ibi: de hoc caelesti mysterio aliqua
perstrinximus, a catholicis fideliter tenenda. Prima in duas: in prima ostendit quis possit consecrare et dispensare
hujusmodi sacramentum; in secunda quis possit sumere, ibi: illud etiam sane dici potest. Prima in duas: in prima
inquirit, utrum potestas consecrandi, per peccatum a ministro tollatur; in secunda ostendit quae requiruntur in
ministro ad hoc quod sacramentum consecrare possit, ibi: in hujus autem mysterii expletione sicut formam
servare, ita ordinem haberi, scilicet ut sit sacerdos, et intentionem adhiberi oportet. Prima in duas: in prima
inquirit, utrum malus sacerdos possit consecrare; in secunda, utrum ab ecclesia praecisi, ibi: illi vero qui
excommunicati sunt, vel de haeresi manifeste notati, non videntur hoc sacramentum posse conficere.
De hoc caelesti mysterio aliqua perstrinximus a catholicis fideliter tenenda. Hic epilogat; et circa hoc duo facit:
primo ponit epilogum; secundo ex incidenti determinat quid faciat haereticum, ibi: ne autem ignores quid faciat
haereticum, vel quid sit haereticus, audi breviter quae inde sancti doctores tradant.
Hic est duplex quaestio. Prima de ministro consecrante. Secunda de haeresi.
Circa primum quaeruntur tria: 1 quis possit consecrare; 2 de ritu consecrandi; 3 de dispensatione sacramenti.
|a1 Articulus 1: Utrum etiam laicus possit consecrare.
Articulus 1A
AG1
Ad primum sic proceditur. Videtur quod etiam laicus possit consecrare. Consecrare enim sacerdotis est. Sed
omnis laicus, si sit bonus, sacerdos est; quia, ut dicit chrysostomus, omnis sanctus, sacerdos est; et omnibus
fidelibus dictum est, 1 Petr. 2, 9: vos estis genus electum, regale sacerdotium. Ergo bonus laicus potest
consecrare.
AG2
Praeterea, homo non potest consecrare virtute propria, sed virtute Dei. Sed bonus laicus magis est particeps
divinae virtutis quam malus sacerdos. Ergo magis potest bonus laicus consecrare quam malus sacerdos.
AG3
Praeterea, magis est sumere sacramentum quam conficere; quia hoc ad illud ordinatur. Sed bonus laicus potest
sumere sacramentum. Ergo et consecrare.
SC1
Sed contra, hoc sacramentum offertur ad reconciliandum nos Deo, quod est officium mediatoris.
Cum ergo sacerdotis tantum sit medium esse inter Deum et populum, soli sacerdotes hoc sacramentum conficere
possunt.
SC2
Praeterea, bonitas virtutis non est manifesta, quia nemo scit utrum sit dignus odio vel amore, Eccle. 9, et
praecipue alteri nota esse non potest.
Si ergo potestas consecrandi sequatur bonitatem personae, non poterit esse notum quando consecratum sit vere,
et quando non; et ita erit deceptio in sacramentis.
CO
Respondeo dicendum ad primam quaestionem, quod ordo ecclesiae derivatus est ab ordine caelestis hierarchiae;
unde sicut in Angelis diversis ordinibus diversi actus debentur, ita et in ecclesia militante ad diversos actus
diversi ordines applicantur, sicut etiam et in corpore diversa membra diversa habent officia, cui corpus mysticum
similatur, ut patet 1 corinth. 11. Ordines autem ecclesiae distingui non possunt per diversitatem interioris
bonitatis, quia ignota est, et indeterminati sunt gradus ejus. Et quia bonitas vel virtus alicujus non ordinatur ad
hoc quod aliquis aliquid possit, sed ad hoc quod bene faciat illud quod potest; habitus enim virtutum non sunt
potentia, sicut Philosophus probat; ideo quod unus possit actum quem alius non potest, non contingit ex
1586

