RA3
Ad tertium dicendum, quod politicum tribus modis dicitur. Uno modo secundum quod respicit civilem vitam; et
sic omnes virtutes morales quandoque dicuntur politicae. Alio modo secundum quod in vita civili ex civili
ordinatione dirigitur quis; et hoc modo dicitur etiam justitia particularis politica, inquantum dirigit in
commutationibus secundum civilia statuta: et tunc dividitur politicum justum contra dominativum et uxorium et
hujusmodi: quia lex se extendit ad dirigendum in his, cum servus sit res Domini, et filius patris, et uxor viri.
Unde directio in his magis est secundum oeconomicam prudentiam, quam secundum civilia statuta. Tertio modo
dicitur politicum a vita civili et civilibus statutis, et ulterius ex intentione communis boni; et sic politicum
pertinet ad justitiam legalem.
RA4
Ad quartum dicendum, quod in his tribus est diversa ratio regendi, secundum quod ille ad quem est justitia,
minus vel magis est in potestate alterius; et ideo uxorium justum magis convenit cum justo politico quam
paternum, et paternum quam dominativum: quia magis appropinquat ad aequalitatem uxor viri quam filius patris,
et quam servus Domini. Unde non est differentia tantum secundum materiam, sed etiam aliquo modo formalis.
RA5
Ad quintum dicendum, quod epieicia adjungitur legali justitiae, et circa eadem est, quamvis non ex eodem
dirigit: quia legalis dirigit in scripto legis, sed epieicia ex intentione legislatoris; et quamvis sit excellentior quam
justitia legalis, non tamen potest dici cardinalis: tum quia est in supplementum legalis justitiae, et etiam
quodammodo praesupponit illam; tum quia est idem omni virtuti aliqualiter, sicut et legalis justitia.
Articulus 4F
AG1
Ulterius. Quidam Philosophus Graecus dicit, quod familiares justitiae sunt liberalitas, benignitas, vindicativa,
eugnomosine, eusebia, eucharistia, sanctitas, bona commutatio, legis positiva: et videtur quod male. Ipse enim et
dicit, quod eugnomosine est voluntaria justificatio. Sed hoc necessarium est in omni justitia, ut volens quis
operetur, ut dicitur in 5 ethic..
Ergo non est pars justitiae, sed idem sibi.
AG2
Praeterea, ad eucharistiam, secundum ipsum, pertinet quibus sit facienda gratia, et a quibus accipienda. Sed hoc
videtur ad liberalitatem pertinere, cujus est gratis tribuere. Ergo non debet dividi contra liberalitatem.
AG3
Praeterea, secundum ipsum, sanctitas est scientia faciens fideles et servantes quae ad Deum sunt justa. Sed hoc
ad eusebiam pertinet, sive ad religionem. Ergo non debet dividi contra eusebiam.
AG4
Praeterea, Philosophus ponit in 6 ethicor., legis positivam speciem politicae, quam ponit idem prudentiae. Ergo
legis positiva magis pertinet ad prudentiam quam ad justitiam.
CO
Ad sextam quaestionem de aliis partibus sciendum est, quod assignatio illius Philosophi non differt a praedictis
assignationibus nisi in duobus. Primo, quia dividit religionem in eusebiam, quae ordinat ad Deum in cultu qui
exhibetur in protestatione servitutis, sicut sacrificia, et hujusmodi; unde dicit quod est scientia Dei famulatus; et
sanctitatem, quae ordinat ad Deum in omnibus aliis operibus vitae; unde dicit, quod sanctitas est scientia faciens
fideles et servantes quae ad Deum justa sunt. Secundo, quia assignat partes subjectivas justitiae alio modo: quia
justitia et est in judice sicut in regulante, et est in aliis sicut in regulatis. Ad judicem autem duo pertinent: unum
est quod aequalitates in aliis faciat, et ad hoc est legis positiva; aliud est ut inaequalitatem facientes puniat, et ad
hoc est vindicativa. Ex parte autem aliorum similiter duo requiruntur ad justitiam. Unum est quod aequalitatem
in commutando servent, quia aequalitatem justitiae distributivae servare non est subditorum qui recipiunt, sed
superioris qui distribuit; et ad hoc est bona commutatio.
Aliud est quod si quando aequalitatem praetereunt, ad eam voluntarie revertantur; et ad hoc est eugnomosyne, id
est, voluntaria justificatio. Aliae autem partes supra positae sunt: liberalitas quidem et benignitas etiam per
nomina; eucharistia autem idem est quod gratia, quae etiam supra posita est: est enim secundum ipsum
eucharistia scientia ejus quod est quibus et quando impendendum gratiam, et qualiter et a quibus sumendum.
Ponitur autem in definitione dictarum virtutum scientia, secundum quod omnes virtutes morales participant
aliquid rationis et prudentiae; unde socrates omnes virtutes dicebat esse scientias, ut dicitur 6 ethic..
RA1
Ad primum ergo dicendum, quod voluntaria justificatio accipienda est hic non quaelibet, sed in determinato
modo, ut dictum est.
RA2
Ad secundum dicendum, quod impendere gratiam accipitur hic pro rependere ratione beneficii accepti; et sic
patet quod non est idem quod liberalitas.
RA3
1259

