Articulus 1C
AG1
Ulterius. Videtur quod haec definitio male detur: sacramentum est invisibilis gratiae visibilis forma, ut imaginem
gerat, et causa existat. Sicut enim in littera dicitur, in duobus sacramenta consistunt, scilicet in rebus et verbis.
Sed sicut res sunt visibiles, ita verba sunt audibilia. Ergo debuit dicere: visibilis et audibilis forma.
AG2
Praeterea, omnis forma est intrinseca vel exemplaris. Sed sacramenta non sunt formae intrinsecae invisibilis
gratiae, ut per se patet: nec iterum formae exemplares, cum gratia invisibilis non imitetur rem visibilem, sed e
converso. Ergo sacramentum nullo modo est forma invisibilis gratiae.
AG3
Praeterea, character baptismalis est sacramentum et res, ut infra, dist. 4, quaest. 1, dicetur, et similiter corpus
Christi verum existens in altari. Sed neutrum istorum est forma visibilis.
Ergo definitio non est bene data.
AG4
Praeterea, imago est quod ad imitationem alterius fit; forma autem exemplaris est ad cujus imitationem aliquid
fit. Ergo non est idem forma et imago respectu ejusdem. Sed sacramentum est forma invisibilis gratiae. Ergo non
est imago respectu ejusdem.
AG5
Praeterea, in definitione generis non debet poni differentia constitutiva alicujus specierum in quas dividitur
genus. Sed esse causam ejus quod figurat, est differentia sacramentorum novae legis. Ergo non debet poni in
definitione communi sacramenti.
CO
Ad tertiam quaestionem dicendum, quod illa definitio Magistri completissime rationem sacramenti designat,
prout nunc de sacramentis loquimur.
Ponitur enim efficientia sanctitatis in hoc quod dicitur: ut causa existat; et modus competens homini quantum ad
cognitionem, in hoc quod dicitur: invisibilis gratiae visibilis forma; et modus significationis homini connaturalis,
scilicet ex similitudine sensibilium, in hoc quod dicitur: ut imaginem gerat.
RA1
Ad primum ergo dicendum, quod quia visus est nobilior inter alios sensus, et plures differentias rerum ostendit,
ut dicitur in 1 metaph.; ideo, ut Augustinus dicit, nomen visus ad omnes alios sensus extenditur; et ideo visibilis
ponitur hic pro sensibili communiter.
RA2
Ad secundum dicendum, quod forma sumitur hic communiter pro figura, secundum quod est in quarta specie
qualitatis, et non pro forma exemplari: quia per mutationem figurae imaginibus aliquid repraesentamus. Vel si
sumatur pro forma exemplari, hoc est inquantum sacramenta sunt quodammodo causae invisibilis gratiae; et ita
in via generationis praecedunt, quamvis quantum ad institutionem imitentur.
RA3
Ad tertium dicendum, quod character baptismalis et corpus Christi verum non dicuntur sacramenta nisi
secundum quod conjunguntur signis sensibilibus.
RA4
Ad quartum dicendum, sicut ad secundum, quod forma quae est figura, non habet oppositionem ad imaginem,
cum figura imago dicatur.
RA5
Ad quintum dicendum, quod sacramentum non dividitur per sacramenta veteris et novae legis sicut genus per
species, sed sicut analogum in suas partes, ut sanum in habens sanitatem, et significans eam. Sacramentum
autem simpliciter est quod causat sanctitatem. Quod autem significat tantum, non est sacramentum nisi
secundum quid. Et ideo esse causam potest poni in definitione sacramenti, sicut habens sanitatem in definitione
sani.
Articulus 1D
AG1
Ulterius. Videtur quod definitio quam ponit Augustinus, sit incompetens; scilicet: sacramentum est in quo sub
tegumento rerum visibilium divina virtus secretius operatur salutem. Occultatio enim manifestationi opponitur.
Sed signum instituitur ad manifestandum.
Cum ergo tegumentum occultationem importet, videtur quod male ponatur in definitione sacramenti.
AG2
Praeterea, frequenter accipientes sacramenta, salutem non consequuntur. Ergo operatio salutis non debet poni in
definitione sacramenti.
AG3

1348

