AG1
Ulterius. Videtur quod non sit tantum practica, sed etiam speculativa. Quia quanto aliqua cognitio est altior, tanto
ad plura se extendit. Sed scientia donum est altior quam scientia quae ponitur virtus intellectualis. Ergo cum
scientia quae est virtus intellectualis, se extendat ad operabilia et speculabilia, videtur quod multo fortius scientia
quae est donum.
AG2
Praeterea, Philosophus in principio metaph.
Probat quod scientia speculativa est nobilior quam practica, inquantum per se speculativae expetuntur, non
autem practicae. Sed scientia quae est donum, debet esse altissima scientia.
Ergo est magis speculativa quam practica.
AG3
Praeterea, scientia perficit inferiorem rationem, ut Augustinus dicit: inferior autem ratio contra superiorem
dividitur.
Superior autem est tam speculativa quam practica: quia, secundum Augustinum, inhaeret aeternis conspiciendis,
quod speculationis est; et consulendis, quod actionis est. Ergo similiter ratio inferior. Ergo sapientia et scientia
sunt speculativae et practicae.
SC1
Sed contra est quod Augustinus dicit, quod actio qua bene utimur rebus temporalibus, scientiae deputatur. Sed
usus rerum temporalium ad practicam pertinet. Ergo scientia, de qua hic loquimur, est practica.
SC2
Praeterea, ab omnibus dicitur, quod scientia donum dirigit pietatem. Sed pietas ad activam vitam pertinet. Ergo
et scientia: ergo est practica.
CO
Ad secundam quaestionem dicendum, quod sicut est in sensibus corporis, quod sensus qui est ad esse, scilicet
tactus, est in omnibus membris; qui autem sunt ad bene esse, sunt in corde tantum, per quod alia membra
reguntur; ita etiam est de donis gratuitis quae in ecclesia dantur. Quaedam enim sunt de necessitate salutis; et
haec oportet quod omnibus membris Christi dentur: et hujusmodi sunt quae pertinent ad gratiam gratum
facientem, ut virtutes et dona. Quaedam autem sunt, quae sunt ad bene esse, sicut gratiae gratis datae, ut operatio
miraculorum, et hujusmodi; et haec non omnibus Christi membris dantur, sed illis tantum quibus expedit ad
aedificationem fidei. Cum ergo scientia sit donum, et sit circa res creatas, oportet quod de ratione scientiae sit
tantum illa cognitio quae est ad necessitatem salutis. Non est autem de necessitate salutis cognitio rerum
quantum ad naturas et quidditates suas, sed solum cognitio eorum quae quis debet facere vel vitare: et ipsa
scientia contemplativa non pertinet ad rationem doni scientiae, sed solum scientia practica, qua homo quamdam
certitudinem concipit de agendis ex praesentia spiritus: et in hoc differt a prudentia, quae non certitudinaliter, sed
magis aestimative de agendis judicium habet; unde et hoc donum a certitudine judicii nomen habet: scientia vero
quae ad defensionem fidei ordinatur, pertinet ad gratiam gratis datam, de qua dicitur 1 corinth. 12, 8: alii datur
sermo scientiae secundum eumdem spiritum, et non est de necessitate doni, sed de perfectione fidei. Unde dicit
Augustinus in littera, quod tali scientia multi qui fidem habent, non pollent.
RA1
Ad primum igitur dicendum, quod scientia altior non oportet quod extendat se ad plura nisi in illis ad quae
ordinatur; et ita scientia donum ad plura se extendit quam acquisita scientia de operibus humanis: quia in multis
illa deficit in quibus ista dirigit.
RA2
Ad secundum dicendum, quod non oportet dona quantum ad omnes conditiones esse perfectiora virtutibus, sed
quantum ad modum operandi qui est supra hominem, ut dictum est.
RA3
Ad tertium dicendum, quod non est inconveniens unam potentiam diversis habitibus perfici; unde et inferior
ratio, quae et speculativa et practica potest esse, perficitur dono scientiae quantum ad operabilia, scientiis vero
speculativis inquantum est speculativa. Sapientia autem rationem superiorem quantum ad utrumque perficit: quia
superiores rationes quibus contemplandis sapientia inhaeret, etiam operationum nostrarum regulae sunt.
Unde secundum quod assumit eas ut regulas operabilium, sic in praxim extenditur.
Articulus 3C
AG1
Ulterius. Videtur quod in scientia humanorum non sit aliquid noxiae curiositatis. Maxime enim cognoscere mala,
malum esse videtur. Sed scientia malorum bona est; alias in Deo non esset.
Ergo in scientia non potest esse aliquid noxiae curiositatis.
AG2

1300

