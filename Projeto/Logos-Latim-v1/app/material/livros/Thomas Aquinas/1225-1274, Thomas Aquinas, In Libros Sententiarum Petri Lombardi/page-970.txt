potest attendi secundum rationem causae finalis, efficientis et formalis. Finis autem gratiae est ut conjungat nos
Deo. Quia igitur Christus, secundum quod homo, conjunctus fuit divinitati non solum per cognitionem, amorem
et fruitionem, sed etiam per unionem in persona; ideo gratia ipsius plenissime consecuta est finem suum. Et haec
est plenitudo causae finalis. Item videmus quod aliquid habet lucem corporalem tantum ut luceat, sicut quidam
vermes, et putredines quercus, vel carbunculus; aliquid autem ut alia illuminet, sicut lumen candelae; aliquid
autem ut omnis illuminatio ab eo sit, sicut est de sole. Ita etiam est et de gratia Christi: quia ipse habet gratiam
per quam in se perfectus est, et ex ipso in alios redundat: et eorum in quos redundat, quosdam facit cooperatores
Dei, ut et ipsi alios per ministerium ad gratiam inducant, ut dicitur 1 Cor. 3: et iterum ex ipso in omnes redundat,
quia de plenitudine ejus omnes accepimus; joan. 1, 16. Et haec est plenitudo causae efficientis. Similiter etiam
aliqui formaliter gratia perfecti sunt quantum ad omnes virtutes, et quantum ad expulsionem omnium peccatorum
mortalium.
Et haec est plenitudo sufficientiae, quae fuit in stephano et aliis sanctis, secundum quod aliquis impletur Deo, ita
ut nihil in eo a Deo aversum maneat. In tota autem ecclesia est plenitudo copiae: quia nulla gratiarum ei deest,
quin sit in aliquo membrorum suorum: de qua plenitudine dicitur Ephes. 4, 16: ut impleret omnia. Alicui etiam
data est gratia quae non solum omnia mortalia, sed etiam venialia repelleret. Et haec est plenitudo specialis
praerogativae, quae fuit in beata virgine, secundum quam plena Deo fuit, ut nihil in ea esset quod ad Deum non
ordinaretur. Sed Christo ulterius data est gratia perficiens ipsum, non solum quantum ad omnes virtutes, sed
etiam quantum ad omnes usus virtutum, et quantum ad omnes effectus gratiae gratis datae, et iterum ad omnis
peccati remotionem, non solum actualis, sed etiam originalis, et potentiae peccandi. Et haec est plenitudo Christi
singularis secundum rationem causae formalis. Prima igitur plenitudo respicit gratiam unionis; secunda gratiam
capitis; tertia gratiam singularem ipsius.
RA1
Ad primum ergo dicendum, quod illae virtutes habent aliquid perfectionis, et hoc in Christo praecipue est; et
aliquid imperfectionis, et secundum hoc Christo non conveniunt. Sed hoc infra melius patebit.
RA2
Ad secundum dicendum, quod virtutes morales Christo non conveniunt quantum ad usus quosdam qui in nobis
sunt, sicut quod per eas domantur passiones quibus caro contra spiritum concupiscit, quod in Christo non fuit;
sed quantum ad alios usus, secundum quos erunt in patria, plenissime fuerunt in Christo; et etiam quantum ad
quosdam usus viae, qui ejus perfectioni non derogabant, inquantum erat viator et comprehensor.
RA3
Ad tertium dicendum, quod non est de necessitate magnificentiae, secundum quod a Philosopho accipitur, quod
homo habeat multas divitias; sed ut sit sic dispositus, quod quando oportet et decet, optime eas dispensare velit:
et hoc in Christo perfecte fuit.
Articulus 2B
AG1
Ulterius. Videtur quod gratia ejus fuerit infinita.
Joan. 3, dicitur quod non ad mensuram dat ei Deus spiritum sanctum. Sed omne finitum mensuram habet. Ergo
cum spiritus sanctus dicatur dari hominibus secundum quod gratiam accipiunt, videtur quod gratia ejus fuerit
infinita.
AG2
Praeterea, omni finito potest aliquid majus intelligi, et Deus aliquid majus facere. Sed in littera dicitur, quod
Deus illi majorem gratiam conferre non potuit, nec potest plenior intelligi. Ergo est infinita.
AG3
Praeterea, omne finitum multoties sumptum, aequatur alteri finito, vel excedit ipsum. Si ergo gratia Christi fuit
finita, tunc gratia alterius hominis posset tantum augeri quod aequaretur gratiae Christi, vel excederet ipsam;
quod est inconveniens.
Ergo gratia Christi est infinita.
AG4
Praeterea, a causa finita non est effectus infinitus.
Sed meritum Christi fuit infinitum, quia sufficiens ad redemptionem totius humani generis, quod est infinitum
potentia. Ergo et gratia, quae est causa meriti, fuit infinita.
SC1
Sed contra, nullum creatum est infinitum. Sed gratia Christi fuit creata. Ergo non fuit infinita.
SC2
Praeterea, nullo infinito est aliquid majus. Si igitur Christus, secundum quod homo, habuisset gratiam infinitam;
secundum quod homo, non fuisset minor patre, quod est contra fidem.
CO
Ad secundam quaestionem dicendum, quod gratia dicitur donum gratis homini collatum.
Donum autem hujusmodi Christo sine meritis praecedentibus collatum fuit, et creatum, et increatum.
970

