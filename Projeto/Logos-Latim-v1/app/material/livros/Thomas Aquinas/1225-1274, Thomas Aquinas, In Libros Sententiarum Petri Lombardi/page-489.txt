Et putant quidam michaelem, gabrielem et Raphaelem de superiori ordine fuisse. Hoc expresse contradicit
Scripturae: quia michael Daniel. 10, ponitur in ordine principum; gabriel autem dicitur de ordine
Archangelorum; Raphael autem posset poni in ordine Angelorum secundum ea quae circa singulares personas
exercuit.

|+d11.q1 Distinctio 11, Quaestio 1
|a0 Prologus
Postquam determinavit de quibusdam actibus qui consequuntur omnes ordines, scilicet assistere et ministrare;
hic determinat de quodam actu ad quem unus ordo specialiter deputatur, scilicet custodire homines; et dividitur
in partes duas: in prima determinat de Angelis quantum ad officium custodiae; in secunda quantum ad
profectum, praedictum officium consequentem, ibi: praeterea illud considerari oportet. Circa primum duo facit:
primo determinat veritatem; secundo circa determinata movet quaestionem, ibi: solet etiam quaeri, utrum singuli
Angeli singulis hominibus, an unus pluribus ad custodiam vel exercitium deputatus sit. Ubi tria facit: primo
movet quaestionem; secundo excludit alteram partem, ibi: sed cum electi tot sint quot et boni Angeli sunt, plures
constat esse omnes simul bonos et malos homines quam boni Angeli sint; tertio excludit reliquam, et exponit
eam, ibi: ideoque dici oportet, unum eumdemque Angelum bonum vel malum pluribus hominibus deputari ad
custodiam vel ad exercitium.
Circa custodiam Angelorum quaeruntur hic quinque: 1 utrum Angeli hominibus ad custodiam deputentur; 2
cujus ordinis sit custodire; 3 quorum hominum sit custodiri; 4 utrum custodes Angeli semper custodiant homines
quibus deputantur, vel quandoque eos derelinquant; 5 cum de salute hominum gaudeant Angeli, utrum e
contrario de perditione eorum tristentur.
|a1 Articulus 1: Utrum Angeli custodiant homines.
AG1
Ad primum sic proceditur. Videtur quod Angeli homines non custodiant. Deus enim est custos hominum, ut
dicitur job 7. Sed perfectior est custos qui per seipsum sufficit ad custodiam quam qui custodit mediantibus aliis.
Cum ergo omne quod est perfectissimum, Deo sit attribuendum, videtur quod ipse nos per Angelos non custodiat
AG2
Praeterea, custodia et conservatio hominum est per gratiam. Sed gratiam Deus immediate infundit animae, et non
per Angelos. Ergo videtur quod eis non competat custodire nos.
AG3
Praeterea, unus effectus custodiae Angelorum ponitur quod deferant orationes nostras ad Deum.
Sed hoc videtur omnino superfluum, cum Deus omnia cognoscat. Ergo videtur vanum ponere Angelos hominum
custodes.
AG4
Praeterea, custos ponitur alicui aut propter imbecillitatem, ut scilicet juvetur et defendatur, aut propter
ignorantiam, ut instruatur; sicut mulieribus et pueris doctores et paedagogi dantur.
Sed homo per se potest cognoscere ea quae sunt facienda vel vitanda, per legem naturalem cordi impressam; et
potest etiam exequi propter arbitrii libertatem. Ergo videtur quod custodia Angelorum non egeat.
AG5
Praeterea, custodis officium est retrahere custoditum ab his quae sibi sunt nociva. Sed Angeli non retrahunt
homines a peccatis, cum multos in peccata praecipitari videamus. Ergo videtur quod Angeli hominum custodes
non sint.
AG6
Praeterea, custodis est instruere custoditum secundum modum ejus. Sed modus hominis est cognitionem a
sensibilibus accipere. Ergo videtur quod visibilibus apparitionibus nos deberent instruere.
Hoc autem non faciunt, nisi forte raro. Ergo videtur quod vel non custodiunt, vel sunt negligentes in custodiendo.
SC1
Sed contra est quod dicitur in psalm. 90, 2: Angelis suis Deus mandavit de te, ut custodiant te in omnibus viis
tuis
SC2
Praeterea, Deus est pronior ad miserendum quam ad puniendum. Sed Deus hominibus dedit Daemones ad
exercitium, ut habetur ad Ephes. Ult., 12: non est nobis colluctatio adversus carnem et sanguinem, sed adversus
principes et potestates, adversus mundi rectores tenebrarum harum. Ergo videtur quod multo fortius dederit
Angelos ad custodiendum.
CO

489

