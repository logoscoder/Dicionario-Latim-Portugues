RA3
Ad tertium dicendum, quod non est eadem ratio de poena sensibili ante mortem et post mortem: quia ante
mortem poena sensibilis consequitur virtutem naturae agentis, sive sit poena sensibilis interior, ut febris, vel
aliquid hujusmodi; sive etiam sensibilis poena exterior, ut ustio, sive aliquid hujusmodi: sed post mortem nihil
aget virtute naturae, sed secundum justitiae divinae ordinem tantum, sive in animam separatam, in quam constat
quod ignis naturaliter agere non potest, sive etiam in corpus post resurrectionem: quia tunc omnis actio naturalis
cessabit, cessante motu primi mobilis, qui est causa omnis motus et alterationis corporalis.
RA4
Ad quartum dicendum, quod dolor sensibilis respondet delectationi sensibili, quae est in conversione actualis
peccati. Concupiscentia autem habitualis, quae est in originali peccato, delectationem non habet; ideo dolor
sensibilis non respondet sibi pro poena.
RA5
Ad quintum dicendum, quod corpora puerorum non erunt impassibilia ex defectu potentiae ad patiendum in
ipsis, sed ex defectu exterius agentis in ipsa: quia post resurrectionem nullum corpus erit agens in alterum,
praecipue ad corruptionem inducendam per actionem naturae; sed erit actio tantum ad puniendum ex ordine
divinae justitiae; unde illa corpora poenam non patientur quibus poena sensibilis ex divina justitia non debetur.
Corpora autem sanctorum erunt impassibilia, quia deficiet in eis potentia ad patiendum; et ideo impassibilitas erit
in eis dos, non autem in pueris.
|a2 Articulus 2: Utrum pueri non baptizati sentiant in anima afflictionem spiritualem.
AG1
Ad secundum sic proceditur. Videtur quod pueri non baptizati afflictionem spiritualem in anima sentiant. Quia,
sicut dicit chrysostomus, in damnatis gravior erit poena quod Dei visione carebunt, quam quod igne inferni
cremabuntur. Sed pueri visione divina carebunt.
Ergo afflictionem spiritualem ex hoc sentient.
AG2
Praeterea, carere illo quod quis vult habere, sine afflictione esse non potest. Sed pueri vellent visionem divinam
habere: alias voluntas eorum actualiter perversa esset. Ergo cum ea careant, videtur quod ex hoc afflictionem
sentiant.
AG3
Si dicatur, quod non affliguntur, quia sciunt se non culpa propria ea esse privatos, contra. Immunitas a culpa
dolorem poenae non minuit, sed auget; non enim si aliquis non propria culpa exheredatur vel mutilatur, propter
hoc minus dolet.
Ergo etiam quamvis pueri non propria culpa tanto bono priventur, ex hoc eorum dolor non tollitur.
AG4
Praeterea, sicut pueri baptizati se habent ad meritum Christi, ita non baptizati ad meritum Adae. Sed pueri
baptizati ex merito Christi consequuntur praemium vitae aeternae. Ergo et non baptizati dolorem sustinent ex hoc
quod per demeritum Adae aeterna vita privantur.
AG5
Praeterea, absentari a re amata non potest esse sine dolore. Sed pueri naturalem cognitionem de Deo habebunt, et
eadem ratione naturaliter eum diligent. Ergo cum ab eo sint in perpetuum separati.
Videtur quod hoc sine dolore pati non possint.
SC1
Sed contra, si pueri non baptizati post mortem dolorem interiorem habeant, aut dolebunt de culpa, aut de poena.
Si de culpa, cum a culpa illa ulterius emundari non possint, dolor ille erit in desperationem inducens. Sed talis
dolor in damnatis est vermis conscientiae. Ergo pueri vermem conscientiae habebunt, et sic non esset eorum
poena mitissima, ut in littera dicitur. Si autem de poena dolerent, ergo cum poena eorum juste a Deo sit, voluntas
eorum divinae justitiae obviaret; et sic actualiter deformis esset, quod non conceditur.
Ergo nullum dolorem interiorem sentient.
SC2
Praeterea, ratio recta non patitur ut aliquis perturbetur de eo quod in ipso non fuit ut vitaretur: propter quod
Seneca probat, quod perturbatio in sapientem non cadit. Sed in pueris est ratio recta nullo actuali peccato
obliquata. Ergo non turbabuntur de hoc quod talem poenam sustinent, quam vitare nullo modo potuerunt.
CO
Respondeo dicendum, quod circa hoc est triplex opinio.
Quidam enim dicunt, quod pueri nullum dolorem sustinebunt, quia in eis adeo ratio obtenebrata erit ut non
cognoscant se amisisse quod amiserunt: quod probabile non videtur, ut anima ab onere corporis absoluta ea non
cognoscat quae saltem ratione investigari possint, et etiam multo plura.
Et ideo alii dicunt, quod in eis est perfecta cognitio eorum quae naturali cognitioni subjacent, et cognoscunt
Deum, et se ejus visione privatos esse, et ex hoc aliquem dolorem sentient; tamen mitigabitur eorum dolor,
710

