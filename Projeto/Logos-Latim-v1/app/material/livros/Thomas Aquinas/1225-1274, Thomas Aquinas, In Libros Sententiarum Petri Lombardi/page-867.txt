remaneret aliqua pars corruptioni non subjecta; sed sufficit quod in ea remanserit id quod naturae est cum
possibilitate ad reparationem, subjectum tamen corruptioni.
RA5
Ad quintum dicendum, quod caro Christi actu existens caro Christi, nullo modo fuit infecta; ejus enim emundatio
a praecedenti infectione saltem intellectu praecedit assumptionem; unde in divinam sapientiam nihil inquinatum
incurrere potuit.
|a2 Articulus 2: Utrum caro Christi fuit in antiquis patribus secundum quantitatem determinatam.
AG1
Ad secundum sic proceditur. Videtur, quod caro Christi fuerit in antiquis patribus secundum aliquid
demonstrabile determinatum. Ut enim in littera ex Augustino habetur, caro Christi fuit in Abraham secundum
corpulentam substantiam. Sed corpulenta substantia nominat aliquid determinatum demonstrabile. Ergo per hunc
modum fuit caro Christi in Abraham et in aliis.
AG2
Praeterea, in formatione corporis Christi duo inveniuntur: scilicet ratio formationis, quae est principium activum
in conceptione, et materia de qua corpus Christi formatum est. Sed ratio formationis non descendit ab Adam, ut
Augustinus dicit, sed desuper venit: quia quod in ea natum est, de spiritu sancto est; Matth. 1, 20. Si ergo ista
materia determinata in Adam vel Abraham non fuerit, ullo modo corpus Christi ex primis parentibus non venit:
quod est inconveniens, quia non pertineret ad eum satisfacere pro peccato Adae, sicut dictum est. Ergo oportet
carnem Christi fuisse in Abraham et Adam secundum materiam determinatam.
AG3
Praeterea, si haec materia determinata ex qua corpus Christi formatum est non fuit in Adam, hoc non potest esse,
nisi quia ex alimento sumpta est. Alimentum autem extraneum est a natura humana. Ergo caro Christi non est
vere de natura humana: quod haereticum est. Videtur ergo quod materia carnis Christi non sit ex superfluo
alimenti sumpta, sed ex primis parentibus descenderit.
AG4
Praeterea, major est convenientia quae est secundum identitatem rei quam quae est secundum proportionem
principii ad principiatum. Sed si materia corporis Christi ex superfluo alimenti sumpta est, realiter fuit
quandoque materia cibi comesti.
Non autem potest dici, quod realiter fuerit in avo vel proavo; etsi forte dicatur, quod ibi fuerit sicut principiatum
est virtute in suo principio. Ergo major esset convenientia carnis Christi ad animalia, quorum carnes in cibum
sumptae sunt, quam ad Adam vel Abraham; quod est inconveniens. Ergo idem quod prius.
AG5
Praeterea, illud quod in se mundum est, non est natum inficere aliud contraria infectione. Sed beata virgo
mundata fuit per primam sanctificationem ab originali infectione. Ergo virtute animae ejus nutrimentum
assumptum infici non potuit, nec alias infectum erat tali infectione quae extra humanam naturam non invenitur.
Ergo caro Christi non in beata virgine peccato subjacuisset; quod est erroneum, ut dictum est. Ergo caro Christi
ex superfluo alimenti non fuit materialiter; et sic idem quod prius.
SC1
Sed contra, Christus non aliquo modo fuit in parentibus quo alii homines ibi non fuerunt; sed e converso alii
homines aliquo modo ibi fuerunt quo Christus non fuit. Sed alii homines non fuerunt in primis parentibus
secundum materiam determinatam.
Ergo nec Christus in eis hoc modo fuit. Probatio mediae. Alii homines non descendunt a suis parentibus nisi
mediante semine.
Semen autem, ut probat Philosophus, non est aliquid decisum quod fuerit actu pars, sed est superfluum alimenti,
quod est potentia totum.
Ergo aliorum hominum materia non fuit determinate in Adam quasi actu pars ejus existens.
SC2
Praeterea, generatio secundum naturam in infinitum possibilis est secundum naturam, hoc modo quod homo ex
homine generetur. Si ergo aliqua materia determinata sumatur ex qua omnis caro decisa sit, oportet quod
infinitorum materia in aliquo finito fuerit. Hoc autem est impossibile.
Ergo impossibile est quod omnium hominum caro et Christi fuerit in Adam secundum determinatam vel
signatam materiam. Quod autem impossibile sit, sic probatur. Cujuslibet rei naturalis materia determinatam
quantitatem exigit; non enim in quacumque parva materia potest induci quaecumque forma.
Sed infinita non possunt esse in aliquo finito, nisi secundum quantitatem non determinatam accipiantur divisione
facta, sed semper secundum eamdem proportionem, ut scilicet totius sumatur dimidium, et dimidii dimidium, et
sic in infinitum: sic enim secundum eamdem proportionem secundo acceptum erit alterius quantitatis quam
primo acceptum.
Ergo impossibile est quod infinitorum corporum naturalium materia sumatur ex aliquo uno finito in actu.
SC3
867

