EX
Affectus tuus nomen imponit operi tuo. Si universaliter intelligitur, oportet exponi de affectu eligente, et non
solum intendente, ut dictum est.
Ubi fides non erat, bonum opus non erat, idest meritorium. De hoc tamen in sequenti distinctione quaeretur.
Qui dicunt omnes actus esse indifferentes. Illi considerabant actus secundum rationem generis tantum; quia
inquantum actus est generaliter sumptus, indifferens est ad bonitatem vel malitiam moralem, quamvis habeat
bonitatem naturalem.
Si tamen intelligebant de actu particulariter accepto, sic simpliciter falsa erat ista opinio. Sed hoc non videntur
intellexisse: quia actionem particulariter acceptam dicebant esse conjunctam cuidam fini, ex quo bonitatem vel
malitiam habet, sicut furari vel aliquid hujusmodi.
Aliis autem videtur quod quidam actus in se mali sunt. Isti accipiebant actus secundum quod ad aliquam speciem
determinantur, non tamen secundum quod sunt individuati; et quia aliqui actus ex specie sua habent bonitatem, et
aliqui malitiam, et aliqui neutrum, ut levare festucam; ideo distinguebant actus per tria genera: et quia illud quod
inest alicui ex specie sua nunquam recedit ab eo, ideo dicebant, quod actus qui non sunt indifferentes, si sunt
boni, quacumque intentione fiant, boni remanent, et similiter de malis; intelligentes de bonitate ex genere vel ex
specie actus: non quod actus qui erat bonus ex genere vel circumstantia, si fieret mala intentione, esset bonus
simpliciter; sed quia bonus remanebat ex genere.
Sed Augustinus evidentissime docet... Omnes actus secundum intentionem et causam judicandos bonos vel
malos. Hic ponitur tertia opinio; et haec accipit actum bonum vel malum simpliciter. Et quia intentio mala
sufficit ad hoc quod actus sit malus simpliciter, non tamen intentio bona sufficit ad hoc quod actus sit bonus
simpliciter; ideo ex intentione, secundum hanc opinionem, judicantur actus mali, non autem boni; et sic patet
quod quaelibet harum trium opinionum secundum aliquid vera est.
Qui crucifigendo Christum, arbitrabantur se obsequium praestare Deo. Hoc intelligitur de minoribus deceptis
fraude majorum qui eum ex malitia persequebantur, cognoscentes eum a Deo venisse per signa quae faciebat.
Quae tamen quidam contendunt nunquam habere bonam causam. Hoc dicunt illi de prima opinione, vel etiam de
secunda: et accipiunt causam et non finem ultimum, sed finem proximum, qui malus est: sunt enim malo fini
conjuncta ut bene fieri non possint.

|+d41.q1 Distinctio 41, Quaestio 1
|a0 Prologus
Ostenso quod ex finis intentione, vel voluntate, actus exterior habet malitiam et bonitatem; hic determinat
quasdam quaestiones circa praedeterminata; et dividitur in partes duas: in prima inquirit de actu peccati per
comparationem ad intentionem; in secunda de actu peccati inquirit per comparationem ad voluntatem, ibi: post
haec investigari oportet, qualiter intelligendum sit quod ait Augustinus.
Prima in duas dividitur: in prima movet quaestionem; in secunda determinat eam, ibi: quod a quibusdam non
irrationabiliter astruitur. Et haec dividitur in duas, secundum duas opiniones: secunda incipit, ibi: alii vero, qui
trifariam distinctionem actuum faciunt, opera cuncta quae ad naturae subsidium fiunt, semper bona esse astruunt.
Circa primum tria facit: primo ponit solutionem propositae quaestionis secundum unam opinionem; secundo
objicit in contrarium, ibi: his autem objicitur quod supra dixit Augustinus; tertio ponit responsionem, ibi: quibus
illi respondent.
Post haec investigari oportet, qualiter intelligendum sit quod ait Augustinus. Hic determinat de actu peccati in
comparatione ad voluntatem; et dividitur in partes duas: in prima inquirit de peccato in genere per
comparationem ad voluntatem; in secunda de illo specialiter peccato quod in interiori voluntatis actu consistit,
ibi: si autem omne peccatum mortale, voluntarium est, cum voluntas mala peccatum sit mortale, constat ipsam
esse voluntarium peccatum. Prima dividitur in tres, secundum quod tres auctoritates Augustinus ponit in materia
ista, quae dubitationem habent; secunda, ibi: illius etiam intelligentia perquirenda est quod in Lib. De duabus
animabus edidit. Tertia, ibi: in eodem quoque libro de duabus animabus aliud tradidit consideratione dignum.
Hic est duplex quaestio. Prima de comparatione actus ad intentionem. Secunda de comparatione peccati ad
voluntatem.
Circa primum quaeruntur duo: 1 utrum fides intentionem dirigat; 2 utrum aliquis actus in infidelibus possit esse
bonus, quorum intentio non est per fidem directa.
|a1 Articulus 1: Utrum fides habeat universaliter dirigere intentionem.
AG1
Ad primum sic proceditur. Videtur quod fidei non sit intentionem universaliter dirigere.

774

