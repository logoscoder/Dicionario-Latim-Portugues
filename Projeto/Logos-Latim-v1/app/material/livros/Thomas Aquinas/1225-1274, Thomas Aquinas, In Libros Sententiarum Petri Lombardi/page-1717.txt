ad gratiam per remotionem impedimenti, quod quidem impedimentum est peccatum; et ideo per displicentiam
peccati et affectum ad Deum se aliquis ad gratiam praeparat; et quando haec duo efficaciter facit, dicitur facere
quod in se est; et gratiam recipit.
De primo horum dicitur jac. 4, 8: appropinquate Deo, et appropinquabit vobis; de secundo Apoc. 3, 20: si quis
aperuerit mihi, intrabo ad eum.
RA1
Ad primum ergo dicendum, quod si opus Deo acceptabile dicatur opus meritorium, tunc planum est quod nec
Pharao nec aliquis in peccato mortali existens, potest facere opus Deo acceptum. Si autem omne opus quod est
bonum ex genere, et bona intentione factum, dicatur opus acceptabile Deo; tunc dicitur Pharao non potuisse, non
quia omnino non potuerit, sed propter fixionem obstinatae voluntatis ad malum, in quam inciderat divina gratia
desertus.
RA2
Ad secundum dicendum, quod voluntas nostra est omnino pedissequa respectu divinae gratiae, et nullo modo
praevia; quia ipsa voluntas bona, quae gratiam gratum facientem praecedit, ex Deo nobis provenit, qui gratuita
sua voluntate nos ad hoc provocat vel flagellis, vel aliquo auxilio interiori aut exteriori. Nec tamen voluntas haec
est praevia, sed pedissequa respectu gratiae gratum facientis; quia non est causa ipsius, sed aliqualiter ad ipsam
viam parat.
RA3
Ad tertium dicendum, quod sine gratia gratum faciente non potest recte a mortalibus vita duci, secundum quod ly
recte importat rectitudinem ad finem ultimum pertingentem; potest tamen etiam sine ea recte aliquid agi
rectitudine quam habet actus ex materia et circumstantiis et fine debito, sed non sine gratia quae dicitur gratuita
Dei voluntas.
RA4
Ad quartum dicendum, quod recta intentio ad finem ultimum determinate perducens, non potest esse sine fide;
sed tamen finis ultimus, scilicet Deus, potest esse in intentione ejus etiam qui finem non habet, per generalem vel
naturalem cognitionem quam de Deo habet; unde etiam ille qui fidem non habet, potest se ad fidem habendam
praeparare et ad gratiam, si secundum suam cognitionem peccatum sibi displiceat, et in Deum affectus ejus
feratur.
Articulus 2C
AG1
Ulterius. Videtur quod non sit necessarium eum qui facit quod in se est, justificari. Illud enim quod fit gratis, fit
ex liberalitate, non ex necessitate.
Sed justificamur gratis, ut patet Rom. 3.
Ergo non est necessarium quod justificemur, quantumcumque simus praeparati.
AG2
Praeterea, Deus comparatur ad nos sicut figulus ad lutum, ut patet Isai. 64, et hierem. 18, et Rom. 9. Sed
quantumcumque lutum sit praeparatum, non est necessarium quod ex eo formetur vas. Ergo quantumcumque
homo sit praeparatus, non est necessarium quod ei gratia infundatur.
AG3
Praeterea, illud quo posito necesse est alterum esse, videtur sufficienter ad illud ordinari. Sed actus noster, qui
sufficienter ad aliquid ordinatur, dicitur esse meritorius illius. Ergo aliquis merebitur justificationem secundum
opera quibus se praeparavit, si necessario ad praeparationem illam sequitur justificatio.
SC1
Sed contra, impossibile est summam veritatem mentiri. Sed ipsa veritas promisit se gratiam daturum ei qui quod
in se est, facit. Zach. 1, 3: convertimini ad me, et ego convertar ad vos; et Apoc. 3, 20: si quis aperuerit mihi,
intrabo ad eum.
Ergo necesse est eum qui facit quod in se est, justificari.
SC2
Praeterea, Rom. 5, super illud: justificati ex fide, dicit Augustinus in Glossa: Deus recipit confugientes ad se;
aliter in eo esset iniquitas. Sed impossibile est in Deo esse iniquitatem. Ergo necessarium est quod justificet illos
qui faciunt quod in se est.
CO
Ad tertiam quaestionem dicendum, quod duplex est necessitas; scilicet necessitas absoluta, et necessitas ex
suppositione. De prima quidem necessitate loquendo, non est necessarium eum gratiam recipere qui se
sufficienter ad gratiam parat; quia neque per se necessitas, secundum quam Deum necesse est esse, neque
necessitas coactionis vel prohibitionis, in his quae divina voluntate fiunt, cadere potest. Loquendo autem de
necessitate quae est ex suppositione divini propositi, quo propter benevolentiam suae bonitatis voluit unicuique
eam communicare secundum suam capacitatem, necessarium est quod cuilibet materiae praeparatae forma
infundatur. Non tamen eodem modo est in omnibus formis; quia formae quae mediantibus secundis agentibus in
1717

