Praeterea, timor beatitudini repugnat. Sed extremum judicium, quod tremendum maxime dicitur, non poterit fieri
sine timore eorum qui sunt judicandi; unde etiam Gregorius dicit, super illud job 41: cum sublatus fuerit,
timebunt Angeli: consideremus quomodo tunc iniquorum conscientia concutitur, quando etiam justorum vita
turbatur. Ergo beati non judicabuntur.
SC1
Sed contra, videtur quod omnes boni judicentur.
Quia dicitur 2 corinth. 5, 10: omnes astabimus ante tribunal Christi, ut referat unusquisque propria corporis quae
gessit, sive bona, sive mala.
Sed non est aliud judicari. Ergo omnes judicabuntur.
SC2
Praeterea, universale omnia comprehendit. Sed illud judicium dicitur universale. Ergo omnes judicabuntur.
CO
Ad secundam quaestionem dicendum, quod ad judicium duo pertinent: scilicet discussio meritorum, et retributio
praemiorum. Quantum ergo ad receptionem praemiorum, omnes judicabuntur, etiam boni, in eo quod
unusquisque recipiet ex divina sententia praemium merito respondens. Sed discussio meritorum non fit nisi ubi
est quaedam meritorum commixtio bonorum cum malis. Illi autem qui aedificant super fundamentum fidei
aurum et argentum et lapides pretiosos, divinis servitiis totaliter insistentes; quia nullam admixtionem notabilem
alicujus mali meriti habent, in eis discussio meritorum locum non habet; sicut illi qui rebus mundi penitus
abjectis solicite cogitant solummodo quae sunt Dei; et ideo salvabuntur, sed non judicabuntur.
Illi vero qui aedificant super fundamentum fidei lignum et fenum et stipulam, qui adhuc scilicet amant
saecularia, et terrenis negotiis implicantur, ita tamen quod nihil Christo praeponant, sed studeant peccata
eleemosynis expiare; habent quamdam commixtionem bonorum meritorum cum malis; et ideo discussio
meritorum in eis locum habet; unde tales quantum ad hoc judicantur, et tamen salvabuntur.
RA1
Ad primum ergo dicendum, quod quia punitio est effectus justitiae, praemiatio autem misericordiae; magis Deo,
et judicio, quod est actus justitiae, antonomastice punitio attribuitur, ut interdum judicium pro ipsa
condemnatione accipiatur; et sic intelligitur auctoritas inducta, ut per Glossam, ibidem, patet.
RA2
Ad secundum dicendum, quod discussio meritorum in electis non erit ad tollendum incertitudinem beatitudinis a
cordibus ipsorum judicandorum; sed ut praeeminentia bonorum meritorum ad mala ostendatur omnibus
manifeste; et sic Dei justitia comprobetur.
RA3
Ad tertium dicendum, quod Gregorius loquitur de justis adhuc in carne mortali existentibus; unde supra
praemiserat: hi qui in corporibus reperiri potuerint; quamvis jam fortes atque perfecti, quia adhuc in carne sunt
positi, non possunt in tanti terroris turbine nulla formidine concuti. Unde patet quod terror ille referendus est ad
tempus immediate judicium praecedens, tremendum quidem maxime malis, non autem bonis, quibus nulla erit
mali suspicio.
RC
Rationes autem quae sunt in oppositum, procedunt de judicio quantum ad retributionem praemiorum.
Articulus 3C
AG1
Ulterius. Videtur quod nulli mali judicabuntur.
Sicut enim est certa infidelium damnatio, ita et eorum qui in mortali decedunt. Sed propter damnationis
certitudinem, dicitur joan. 3, 18: qui non credit, jam judicatus est. Ergo eadem ratione nec alii peccatores
judicabuntur.
AG2
Praeterea, vox judicis est valde terribilis eis qui per judicium condemnantur. Sed, sicut in littera ex verbis
Gregorii habetur, ad infideles allocutio judicis non fiet. Si ergo fieret ad fideles damnandos, infideles de sua
infidelitate commodum reportarent; quod est absurdum.
SC1
Sed contra, videtur quod omnes mali sint judicandi.
Quia omnibus malis infligetur poena secundum quantitatem culpae. Sed hoc sine definitione judicii esse non
potest. Ergo omnes mali judicabuntur.
CO
Ad tertiam quaestionem dicendum, quod judicium quod est poenarum retributio pro peccatis, omnibus malis
competit; judicium autem quod est discussio peccatorum, solum fidelibus: quia in infidelibus non est fidei
fundamentum, quo sublato, omnia opera sequentia perfecta rectitudine intentionis carent; unde non est in eis
aliqua permixtio bonorum meritorum ad mala, quae discussionem requirant. Sed fideles in quibus manet fidei
fundamentum, ad minus fidei actum laudabilem habent, qui quamvis non sit meritorius sine caritate, tamen,
2175

