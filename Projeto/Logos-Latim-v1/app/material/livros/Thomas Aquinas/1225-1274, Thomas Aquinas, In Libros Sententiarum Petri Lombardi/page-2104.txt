Praeterea, omne corpus quod occultat alia corpora post se existentia, de necessitate visu percipitur ex hoc ipso
quod alia quae sunt post, occultantur.
Sed corpus gloriosum occultabit a visu alia corpora post se existentia, quia erit corpus coloratum. Ergo de
necessitate videbitur.
AG3
Praeterea, sicut quantitas est de his quae insunt corpori, ita qualitas per quam videtur. Sed quantitas non suberit
voluntati, ut corpus gloriosum possit esse majoris quantitatis vel minoris. Ergo nec qualitas per quam visibile est,
ut possit non videri.
SC1
Sed contra est, quod corpus nostrum glorificabitur in conformitate corporis Christi. Sed corpus Christi post
resurrectionem non necessario videbatur, immo disparuit ab oculis discipulorum in emaus, ut Luc. Ult.. Ergo et
corpus glorificatum non necessario videbitur.
SC2
Praeterea, ibi erit summa obedientia corporis ad animam. Ergo corpus poterit videri vel non videri secundum
voluntatem animae.
CO
Ad tertiam quaestionem dicendum, quod visibile videtur secundum quod agit in visum.
Ex hoc autem quod aliquid agit vel non agit in aliquod extrinsecum, non est aliqua mutatio in ipso: unde sine
mutatione alicujus proprietatis quae sit de perfectione corporis glorificati, potest contingere quod videatur et non
videatur; unde in potestate animae glorificatae erit quod corpus suum videatur vel non videatur, sicut et quaelibet
alia actio corporis in animae potestate erit; alias non esset corpus gloriosum instrumentum summe obediens
principali agenti.
RA1
Ad primum ergo dicendum, quod claritas illa obediet corpori glorioso, ut possit eam ostendere vel occultare.
RA2
Ad secundum dicendum, quod color corporis non impedit pervietatem ipsius, nisi inquantum immutat visum;
quia visus non potest immutari simul a duobus coloribus, ut utrumque perfecte inspiciat.
Color autem corporis gloriosi erit in potestate animae, ut per ipsum immutet visum vel non immutet; et ideo erit
in potestate ejus ut occultet corpus quod est post se vel non occultet.
RA3
Ad tertium dicendum, quod quantitas est inhaerens ipsi corpori glorioso; nec posset quantitas immutari ad
imperium animae sine mutatione intrinseca corporis gloriosi, quae impassibilitati ejus repugnaret; et ideo non est
simile de quantitate et visibilitate; quia etiam qualitas illa per quam est visibile, non poterit subtrahi ad imperium
animae; sed actio illius qualitatis suspendetur; et sic occultabitur corpus ad imperium animae.

|+d44.q3 Distinctio 44, Quaestio 3
|a0 Prologus
Deinde quaeritur de his quae pertinent ad damnatos; et circa hoc quaeruntur tria: 1 de qualitate corporum
ipsorum; 2 de igne quo cruciabuntur; 3 de conditionibus animarum eorumdem, postquam fuerint separatae.
|a1 Articulus 1: Utrum damnatorum corpora cum suis deformitatibus resurgant.
Articulus 1A
AG1
Ad primum sic proceditur. Videtur quod damnatorum corpora cum suis deformitatibus resurgant.
Illud enim quod in poenam peccati inductum est, desistere non debet nisi peccato remisso.
Sed membrorum defectus qui accidunt per mutilationem, in poenam peccati inducti sunt, et similiter etiam
omnes aliae deformitates corporales.
Ergo a damnatis, qui peccatorum remissionem non sunt consecuti, in resurrectione non removebuntur.
AG2
Praeterea, sicut resurrectio sanctorum erit ad ultimam perfectionem, sic et resurrectio ipsorum erit ad ultimam
miseriam. Sed sanctis resurgentibus non auferetur aliquid quod ad eorum perfectionem pertinere possit. Ergo nec
impiis resurgentibus aliquid auferetur quod ad eorum defectum vel miseriam pertineat. Hujusmodi autem sunt
deformitates.
Ergo etc..
AG3

2104

