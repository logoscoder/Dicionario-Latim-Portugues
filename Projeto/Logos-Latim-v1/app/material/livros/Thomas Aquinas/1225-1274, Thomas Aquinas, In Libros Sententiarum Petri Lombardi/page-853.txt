AG3
Praeterea, Anselmus in libro de conceptu virginali dicit: decebat ut illius hominis conceptio de matre purissima
fieret, quae ea puritate niteret qua major sub Deo nequit intelligi.
Sed major puritas fuisset in ea, si anima ejus nunquam infectionem peccati originalis habuisset, quam si ad
aliquod tempus habuerit et postmodum mundata fuerit. Ergo anima illa nunquam originali peccato infecta fuit.
Aut igitur caro sanctificata fuit ante animationem; vel saltem in ipso instanti infusionis anima gratiam suscepit
per quam immunis a peccato originali esset.
SC1
Sed contra, in partibus hominis est talis ordo quod anima est Deo propinquior quam corpus.
Sed virtus alicujus agentis prius pervenit ad ea quae sunt sibi propinquiora, et per ea ad magis distantia. Ergo
gratia sanctificationis a Deo venit ad corpus per animam: ergo antequam animaretur sanctificari non potuit.
SC2
Praeterea, contraria nata sunt fieri circa idem.
Sed gratia sanctificationis praecipue originali peccato opponitur. Cum ergo ante animationem in prole peccatum
originale esse non possit, quia proprium subjectum culpae est anima rationalis, videtur quod ante animationem
beata virgo sanctificata non fuerit.
CO
Ad secundam quaestionem dicendum, quod sanctificatio beatae virginis non potuit esse decenter ante infusionem
animae, quia gratiae capax nondum erat, sed nec etiam in ipso instanti infusionis, ut scilicet per gratiam tunc sibi
infusam conservaretur, ne culpam originalem incurreret.
Christus enim hoc singulariter in humano genere habet ut redemptione non egeat, quia caput nostrum est, sed
omnibus convenit redimi per ipsum.
Hoc autem esse non posset, si alia anima inveniretur quae nunquam originali macula fuisset infecta; et ideo nec
beatae virgini, nec alicui praeter Christum hoc concessum est.
RA1
Ad primum ergo dicendum, quod haec verba de joanne baptista dicuntur pro tempore illo quando ad ingressum
matris Dei exultavit in utero, quod fuit in sexto mense a conceptione ejus, ut verba Angeli ostendunt, Luc. 1;
unde constat quod tunc animam rationalem habebat; et ideo vel per spiritum vitae non intelligitur anima
rationalis, sed respiratio exterioris aeris; vel dicitur spiritus vitae si de anima intelligitur, nondum inesse, quia
nondum manifestabatur, per modum quo dicuntur res fieri quando innotescunt.
RA2
Ad secundum dicendum, quod loquitur de notitia approbationis, quae quamvis sit tantum habentium gratiam,
non tamen est eorum solum quando gratiam habent, sed ab aeterno; unde talis notitia potuit esse hieremiae ante
ejus formationem: non tamen sanctificatio; quae tamen esse potuit ante egressionem ex utero; et ideo tempus
notitiae et sanctificationis distinguit Dominus dicens: priusquam te formarem in utero, novi te; et antequam
exires de ventre, sanctificavi te.
RA3
Ad tertium dicendum, quod haec puritas soli homini Deo debebatur, ut ipse quasi unicus redemptor humani
generis nulla peccati servitute teneretur, cui competebat omnes a peccato redimere; unde non hanc puritatem, sed
sub hac maximam virgo mater ejus habere debuit.
Articulus 1C
AG1
Ulterius. Videtur, quod nec etiam ante nativitatem ex utero. Sicut enim dicit Augustinus ad Dardanum,
sanctificatio qua singuli efficimur templum Dei, non nisi renatorum est. Nemo autem renascitur nisi prius
nascatur. Ergo nullus habet gratiam antequam nascatur. Sed sanctificatio est effectus gratiae. Ergo beata virgo in
utero matris sanctificata non fuit.
AG2
Si dicatur quod est duplex nativitas, scilicet nativitas in utero, quae conceptio dicitur, et nativitas ex utero, quae
communiter nativitas nominatur, et beatae virginis regenerationem sanctificationis praecessit nativitas in utero,
sed non nativitas ex utero: contra. Dominus joan. 3, 7, generationem spiritualem, quae est ex aqua et spiritu,
vocat secundam, dicens: oportet vos nasci denuo. Sed si duae nativitates carnales praecessissent, spiritualis non
diceretur secunda, sed tertia.
Ergo non est duplex nativitas, ut dictum est.
AG3
Praeterea, beatus Hieronymus dicit: non mihi credas si tibi aliquid dixero quod ex veteri vel novo testamento
haberi non possit. Sed de sanctificatione beatae virginis in utero nihil dicitur in veteri vel novo testamento. Ergo
non est credendum eam in utero sanctificatam fuisse.
SC1

853

