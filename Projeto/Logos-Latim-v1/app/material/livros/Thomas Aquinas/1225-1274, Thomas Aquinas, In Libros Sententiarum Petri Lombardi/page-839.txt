Ad secundum dicendum, quod sicut bonitas divina, quae in creatione rerum se manifestat, omnibus se
communicat, non tamen aequaliter; ita etiam prout se in incarnatione manifestat, praecipue quantum ad
dilectionem humani generis, omnibus se communicat, non tamen eodem modo et aequaliter, sed uni per gratiam
unionis, aliis per gratiam adoptionis, qui gratiae non repugnant.
RA3
Ad tertium dicendum, quod aliquid debetur humanae naturae dupliciter: vel ut sibi essentiale, et hoc invenitur
communiter in omnibus naturam habentibus humanam; vel ut superadditum essentialibus principiis, sive sit per
gratiam acceptum, sive operibus acquisitum; et hoc non invenitur communiter in omnibus naturam habentibus:
unde ratio non procedit.
RA4
Quartum concedimus.
Articulus 2B
AG1
Ulterius. Videtur quod non debuerit assumere naturam humanam in aliquo ex stirpe Adae generato.
Sicut enim dicit apostolus ad Hebr. 7, talis decebat ut nobis esset pontifex qui esset segregatus a peccatoribus.
Sed magis esset segregatus a peccatoribus, si de stirpe peccatorum carnem non assumpsisset. Ergo non debuit
carnem assumere de stirpe Adae.
AG2
Praeterea, peccatum originale est peccatum naturae, et non personae, nisi per accidens. Non ergo requiritur ad
satisfactionem, nisi quod aliquis sit de humana natura. Sed si aliquis homo fieret non de stirpe Adae, constat
quod ad humanam naturam pertineret. Ergo congrue pro natura humana satisfacere posset.
AG3
Sed contra, medicina in loco vulneris debet apponi. Sed humana natura est vitiata tantum in his qui ex genere
Adae descendunt, in quo omnes moriuntur, 1 corinth. 15. Ergo in aliquo ad ejus stirpem pertinente, natura
humana assumi debuit.
CO
Ad secundam quaestionem dicendum, quod non fuit decens ut aliunde quam de stirpe Adae, filius Dei humanam
naturam assumeret, praecipue propter tria. Primo ad servandum justitiam satisfactionis. Si enim de genere Adae
non fuisset, ad eum non pertineret pro peccato Adae satisfacere.
Secundo ad perfectam reintegrationem dignitatis Adae, qui hoc habuit ut ipse et suum genus nulla alia creatura
indigeret, quasi sustentante et salvante: et hoc generi ejus redditum non fuisset, si redemptus fuisset per aliquem
qui ad genus ejus non pertineret. Tertio ad servandum dignitatem specialiter ipsius Adae, qui in hoc quodam
modo imaginem Dei singulariter habuit, ut sicut Deus, cum sit ens primum, omnium entium principium est per
creationem; ita etiam Adam, cum sit primus homo, est principium omnium hominum per generationem; quod
sibi deperiret, si Christus non de ejus genere homo fieret.
RA1
Ad primum ergo quod objicitur, quod debet esse segregatus a peccatoribus, dicendum, quod verum est,
inquantum peccatores sunt, non inquantum homines sunt: venit enim peccatum destruere et naturam salvare:
unde convenientiam habuit in his quae ad naturam pertinent, sed contrarietatem in his quae ad peccatum
spectant: quia neque contraxit neque commisit peccatum.
RA2
Ad secundum dicendum, quod natura humana non fuit infecta originali peccato nisi secundum quod ab Adam
trahitur: unde si Deus unum hominem de limo terrae formaret, peccatum originale in eo non esset; et ideo
satisfactio de originali non pertinebat indifferenter ad quemlibet hominem, sed ad quemlibet de genere Adae.
RA3
Tertium concedimus.
Articulus 2C
AG1
Ulterius. Videtur quod naturam humanam assumere debuit in ipso Adam. Assumptio enim carnis ad
satisfactionem ordinatur. Sed decet ut idem qui peccavit, satisfaciat. Ergo naturam humanam in ipso Adam
assumere debuit.
AG2
Praeterea, talis debuit esse humanae naturae reparatio, ut nihil homini de sua dignitate periret.
Sed Adam in primo statu hoc habuit ut nullius hominis auxilio ad suam salutem indigeret. Hoc autem non sibi
restituitur, in alio homine humana natura assumpta: quia beneficio illius hominis indiget ad suam salutem. Ergo
non decuit humanam naturam in alio quam in ipso Adam assumi.
AG3
Sed contra, contrariorum non est eadem causa.
839

