ratio quod sensualitas tristaretur secundum convenientiam naturae suae; et ideo non fuit in eo tristitia rationem
pervertens, nec fuit necessaria, sed voluntaria quodammodo.
RA1
Ad primum ergo dicendum, quod per illam auctoritatem Isaiae excluditur a Christo tristitia rationem impediens.
RA2
Ad secundum dicendum, quod perturbari dicitur ex toto turbari; et hoc est quando turbatio inferioris partis ad
superiorem pervenit, ut ejus ordo turbetur: et hoc non est in aliquo sapiente, nec in Christo fuit; et sic concludunt
rationes Senecae.
RA3
Ad tertium dicendum, quod omnis tristitia, ut dicitur in 7 ethic., inquantum in se est, fugienda est, inquantum
hujusmodi: potest tamen eligi tristitia inquantum ad aliquod bonum ordinat, sicut tristitia poenitentis ad salutem;
et ita etiam Christus elegit tristitiam, inquantum utilis erat ad redemptionem humani generis.
Articulus 2B
AG1
Ulterius. Videtur quod in Christo non fuerit ira. Ira enim vitium est. Sed in Christo nullum fuit vitium, sed
summa mansuetudo; Matth. 11, 29: discite a me, quia mitis sum et humilis corde. Ergo in Christo non fuit ira.
AG2
Praeterea, sicut Gregorius dicit, ira per vitium excaecat oculum mentis, ira per zelum turbat. Sed in Christo
oculus mentis neque excaecatus neque perturbatus fuit.
Ergo in Christo non fuit ira.
AG3
Praeterea, secundum Philosophum, et Damascenum, ira est appetitus vindictae. Sed Christus non fecit aliquid ad
vindictam.
Ergo in Christo non fuit ira.
SC1
Sed contra, in Christo fuit ira per zelum, ut patet joan. 2. Ergo in eo fuit ira.
SC2
Praeterea, nulla virtus defuit Christo, nec aliqua virtutis perfectio. Sed de perfectione aliquarum virtutum est ira,
sicut fortitudinis, ut dicitur in 3 eth.. Ergo in Christo fuit ira.
CO
Ad secundam quaestionem dicendum, quod ira tripliciter dicitur. Quandoque enim ira ponitur pro habitu vel actu
vitii, quod opponitur mansuetudini, quod irascibilitas dicitur: quod contingit ex hoc quod virtus, ut in 2 ethic.
Dicitur, quandoque magis opponitur uni extremorum, sicut mansuetudo superfluitati irae, magis quam
diminutioni; et ideo oppositum vitium nominatur ira: et sic ira non fuit in Christo. Alio modo dicitur ira voluntas
vindicandi aliquod malefactum; et sic ira non est passio, proprie loquendo, nec est in irascibili, sed in voluntate:
et sic ira est in Deo et beatis, et in Christo fuit. Tertio modo dicitur ira proprie quaedam passio vis irascibilis,
quae contingit ex hoc quod vis irascibilis tendit ad destructionem alicujus quod apprehenditur contrarium volito
vel desiderato: et si quidem sit ex ordine rationis insurgens, vel ordinata ratione, sic dicitur ira per zelum, et sic
fuit in Christo; si autem sit inordinata, sic erit ira per vitium, quae in Christo nullo modo fuit.
RA1
Ad primum ergo dicendum, quod ratio illa procedit de ira secundum primum modum dicendi: sic enim opponitur
mansuetudini: secundum autem quod est passio, non opponitur, sed est materia ejus circa quam, quia etiam mitis
irascitur quando oportet.
RA2
Ad secundum dicendum, quod sicut in Christo delectatio superioris partis non tollebat tristitiam sensitivae partis;
ita etiam et ira sensitivae partis non impediebat in aliquo usum rationis: quia quando divinitas permittebat
unicuique partium humanitatis Christi agere quae sunt ei propria, ut dicit Damascenus, una pars aliam non
impediebat, sicut in nobis accidit quod una pars impedit aliam.
RA3
Ad tertium dicendum, quod ira inordinata consistit in vindicta; sed ira ordinata vindictam ad justitiam ordinat, ut
scilicet vindictam non quaerat, sed justitiam; et tantum puniat, quantum justitiae ordo permittit.
Articulus 2C
AG1
Timor. Timor enim maxime opponitur fortitudini.
Sed in Christo fuit perfectissima fortitudo.
Ergo in ipso non fuit aliquis timor.
AG2
Praeterea, Augustinus dicit, quod signum perfectionis est absque timore esse. Sed Christus fuit perfectissimus.
1005

