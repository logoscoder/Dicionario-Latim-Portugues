Meritum autem aureolae potest esse majus et minus; unde et aureola potest esse major et minor. Sciendum
tamen, quod meritum aureolae potest intendi dupliciter: uno modo ex parte radicis, alio modo ex parte operis.
Contingit enim esse aliquos duos, quorum unus ex minori caritate majus tormentum martyrii sustinet, vel magis
praedicationi instat, aut etiam magis se a delectabilibus carnis elongat.
Intensioni ergo meriti quae attenditur penes radicem, non respondet intensio aureolae, sed intensio aureae; sed
intensioni meriti quae est ex genere actus, respondet intensio aureolae. Unde potest esse quod aliquis qui minus
in martyrio meretur quantum ad essentiale praemium, habebit pro martyrio majorem aureolam.
RA1
Ad primum ergo dicendum, quod merita quibus debentur aureolae, non attingunt ad terminum perfectionis
simpliciter, sed secundum speciem; sicut ignis est specie subtilissimum corporum; unde nihil prohibet unam
aureolam alia esse excellentiorem, sicut unus ignis est alio subtilior.
RA2
Ad secundum dicendum, quod una virginitas potest esse alia major propter majorem recessum a virginitatis
contrario; ut dicatur in illa esse major virginitas quae magis occasiones corruptionis vitat; sicut privationes
intendi possunt, ut cum dicitur homo magis caecus, quia magis elongatur a visu.
EX
Suos fines habebunt duae civitates. Hoc ideo dicitur, quia usque ad diem judicii numerus electorum et
damnatorum augetur; et etiam gloria et poena augeri potest, saltem quantum ad praemium et poenam
accidentalem; sed post judicium ulterius augeri non poterit.
Denarius enim unus. Hoc dicitur propter hoc quod idem est objectum omnium beatorum.
Ille quippe beate vivit qui vivit ut vult, nec male aliquid vult. Haec sententia Augustini concordat cum sententia
Philosophi, ut per vivere operatio vitae intelligatur; per hoc autem quod dicitur: ut vult, ostenditur operatio non
impedita; per hoc autem quod dicitur: nec aliquid male vult, ostenditur esse connaturalis, quia mala sunt contra
naturam.
Quo retardatur quodammodo, ne tota intentione pergat in illud summum caelum, donec appetitus ille
conquiescat. Ista retardatio intelligitur quantum ad hoc quod anima a corpore separata non habet perfectum esse;
et ita nec perfectam operationem, qua possit Deo perfecte conjungi.

|+d50.q1 Distinctio 50, Quaestio 1
|a0 Prologus
Postquam determinavit Magister de gloria sanctorum post judicium generale, hic determinat de poenis
impiorum; et dividitur in partes duas: in prima propositum prosequitur; in secunda ponit totius opere epilogum,
ibi: haec de pedibus sedentis super solium excelsum... Commemorasse sufficiat.
Prima autem pars dividitur in duas partes: in prima determinat de poenis damnatorum quantum ad effectum; in
secunda determinat de poenis eorum quantum ad cognitionem, sive intellectum, ibi: hic quaeri solet, quare illae
tenebrae, quibus involventur mali in Gehenna, dicuntur tenebrae exteriores.
Et haec pars dividitur in partes tres: in prima ostendit quomodo excluduntur a cognitione Dei per hoc quod sunt
in tenebris exterioribus; in secunda ostendit qualiter se habeat eorum cognitio ad ea quae in hoc mundo aguntur,
ibi: praeterea quaeri solet, si reproborum animae quae nunc in inferno cruciantur, notitiam habeant eorum quae
circa suos in hac vita geruntur; in tertia qualiter se habeat ad cognoscenda ea quae erga sanctos aguntur, ibi:
quaeri etiam solet, utrum vicissim se videant illi qui sunt in inferno, et illi qui sunt in gloria. Secunda pars
dividitur in duas: in prima inquirit, utrum mortui cognoscant ea quae hic aguntur; in secunda movet dubitationem
quamdam ex dictis, ibi: si quis autem quaerat quomodo intelligatur quod de Lazaro et divite legitur, audiat
Augustini responsum. Tertia vero pars dividitur in duas: in prima ostendit quomodo boni et mali invicem se
videant; in secunda inquirit, quid accidat sanctis ex visione damnatorum, ibi: sed cum sancti malos in tormentis
videant, nonne aliqua compassione erga eos moventur? et haec pars dividitur in duas: in prima inquirit, utrum
sancti videntes damnatorum miseriam eis compatiantur; in secunda, utrum ex hoc quod poenam damnatorum
vident, eorum gloria minuatur, ibi: postremo quaeritur, an poena reproborum visa decoloret gloriam beatorum.
Hic quaeruntur duo. Primo de cognitione naturali animae separatae. Secundo de poena damnatorum.
Circa primum quaeruntur quatuor: 1 utrum anima possit aliquid intelligere a corpore separata; 2 utrum possit
intelligere per species quas a sensibus accepit, dum corpori esset juncta; 3 utrum anima separata singularia
cognoscat; 4 utrum localis distantia ejus cognitionem impediat.
Utrum autem sensibus utatur, quaesitum est supra, dist. 44.
|a1 Articulus 1: Utrum anima aliquid intelligere possit a corpore separata.
AG1
Ad primum sic proceditur. Videtur quod anima nihil intelligere possit a corpore separata.
2284

