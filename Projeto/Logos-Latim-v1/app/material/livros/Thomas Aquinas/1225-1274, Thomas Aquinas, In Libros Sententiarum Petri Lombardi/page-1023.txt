Praeterea, ex hoc licet nobis aliud velle quam Deus vult, quia nescimus quid Deus velit in aliquibus. Sed
Christus sciebat in omnibus quid Deus vellet. Ergo quantum ad omnia volita voluntatem humanam divinae
conformabat.
SC1
Sed contra, Christus flevit de destructione hierusalem.
Ergo volebat eam non destrui. Sed Deus volebat eam destrui. Ergo voluit aliquid quod Deus non voluit.
SC2
Praeterea, ipse dixit Luc. 22, 42: non mea voluntas, sed tua fiat. Ergo volebat secundum voluntatem humanam
aliquid quod non volebat secundum divinam.
CO
Respondeo dicendum ad primam quaestionem, quod cum voluntas sequatur rationem, processus voluntatis
proportionatur processui rationis.
Ratio autem habet aliquod principium per se notum, ad quod resolvendo, reducit illud cujus cognitionem quaerit:
et quando ad illud reducere potuerit, habet certitudinem de re, et sententiat quod ita est; sed antequam ad illud
principium reducere possit, movetur aliquibus verisimilitudinibus: et si quidem rationibus illis detineatur
tamquam certis, decipitur et errat; si autem illis non detineatur, tunc habet opinionem unius partis cum formidine
alterius.
Finis autem, ut dicit Philosophus, 7 ethic., se habet in voluntariis sicut principium in speculativis: unde quando
voluntas reducit aliquid consiliabile in finem in quo totaliter quiescit, sententialiter acceptat illud; si autem
reducat in finem in quo non totaliter quiescit, trepidat inter utrumque. Sed si consideretur hoc quod est ad finem
sine ordine ad finem, movetur voluntas in ipsum secundum bonitatem vel malitiam, quam in eo absolute
inveniet. Sed quia voluntas non sistit in motu quem habet circa hujusmodi, cum non feratur in ipsum sicut in
finem; ideo non sententiat finaliter secundum praedictum motum suum de illo, quousque finem in quem illud
ordinat, non consideret: unde voluntas non simpliciter vult illud; sed vellet, si nil inveniretur repugnans.
Voluntas autem ut natura movetur in aliquid, ut dictum est, absolute: unde si per rationem non ordinetur in
aliquid aliud, acceptabit illud absolute, et erit illius tamquam finis; si autem ordinet in finem, non acceptabit
aliquid absolute, quousque perveniat ad considerationem finis, quod facit voluntas ut ratio. Patet igitur quod
voluntas ut natura imperfecte vult aliquid, et sub conditione, nisi feratur in ipsum sicut in finem; sed eorum quae
ordinantur ad finem, habet voluntas ut ratio ultimum judicium et perfectum.
His visis, potest patere, qualiter voluntas rationis, divinae voluntati in Christo conformatur in volito; quia
voluntas ut natura nunquam in Christo movebatur in aliquid sicut in finem, nisi quod Deus vult. Et cum voluntas
ut ratio nunquam moveatur in aliquid nisi ex ratione finis, patet quod etiam voluntas ut ratio conformabatur
divinae voluntati in volito; sed voluntas ut natura, mota in aliquid non sicut in finem (quod quidem non eodem
modo se habet in bonitate et malitia secundum se consideratum, et in ordine ad finem), non conformabatur
divinae voluntati in volito: quia Christus volebat non pati, Deus autem volebat eum mori; mors autem secundum
se mala erat, sed relata ad finem, bona. Hoc autem, ut dictum est, non est perfecte velle aliquid, sed sub
conditione: unde a Magistris velleitas appellatur. Patet igitur quod secundum voluntatem rationis conformabatur
divinae voluntati in volito quantum ad omne quod perfecte et absolute volebat, non autem quantum ad id quod
volebat imperfecte. Similiter etiam nec voluntas sensualitatis conformabatur divinae voluntati in volito in his
quae erant nociva naturae: quia sensualitatis non est ordinare ad finem, ex quo illa habebant quod essent bona, et
Deo accepta: tamen sensualitatis voluntas et rationis conformabatur divinae voluntati in actu volendi, quamvis
non in volito; quia quamvis Deus non vellet hoc quod sensualitas vel voluntas ut natura volebat in Christo,
volebat tamen illum actum utriusque, inquantum, secundum Damascenum, permittebat unicuique partium
animae pati et agere quod sibi erat naturale et proprium, quantum expediebat ad finem redemptionis, et
ostensionem veritatis naturae.
RA1
Ad primum ergo dicendum, quod conformitas quae est in volitione, non facit rectitudinem voluntatis: quia
aliquis potest peccando velle illud volitum quod vult Deus, et meretur in hoc quod illud non vult, ut in fine 1
Lib., distinct. 48, dictum est. Sed rectitudo voluntatis causatur ex conformitate in modo volendi, ut scilicet velit
ex caritate sicut Deus; et iterum in causa finali, ut propter idem velit; et iterum in causa efficiente, ut scilicet
Deus velit ipsum velle, ut dictum est.
RA2
Ad secundum dicendum, quod in beatis, qui sunt solum comprehensores, quando erunt dotati impassibilitate,
nihil eis quantum ad sensitivam partem laesivum occurret: et ideo non erit aliquid in quo eorum sensualitas a
divina voluntate discordet.
Secus autem fuit in Christo, qui simul beatus et passibilis fuit. Et similiter nec voluntas ut natura, quantum ad ea
quae ad ipsos pertinent, quia ab omni malo liberati erunt. Sed mala damnatorum vellent imperfecte modo
praedicto, scilicet voluntate conditionata, non esse; in quo etiam, quamvis non conformentur quantum ad volitum
divinae voluntati consequenti, conformantur tamen divinae voluntati antecedenti, quae vult omnes homines
salvos fieri: et quantum ad hoc est similitudo inter voluntatem hominis Christi et voluntatem beatorum.
1023

