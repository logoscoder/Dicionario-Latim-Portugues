AG2
Praeterea, gravius est peccatum peccato superaddere quam unum simplex peccatum committere.
Sed habens conscientiam peccati mortalis peccat consecrando, peccat etiam communicando. Ergo ex quo
consecravit, debet saltem a sumptione cessare.
AG3
Praeterea, communicatio corporis Domini et sanguinis aequaliter debetur omnibus membris Christi.
Sed aliis datur corpus Christi sine sanguine.
Ergo sacerdos saltem a sumptione sanguinis abstinere potest.
SC1
Sed contra est quod dicitur de consecr., dist. 2, cap. Relatum, ubi reprobatur eorum error qui volebant consecrare
corpus Christi, et non sumere.
SC2
Praeterea, hoc idem videtur ex verbis Domini, quibus dixit hoc sacramentum instituens: accipite, et comedite;
Matth. 26, 26.
CO
Ad secundam quaestionem dicendum, quod semper ille qui consecrat, debet sumere corpus et sanguinem Christi,
nisi impediatur vel per violentiam, vel per mortem, vel per infirmitatem, vel aliquid hujusmodi: cujus ratio potest
sumi ex parte ipsius sacramenti, quod in ipsa sumptione complementum suae significationis accipit: quia, ut dicit
Augustinus, dum sanguis in ore fidelium de calice funditur, sanguinis effusio de latere Christi designatur: et
etiam complementum suae efficaciae, quia ultimum effectum proprium habet in hoc quod sumitur. Ut ergo
sacramentum sit perfectum, oportet illum qui sacramentum celebravit, communicare. Potest etiam sumi ratio ex
parte ipsius consecrantis: quia cum ipse sit aliis dispensator divinorum, debet primo in participatione divinorum
fieri, ut dionysius dicit in 3 cap. Eccles.
Hierar..
RA1
Ad primum ergo dicendum, quod in tali casu non oportet quod sacerdos communionem intermittat; sed potest
dare infirmo petenti partem hostiae consecratae.
RA2
Ad secundum dicendum, quod magis peccaret non sumendo, quia sacrilegium committeret pervertens ritum
sacramentorum. Nec tamen est perplexus; quia potest ad Deum converti, et conteri: et tunc sine periculo in tali
articulo sumet.
RA3
Ad tertium dicendum, quod perfectio sacramenti hujus in utroque consistit, ut ex supra dictis patet; et ideo
sacerdos celebrans qui alterum tantum sumeret, imperfecte sacramentum perageret; unde reus sacrilegii
secundum canones judicatur, de consec., dist. 2, cap. Comperimus.
Secus est autem de aliis qui non perficiunt sacramentum: quia eis subtrahitur sanguis propter effusionis
periculum; unde et sacerdos in parasceve, quando non consecrat, corpus sine sanguine sumit.
Articulus 2C
AG1
Ulterius. Videtur quod laudabilius sit abstinere ab hoc sacramento quam accedere. Quia ad Deum maxime per
humilitatem appropinquamus.
Sed quod homo ex reverentia sacramenti a communione desistit, humilitatis est. Ergo hoc videtur magis
meritorium et fructuosum, quam etiam sumere.
AG2
Praeterea, caritatis verae est magis Dei gloriam quam commodum proprium quaerere. Sed iste qui abstinet,
videtur propter gloriam Dei facere quam reveretur; qui autem sumit, propter proprium commodum facere, quia
fructum sacrum quaerit. Ergo illud est perfectioris caritatis, et ita magis meritorium.
AG3
Sed contra, in aliis sacramentis ei cui licet sacramentum accipere, melius est accipere quam desistere.
Sed hoc sacramentum dignius est aliis. Ergo multo melius est homini parato accipere quam ex reverentia
desistere.
CO
Ad tertiam quaestionem dicendum, quod in his quae sunt ex genere suo bona, peccatum non accidit, nisi ex
aliquo accidente, dum inordinate explentur; et ideo ea perficere per se bonum est; sed abstinere ab eis non est
bonum nisi ratione accidentis alicujus. Unde cum eucharistiam accipere sit bonum ex genere, assumere eam est
bonum per se, abstinere est bonum per accidens, inquantum scilicet timetur ne inordinate sumatur. Et quia quod
est per se, praejudicat ei quod est per accidens; ideo simpliciter loquendo, melius est eucharistiam sumere quam
ab ea abstinere; sed in casu aliquo nihil prohibet esse melius abstinere, quando aliquis probabiliter praesumit ex
sumptione reverentiam minui. Si autem haec duo ad invicem comparemus, adhuc invenitur praevalere sumptio
1584

