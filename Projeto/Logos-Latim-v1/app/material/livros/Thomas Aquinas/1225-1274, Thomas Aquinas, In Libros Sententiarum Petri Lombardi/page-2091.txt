RA
Et per hoc patet solutio ad objecta, quae procedunt de subtilitate quae est per rarefactionem.
Articulus 2B
AG1
Ulterius. Videtur quod ratione hujus subtilitatis competat corpori quod sit simul in eodem loco cum alio corpore
non glorioso. Quia, ut dicitur philippen. 3, 21, reformabit corpus humilitatis nostrae configuratum corpori
claritatis suae secundum operationem virtutis suae, qua etiam possit subjicere sibi omnia. Sed corpus Christi
potuit simul esse cum alio corpore in eodem loco; ut patet per hoc quod intravit post resurrectionem ad
discipulos januis clausis, ut dicitur joan. 20.
Ergo et corpora gloriosa ratione subtilitatis poterunt esse cum aliis corporibus non gloriosis in eodem loco.
AG2
Praeterea, corpora gloriosa erunt nobiliora omnibus aliis corporibus. Sed quaedam corpora nunc ratione suae
nobilitatis possunt simul esse cum aliis corporibus, scilicet radii solares. Ergo multo fortius hoc conveniet
corporibus gloriosis.
AG3
Praeterea, corpus caeleste non potest dividi, ad minus quantum ad substantiam sphaerarum; unde dicitur job 37,
quod caeli velut aere solidissimi fusi sunt. Si ergo corpus gloriosum non potest ratione subtilitatis esse simul cum
alio corpore in eodem loco, nunquam ad caelum empyreum ascendere poterit; quod est erroneum.
AG4
Praeterea, corpus quod non potest esse simul cum alio corpore, potest ex alterius obstaculo impediri in motu suo,
vel etiam includi. Sed haec non possunt contingere corporibus gloriosis. Ergo possunt simul esse in eodem loco
cum aliis corporibus.
AG5
Praeterea, sicut se habet punctus ad punctum, ita linea ad lineam, et superficies ad superficiem, et corpus ad
corpus. Sed duo puncta possunt esse simul, ut patet quando duae lineae se tangunt; et similiter duae lineae in
contactu duarum superficierum; et duae superficies in contactu duorum corporum: quia contigua sunt quorum
ultima sunt simul, ut patet 6 physic.. Ergo non est contra naturam corporis, quin possit esse cum alio corpore in
eodem loco. Sed quidquid nobilitatis natura corporis patitur, totum corpori glorioso praestabitur. Ergo corpus
gloriosum ex suae subtilitatis proprietate habebit quod possit esse simul cum alio corpore in eodem loco.
SC1
Sed contra est quod boetius dicit in libro de Trin.: in numero differentiam varietas accidentium facit: nam tres
homines neque genere neque specie, sed suis accidentibus distant. Nam si vel animo cuncta ab his accidentia
separamus, tamen locus est cunctis diversus, quem unum fingere nullo modo possumus. Ergo si ponantur duo
corpora esse in uno loco, erunt unum corpus numero.
SC2
Praeterea, corpora gloriosa majorem convenientiam habebunt cum loco quam spiritus angelici.
Sed spiritus angelici, ut quidam dicunt, non possent distingui numero, nisi essent in diversis locis; et propter hoc
ponunt, quod necesse est eos esse in loco, et quod ante mundum creari non potuerunt.
Ergo multo magis debent dicere, quod duo corpora qualiacumque non possunt simul esse in eodem loco.
CO
Ad secundam quaestionem dicendum, quod non potest dici quod corpus gloriosum ratione subtilitatis suae
habeat quod possit esse cum alio corpore in eodem loco, nisi per subtilitatem auferatur ab eo illud per quod
prohibetur nunc esse simul cum alio corpore in eodem loco.
Dicunt autem quidam, quod prohibetur ad hoc in suo statu ratione corpulentiae, per quam habet quod repleat
locum; quae quidem corpulentia ab eo per subtilitatis dotem tolletur. Sed hoc non potest stare propter duo.
Primo, quia corpulentia quam dos subtilitatis aufert, est ad defectum pertinens, puta aliqua inordinatio materiae
non perfecte substantis suae formae: totum enim quod ad integritatem corporis pertinet in corpore, resurget tam
ex parte formae, quam ex parte materiae. Quod autem aliquod corpus sit repletivum loci, hoc habet per id quod
est de integritate naturae ejus, et non ex aliquo defectu naturae. Cum enim plenum opponatur vacuo; illud solum
non replet locum, quo posito in loco, locus nihilominus remanet vacuus.
Vacuum autem definitur in 4 physic., quod est locus non plenus sensibili corpore.
Dicitur autem aliquod corpus esse sensibile ex materia et forma et naturalibus accidentibus, quae omnia ad
integritatem naturae pertinent.
Constat etiam quod corpus gloriosum erit sensibile etiam secundum tactum, ut patet in corpore Domini, Luc.
Ult.; nec enim deerit materia aut forma, aut naturalia accidentia secundum calidum et frigidum et hujusmodi.
Unde patet quod corpus gloriosum non obstante subtilitatis dote replebit locum.
Insania enim videretur dicere, quod locus ubi esset gloriosum corpus, esset vacuus. Secundo ratio eorum
praedicta non valet; quia impedire coexistentiam corporis in eodem loco est in plus quam replere locum. Si enim
ponamus dimensiones esse separatas sine materia, illae dimensiones non replent locum; unde quidam ponentes
2091

