Ergo et aliorum resurrectio tanto propinquior erit resurrectioni Christi, quanto per gratiam et meritum magis ei
fuerint conformes.
AG3
Praeterea, status novi testamenti est perfectior, et expressius portat imaginem Christi, quam status veteris. Sed
quidam patres veteris testamenti Christo resurgente resurrexerunt, sicut dicitur Matth. 27, 52, quod multa corpora
sanctorum qui dormierant, resurrexerunt. Ergo videtur quod nec sanctorum novi testamenti resurrectio differri
debeat usque ad finem mundi, ut sit omnium simul.
AG4
Praeterea, post finem mundi non erit aliquis annorum numerus. Sed post resurrectionem mortuorum adhuc
computantur multi anni usque ad resurrectionem aliorum, ut patet Apoc. 20; dicitur enim ibi vers. 4: vidi...
Animas decollatorum propter testimonium Jesu, et propter verbum Dei; et infra: et vixerunt, et regnaverunt cum
Christo mille annis; et ceteri mortuorum non vixerunt, donec consummentur mille anni. Ergo resurrectio omnium
non differtur usque ad finem mundi, ut sit omnium simul.
SC1
Sed contra est quod job 24: homo cum dormierit, non resurget, donec atteratur caelum, nec evigilabit ut resurgat
de somno suo; et loquitur de somno mortis. Ergo usque ad finem mundi, quando caelum atteretur, resurrectio
hominum differtur.
SC2
Praeterea, Hebr. 11, 39, dicitur: hi omnes testimonio fidei probati non acceperunt repromissionem, idest plenam
animae et corporis beatitudinem, Deo aliquod aliud pro nobis providente, ne sine nobis consummarentur, idest
perficerentur; Glossa: ut communi gaudio omnium majus fieret gaudium singulorum. Sed non erit ante
resurrectio quam corporum glorificatio: quia reformabit corpus humilitatis nostrae configuratum corpori claritatis
suae; Phil. 3, 21: et resurrectionis filii erunt sicut Angeli in caelo, ut patet Matth. 22. Ergo resurrectio differtur
usque ad finem mundi, in quo omnes simul resurgent.
CO
Respondeo dicendum ad primam quaestionem, quod, sicut Augustinus dicit in 3 de Trin., divina providentia
statuit ut corpora crassiora et inferiora per subtiliora et potentiora quodam ordine regantur; et ideo tota materia
corporum inferiorum subjacet variationi secundum motum caelestium corporum; unde esset contra ordinem
quem divina providentia in rebus statuit, si materia inferiorum corporum ad statum incorruptionis perduceretur
manente motu corporum superiorum.
Et quia secundum positionem fidei, resurrectio erit in vitam immortalem conformiter Christo, qui resurgens a
mortuis, jam non moritur, ut dicitur Rom. 6; ideo humanorum corporum resurrectio usque ad finem mundi
differetur, in quo motus caeli quiescet. Et propter hoc etiam quidam Philosophi qui posuerunt motum caeli
nunquam cessare, posuerunt reditum humanarum animarum ad corpora mortalia qualia nunc habemus, sive
ponerent reditum animae ad idem corpus in fine magni anni, ut empedocles, sive ad aliud, ut Pythagoras posuit
quamlibet animam quodlibet corpus ingredi, ut dicitur in 1 de anima.
RA1
Ad primum ergo dicendum, quod quamvis caput magis conveniat cum membris convenientia proportionis, quae
exigitur ad hoc quod in membra influat, quam membra ad invicem; tamen caput habet causalitatem quamdam
super membra, qua membra carent; et in hoc membra differunt a capite, et conveniunt ad invicem. Unde
resurrectio Christi exemplum quoddam nostrae resurrectionis est, ex cujus fide spes nobis de nostra resurrectione
consurgit; non autem resurrectio alicujus membri Christi est causa resurrectionis ceterorum membrorum; et ideo
resurrectio Christi debuit praecedere resurrectionem aliorum, qui omnes simul resurgere debuerunt in
consummatione saeculorum.
RA2
Ad secundum dicendum, quod quamvis inter membra Christi sint quaedam aliis digniora, et magis capiti
conformia, non tamen pertingunt ad rationem capitis, ut sint causa aliorum; et ideo ex conformitate ad Christum
non debetur eis quod eorum resurrectio praecedat resurrectionem aliorum, quasi exemplar exemplatum, sicut
dictum est de resurrectione Christi. Sed quod aliquibus hoc sit concessum, quod eorum resurrectio non sit usque
ad communem resurrectionem dilata, est ex speciali gratiae privilegio, non ex debito conformitatis ad Christum.
RA3
Ad tertium dicendum, quod de illa resurrectione sanctorum cum Christo videtur dubitare Hieronymus in sermone
de assumptione, utrum scilicet peracto resurrectionis testimonio iterum mortui sint, ut sic eorum magis fuerit
suscitatio quaedam, sicut fuit Lazari, quam vera resurrectio, qualis erit in fine mundi; an ad immortalem vitam
vere resurrexerint, semper in corpore victuri, in caelum cum Christo ascendentes corporaliter, ut Glossa dicit
Matth. 27. Et hoc probabilius videtur; quia ad hoc quod verum testimonium de vera resurrectione Christi
proferrent, congruum fuit quod vere resurgerent, sicut Hieronymus alibi dicit. Nec eorum resurrectio propter
ipsos accelerata est, sed propter resurrectionem Christi testificandam; quod quidem testimonium erat ad
fundandum fidem novi testamenti; unde decentius factum est per patres veteris testamenti quam per eos qui jam
novo testamento fundato decesserunt. Tamen sciendum est, quod etsi de resurrectione eorum in evangelio mentio
2059

