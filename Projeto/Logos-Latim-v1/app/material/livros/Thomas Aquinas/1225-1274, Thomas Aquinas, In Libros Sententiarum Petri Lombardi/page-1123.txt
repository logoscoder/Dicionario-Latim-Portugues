articulos redemptoris fides se extendit, ibi: sed quaeritur, cum sine fide mediatoris antiquis non fuerit salus, sicut
nec modernis, utrum oportuerit illos credere omnia illa de mediatore quae nos credimus.
Sed quaeritur, utrum hoc credere ante adventum et ante legem ad salutem suffecerit. Hic duo facit: primo
ostendit propositum; secundo removet quamdam quaestionem ex dictis, ibi: quid ergo dicetur de illis simplicibus
quibus non erat revelatum mysterium incarnationis? sed quaeritur, cum sine fide mediatoris antiquis non fuerit
salus etc.. Hic etiam duo facit: primo ostendit propositum; secundo movet quaestionem, ibi: solet etiam quaeri de
Cornelio.
Illud etiam praetermittendum non est. Hic ostendit quod fides secundum quantitatem quam habet ex intensione
habitus, aequatur spei, caritati, et operationi; et circa hoc duo facit: primo ostendit propositum; secundo solvit
dubitationem, ibi: huic vero quod hic et superius dictum est...
Videtur obviare quod ait apostolus.
Hic est duplex quaestio. Prima de definitione articulorum. Secunda de explicita eorum cognitione.
Circa primum quaeruntur duo: 1 de articulo secundum se; 2 de distinctione articulorum ad invicem.
|a1 Articulus 1: Utrum definitio Richardi de s. Victore de articulo sit competens.
Articulus 1A
AG1
Ad primum sic proceditur, et exponitur definitio Richardi de sancto victore, quae talis est: articulus est
indivisibilis veritas de Deo, arctans nos ad credendum. Videtur autem quod sit incompetens.
Quia indivisibilis veritas est veritas incomplexi.
Sed fides est de complexi, ut supra dictum est. Ergo articulus fidei non est indivisibilis veritas.
AG2
Praeterea, inter articulos fidei ponuntur aliqua quae non pertinent ad Deum nisi sicut ad causam, sicut carnis
resurrectio. Sed hoc non sufficit ad hoc quod dicatur veritas esse de Deo: quia sic omnis veritas a Deo est; non
tamen omnis veritas ad articulum fidei pertinet. Ergo videtur quod inconvenienter dicatur de Deo.
AG3
Praeterea, arctatio necessitatem importat.
Sed fides voluntaria est: quia nullus credit nisi volens, ut dicit Augustinus.
Ergo male dicit, quod est arctans ad credendum.
AG4
Item, ponitur alia definitio Isidori: articulus est perceptio divinae veritatis tendens in ipsam.
Quia perceptio divinae veritatis est etiam per rationem naturalem, sicut quod scimus Deum esse; et tamen de hoc
non est articulus. Ergo male definit articulum.
AG5
Item, objicitur de definitione Hugonis de sancto victore: articulus est natura cum gratia.
Quia articulus est res credita. Sed natura cum gratia est credens. Ergo, cum credens non sit creditum, articulus
male definitur.
CO
Respondeo dicendum ad primam quaestionem, quod articulus nomen Graecum est; et importat indivisionem;
unde membra quae non dividuntur in alia membra, dicuntur articuli: et secundum istum modum conclusiones
quae inquiruntur in aliqua scientia vel aliquo tractatu, dicuntur articuli: quia ex eis, sicut ex quibusdam principiis
indivisibilibus, consurgit collectio quae tractatum perficit: et sic in judiciis ea quae per testes probata sunt vel
probanda, dicuntur articuli.
Fides autem non inquirit sed supponit ea quae sunt fidei ex testimonio Dei ea dicentis: unde illud quod habet
specialem difficultatem in fide, et cujus suppositio non dependet ab alio supposito, proprie dicitur articulus fidei.
Et ideo in definitione praedicta Richardus secutus est et proprietatem nominis, dicens, quod est indivisibilis
veritas, et etymologiam, secundum quod sonat in lingua Latina, dicens quod arctat nos ad credendum.
RA1
Ad primum ergo dicendum, quod in incomplexis, per se loquendo, non est veritas nisi aequivoce: unde
indivisibile intelligendum est non simpliciter, sed in genere complexorum.
RA2
Ad secundum dicendum, quod articuli fidei dicuntur esse de Deo, aut quia pertinent ad divinam naturam, aut
quia ad personam (sive ratione sui, sive ratione naturae assumptae), aut effectus proprius ejus, qui non potest
fieri aliqua virtute creata, nec percipitur ratione humana: et ideo objectio cessat.
RA3
Ad tertium dicendum, quod articulus dicitur arctare ad credendum non de necessitate coactionis, sed de
necessitate finis: quia sine fide articulorum non potest esse salus.
RA4

1123

