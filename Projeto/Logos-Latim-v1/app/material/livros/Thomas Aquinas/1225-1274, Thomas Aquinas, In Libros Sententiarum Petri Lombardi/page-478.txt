nomina important officium praelationis, scilicet dominationes, principatus, et potestates: in tertia autem ordines
quorum actus sunt etiam personarum privatarum; ut mirabilia facere, quae est virtutum; et nuntiare magna, quod
est Archangelorum; et nuntiare parva, quod est Angelorum.
|a4 Articulus 4: Utrum nomina Angelorum convenienter distinguantur.
AG1
Ad quartum sic proceditur. Videtur quod nomina Angelorum non convenienter distinguantur.
Nomen enim totius non debet parti imponi. Sed ordo est pars hierarchiae. Cum ergo hierarchia sit idem quod
sacer principatus, ut dictum est, videtur quod nullus ordo principatus debeat dici.
AG2
Praeterea, nomen totius non debet imponi alicui ordini illius naturae. Sed omnes caelestes spiritus Angeli
vocantur. Ergo videtur quod ultimus ordo Angelorum non debeat nomine Angelorum vocari.
AG3
Praeterea, illud quod est superioris ordinis, non necessario invenitur in inferiori, quamvis e contrario. Sed
nomina respondent rebus. Cum ergo omnes Angeli dicantur caelestes virtutes secundum dionysium, videtur quod
hoc nomine non debeat nominari medius ordo secundae hierarchiae: quia nomina superiorum non sunt
inferiorum.
AG4
Praeterea, omnis virtus est media inter essentiam et operationem. Sed nullus ordo vocatur in Angelis nomine
essentiae vel operationis. Ergo nec etiam nomine virtutis.
AG5
Praeterea, per nomina ordinum devenimus in proprietates eorum, secundum dionysium.
Sed nulli Angelo convenit per caritatem inflammare, nec in voluntatem imprimere: quia hoc solius Dei est. Ergo
videtur quod inconvenienter dicantur seraphim incendentes.
AG6
Praeterea, ardere caritate, et videre Deum, et tenere ipsum, sunt de substantia beatitudinis.
Sed omnes Angeli sunt beati. Ergo nulli ordines debent ab his actibus nominari.
AG7
Praeterea, quaeritur, quomodo differant haec tria, seraph, seraphin, et seraphim; et cherub, cherubin, et cherubim.
CO
Respondeo dicendum, quod circa nominationes ordinum attendendum est, quod sicut unusquisque ordo est altior,
ita etiam a perfectiori nominatur: et quamvis ea quae sunt superiorum, participentur quodammodo ab inferioribus
et e contrario; non tamen debent esse confusa nomina, sed distincta. Ad hoc enim quod aliquod nomen nominet
proprie aliquam rem, duo requiruntur: scilicet quod hoc quod significatur per nomen, habeatur perfecte
secundum completum actum, et ut sit ultima perfectio ejus: et quia omnis denominatio est a forma, quae dat esse
et est principium operationis; ideo Angeli denominantur ab eo quod est in eis loco formae, tamquam a digniori.
Verbi gratia, in homine est quaedam participatio intellectus: et quia non habet plenum actum intellectus, ut sine
inquisitione et imaginatione intelligere possit, ideo in ordine intellectualium non ponitur. Similiter etiam
quamvis sensum habeat secundum completissimam operationem respectu omnium animalium: quia tamen
sentire non est secundum ultimam perfectionem ejus, non ponitur in ordine sensitivorum, sed in ordine
rationalium: quia rationis actum plene habet, et est actus ejus inquantum est homo.
Secundum hoc ergo dico, quod donum superiorum est in inferioribus secundum quamdam participationem, non
secundum completum actum: et ideo ab eo non possunt denominari: e contrario vero dona inferiorum sunt in
superioribus eminentius; sed in illis actibus non est ultimum complementum eorum, unde ab his non
denominantur sicut proprio nomine: et inde est quod dicuntur sibi in denominationibus cedere, ut scilicet
superior ordo ab excellentiori actu proprium nomen sortiatur.
RA1
Ad primum ergo dicendum, quod principatus communiter sumptus ad cujuslibet praelationis officium,
intelligitur nomine hierarchiae; sed principatus specialiter sumptus ad regimen determinatae provinciae, est
nomen unius specialis ordinis.
RA2
Ad secundum dicendum, quod nomen Angeli designat manifestationem, cum Angelus nuntius dicatur: esse enim
manifestativum simpliciter convenit omnibus ordinibus, inquantum scilicet secundum descensum ordinum,
lumen intellectuale est in eis minus simplex et magis proportionatum intellectui sequentium; et ideo dicit
dionysius quod semper inferior Angelus manifestat superiorem omnibus sub se ordinatis; et ideo esse
manifestativum omnium superiorum respectu nostri est ultimi ordinis: propter quod ultimum ordinem,
Angelorum nomine significamus, aliis ordinibus nominatis ab his quae designant excellentiorem modum
nuntiandi vel manifestandi; et per hunc modum Angelus est nomen naturae, quia conditionem naturae exprimit.
Sed si nuntiare sumatur secundum exterius ministerium quod exercent, sic Angelus est nomen officii, non
naturae, ut dicit Gregorius.
478

