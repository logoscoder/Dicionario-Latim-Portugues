Religiosa unitas, idest fidelis confessio qua nomen Dei singulariter, non communiter praedicatur.
Non ademit, idest non abstulit, personae genitae essentiam, idest personam filii geniti, quae est essentia,
constitutam, idest natam ex essentia patris indeficientis naturae.

|+d32.q1 Distinctio 32, Quaestio 1
|a0 Prologus
Postquam determinavit de propriis et appropriatis personarum, hic inquirit qualiter ad invicem divinae personae
comparentur secundum propria vel appropriata; et dividitur in partes tres: in prima ostendit qualiter comparentur
secundum proprium vel appropriatum spiritui sancto; in secunda qualiter comparentur secundum proprium vel
appropriatum filii, ibi: praeterea diligenter investigari oportet, utrum pater sapiens sit sapientia quam genuit; in
tertia inquirit qualiter comparentur secundum utrumque simul; scilicet de uno per comparationem ad alterum, ibi:
praeterea diligenter notandum est. Circa primum duo facit: primo movet quaestionem; secundo determinat eam,
ibi: huic quaestioni... Id solum respondemus.
Praeterea diligenter investigari oportet. Hic inquirit quomodo comparentur secundum appropriatum filii, quod est
sapientia; et dividitur in partes duas: in prima movet quaestionem, et determinat veritatem; in secunda excludit
quamdam dubitationem ex determinatione occasionatam, ibi: post haec quaeri solet a quibusdam, utrum filius sit
sapiens sapientia genita, vel ingenita. Prima in duas: in prima inquirit utrum pater sit sapiens sapientia genita, vel
ingenita, et determinat eam; in secunda inquirit utrum filius sit sapiens sapientia genita, vel ingenita et
determinat eam; primo ostendens quod non est sapiens sapientia genita sed sapientia ingenita; secundo ostendens
quod est sapiens per sapientiam genitam. Et sic patet responsio ad quaestionem per distinctionem; quia ablativus
sapientia potest construi in habitudine principii efficientis; et sic est sensus, quod sit sapiens a sapientia genita; et
hoc falsum est: vel potest construi in habitudine causae formalis; et sic est sensus, quod sit sapiens per
sapientiam genitam formaliter, et hoc verum est; et hoc dicit, ibi: ex praedictis constat quod filius non est sapiens
a se, neque de se.
Post haec a quibusdam solet quaeri, utrum una tantum sit sapientia patris. Hic excludit dubitationem ex
praedictis ortam; et circa hoc tria facit: primo movet dubitationem; secundo ponit determinationem, ibi: haec et
similia tamquam sophistica,...
Abjicimus; tertio manifestat per similitudinem; ibi: et sicut in trinitate dilectio est quae est pater, filius et spiritus
sanctus... Et tamen spiritus sanctus dilectio est, quae non est pater vel filius... Ita in trinitate sapientia est quae est
pater et filius et spiritus sanctus...
Et tamen filius est sapientia quae non est pater vel spiritus sanctus.
Praeterea diligenter notandum est. Hic inquirit de uno per comparationem ad aliud; et primo movet quaestionem;
secundo addit quaestionis difficultatem, relinquens quaestionem insolutam, ibi: difficilem mihi fateor hanc
quaestionem.
Hic est duplex quaestio. Primo de his quae pertinent ad spiritum sanctum. Secundo de his quae pertinent ad
filium.
Circa primum quaeruntur tria: 1 utrum pater diligat filium spiritu sancto; 2 utrum pater diligat se spiritu sancto; 3
utrum pater et filius diligant nos spiritu sancto.
|a1 Articulus 1: Utrum pater diligat filium spiritu sancto.
AG1
Ad primum sic proceditur. Videtur quod pater non diligat filium spiritu sancto. Sicut enim idem est Deo esse
quod sapere, ita idem est Deo esse quod diligere. Sed Deus pater non dicitur esse aliquo modo spiritu sancto.
Ergo videtur quod nec diligere.
AG2
Praeterea, cum dicitur: pater diligit filium spiritu sancto, oportet quod ablativus constituatur in habitudine
alicujus causae, vel quasi efficientis, vel quasi formalis. Sed omnis talis constructio potest resolvi et exponi per
aliquam praepositionem designantem habitudinem causae. Ergo videtur quod pater diligat filium vel a spiritu
sancto, vel per spiritum sanctum. Harum autem utraque videtur esse falsa; quia spiritus sanctus non habet
aliquam habitudinem principii respectu patris; sicut praepositio designat. Ergo videtur quod etiam haec sit falsa:
pater diligit filium spiritu sancto.
AG3
Item, hoc verbum diligit aut significat actum essentialem aut notionalem. Si essentialem, cum idem judicium sit
de omnibus essentialibus, poterit loco ejus poni alius actus essentialis; ut dicatur pater vivere spiritu sancto, vel
intelligere aut velle; quod falsum est. Si autem dicat actum notionalem, non dicit aliam notionem quam
communem spirationem.

263

