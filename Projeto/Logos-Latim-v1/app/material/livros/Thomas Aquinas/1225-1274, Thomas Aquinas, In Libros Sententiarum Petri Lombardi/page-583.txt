Ad quintum dicendum, quod hoc est ex nobili complexione hominis, quod defectum talem in pueritia prae
quibusdam animalibus patitur: quia enim est mollis complexionis, ideo membra puerilia ex sui mollitie sunt
impotentia ad suos actus exercendos: et etiam propter humiditatem abundantem in pueritia, quod contingit in
hominibus prae quibusdam animalibus tum ex magnitudine cerebri, quod homo majus prae aliis animalibus
habet, secundum proportionem sui corporis; tum etiam propter qualitatem complexionis, a qua si in humidiorem
recedatur, propter complexionem aetatis invenietur superabundans humiditas, quae praecipue impedit motum
nervorum. Unde animalia siccae complexionis ut caprae, nascuntur cum membris ad motum habilibus.
|a2 Articulus 2: Utrum in statu innocentiae pueri mox nati, fuissent perfecti in cognitione.
AG1
Ad secundum sic proceditur. Videtur quod pueri mox nati, perfecti in cognitione fuissent. Omnis enim virtus
cujus actus impeditur ex imperfectione corporis, est virtus materialis. Sed intellectus non est actus corporis
cujusdam, ut Philosophus dicit. Ergo naturaliter non impeditur a suo actu propter defectum corporis: ergo videtur
quod in statu integritatis naturae, pueri perfectam cognitionem habuissent, etiam si defectum membrorum
paterentur.
AG2
Si dicatur, quod intellectus impeditur per accidens ex impedimento corporis inquantum indiget accipere a
virtutibus corporalibus, contra. Quod superiores vires ab inferioribus accipiant, videtur esse perversitas ordinis.
Sed in primo statu nulla deordinatio in partibus animae erat. Ergo intellectus non accipiebat perfectionem suam
ex viribus sensibilibus.
AG3
Praeterea, intellectus non indiget sensu nisi ad acquirendam scientiam; unde qui privatur visu scientiam de
coloribus retinet quam per visum accepit.
Sed in primo statu habitum scientiae homo habuisset immediate ex divina influentia, et forte per ministerium
Angelorum. Ergo ad intelligendum et sciendum in actu, sensibus non indigebat; et sic idem quod prius.
AG4
Praeterea, sensus puerorum in primo statu non fuissent imperfectiores quam modo sint. Sed modo pueri perfecte
possunt videre et audire, et sic de aliis. Ergo et tunc: et ita per defectum sensibilium virium actus intellectus non
impeditur.
AG5
Praeterea, perfectioris cognitionis secundum suam naturam aliis animalibus est homo. Sed alia animalia mox
nata habent cognitionem quarumdam rerum quae prosunt eis vel nocent; unde agnus sequitur matrem, et fugit
lupum. Ergo multo fortius hoc homo secundum suam naturam habere debet: et ita videtur quod defectus
cognitionis qui est in pueris, non est naturalis, sed ex peccato inductus: et ita videtur quod ante peccatum
perfectam cognitionem habuissent.
SC1
Sed contra, ut dicit Philosophus 7 physic., in quiescendo fit anima sciens et prudens. Sed in pueritia non potest
esse perfecta quies corporis, propter multos motus, et praecipue propter augmentum. Ergo nec perfectam
cognitionem secundum naturam habere potest.
SC2
Praeterea, ad hoc anima infusa est corpori ut in ipso acquirat perfectionem scientiae et virtutis.
Sed hoc non esset, si per seipsam scientiam perfectam haberet, quam per temporum successionem in corpore
acquireret. Ergo non statim dum corpori infunditur, perfectam cognitionem habet, sed experimento indiget et
tempore intellectualis virtus, ut Philosophus in 2 ethic. Dicit.
CO
Respondeo dicendum, quod sicut Magister dicit in littera, oportet quod positio de perfectione intellectus
consonet positioni de perfectione corporis; unde cum posuerimus pueros in principio non habituros fuisse
membrorum usum, oportet ponere quod nec usum perfectae cognitionis habuissent. Qui autem membrorum
perfectionem concedunt, perfectum usum rationis etiam concedere possunt. Inter alia enim membra corporis,
cerebrum humidissimum est. Unde si propter humiditatem aetatis; membrorum aliorum officia pueri habere non
poterant, multo minus plenum usum imaginativae virtutis, cujus organum est in anteriori parte cerebri, habere
poterant. Abundantia enim humiditatis confusionem quamdam phantasmatum creat, sicut patet in ebriis, ex
multo vapore ad caput ascendente. Phantasmata autem, ut in 3 de anima dicitur, se habent ad intellectum sicut
colores ad visum. Unde sicut ad confusionem colorum sequitur indeterminatio et confusio in actu virtutis
visivae; ita ad confusionem phantasmatum sequitur quaedam confusio in actu virtutis intellectivae; et inde est
quod pueri in principio confusam cognitionem habent universalium quorumdam, et postmodum per successiones
temporis distincte unumquodque cognoscunt; unde in 1 physicor. Dicitur, quod pueri in principio appellant
omnem virum patrem, posterius autem determinant unumquodque.
RA1

583

