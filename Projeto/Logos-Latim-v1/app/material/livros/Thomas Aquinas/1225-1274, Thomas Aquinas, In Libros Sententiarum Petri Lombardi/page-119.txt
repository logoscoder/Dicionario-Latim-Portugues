CO
Respondeo dicendum, quod nulla creatura potest dare spiritum sanctum, sed solus Deus.
Cum enim in processione temporali, ut dictum est, duo sint; scilicet respectus aeternus, quo spiritus sanctus exit
a patre et filio, et respectus temporalis qui consurgit ex eo quod creatura per donum susceptum novo modo se
habet ad ipsum: constat quod neutro modo potest ab aliqua creatura processio temporalis spiritus sancti intelligi:
quod enim a nulla creatura spiritus sanctus procedat secundum relationem aeternam, nulli dubium est. Similiter
etiam nulla creatura gratiam gratum facientem, in qua sola spiritus sanctus datur, conferre potest. Cujus ratio
potest dupliciter assignari. Primo, quia cum omnis operatio creaturae praesupponat potentiam materiae,
impossibile est quod aliqua creatura aliquam formam producat in esse, quae non educitur de potentia materiae: et
inde est quod anima rationalis a solo Deo creatur. Et quia gratia gratum faciens elevat hominem supra totum esse
naturae, inquantum elicit actum et ordinat in finem in quem natura per sua principia attingere non potest; non est
perfectio educta de potentia materiae; et ideo a solo Deo confertur. Alia ratio potest esse, quia cum omnis actio
sit secundum aliquam similitudinem in per se agentibus, secundum quod videtur quod unumquodque agit sibi
simile; oportet, si aliqua perfectio acquisita in aliquo immediate conjungat alicui sicut similitudo ipsius, quod
immediate ab ipso producatur. Et quia per gratiam efficimur ipsi Deo conjuncti, et non mediante aliqua creatura;
ideo oportet quod gratia immediate a Deo in nos procedat. Tertia ratio potest etiam sumi ex virtute ipsius gratiae,
ex qua eliciuntur in nobis actus meritorii, qui ducunt in infinitum bonum, sicut objectio tangit; et ex eo quod in
omnibus agentibus ordinatis per modum agentis et instrumenti, ultima perfectio attribuitur primo agenti; sicut
forma substantialis non est per calorem ignis, qui est quasi instrumentum, sed per virtutem caelestem.
RA1
Ad primum ergo dicendum, quod ministri ecclesiae non remittunt peccata auctoritate, vel per modum efficientis;
sed solus Deus, qui dicit isa. 43, 25: ego sum qui deleo iniquitates tuas propter me. Remittunt autem per modum
ministerii: et ideo etiam possunt dici ministri collationis spiritus sancti, sed non datores, quia hoc importat
auctoritatem.
RA2
Ad secundum dicendum, quod lumen spirituale est nobilius et potentius quam lumen corporale, et ex sua
dignitate habet quod a nullo creato potest produci, sicut et anima rationalis, ut dictum est, in corp. Hujus art..
RA3
Ad tertium dicendum, quod ille qui dat occasionem damni, videtur damnum fecisse interpretative, sed non
proprie; et tamen qui dat occasionem damni, facit aliquid proportionatum et sufficiens ad hoc quod damnum
sequatur. Sed nulla operatio ministri in se considerata, prout exit a ministro, est proportionata et sufficiens ut
sequatur spiritus sancti donatio; sed solum hoc habet ex divina institutione et dignatione; et ideo tota causalitas
in Deum refertur.
EX
Non divisim a patre in filium, et a filio in creaturam. Videtur sibi contradicere: quia supra dixit distin. 13, duas
esse processiones. Et dicendum, quod non sunt simpliciter duae, ut dictum est, art. Antec., sed una alteram
includit; et hoc in verbis istis datur intelligi, et etiam aliud, scilicet quod pater immediate spirat spiritum sanctum
sicut filius, non solum quantum ad virtutem, sed etiam quantum ad suppositum; sicut duo homines aliquid simul
operantes.
Ut eum etiam de se procedere ostenderet. Videtur quod hoc non sit necessarium: quia spiritus sanctus etiam a
seipso temporaliter datur et procedit.
Non tamen ex hoc ostenditur quod a seipso sit. Dicendum, quod cum dicitur spiritus sanctus a se dari, totum hoc
refertur ad donum in quo spiritus sanctus datur, et non ad ipsam personam procedentem, quia spiritus sanctus
non est a seipso sicut a principio originante. Sed cum per flatum corporalem spiritus sanctus significaretur,
ostendebatur quod etiam ipsa persona spiritus sancti a filio procedebat.
Et ipse est virtus quae de illo exibat. Videtur falsum dicere: quia virtus appropriatur filio, ut habetur infra, dist.
31, qu. 2, art. 1, et 1 corinth., 1, 24, Christum Dei virtutem, et Dei sapientiam.
Et dicendum, quod virtus potest et patri et filio et spiritui sancto appropriari, secundum diversas rationes. Patri
quidem, inquantum virtus ad perfectionem potestatis pertinet, quae patri appropriatur; filio vero, inquantum est
media inter essentiam et operationem, ita quod res per suam virtutem operatur, sicut pater per filium. Inquantum
autem facit opus bonum, et operantem, sic appropriatur spiritui sancto, cui appropriatur bonitas, vel quantum ad
effectum virtutis, qui est aliquod beneficium praestitum ex liberalitate divina, cujus collationis ratio est amor.

|+d15.q1 Distinctio 15, Quaestio 1
|a0 Prologus
Ostenso quia spiritus sanctus procedit temporaliter et datur a patre et filio, hic inquirit, utrum etiam a seipso
detur vel mittatur; et dividitur in partes duas: in prima ostendit quod spiritus sanctus datur et mittitur a seipso; in
119

