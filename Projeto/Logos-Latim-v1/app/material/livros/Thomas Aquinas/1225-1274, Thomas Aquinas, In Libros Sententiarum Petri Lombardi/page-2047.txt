sui juris, et qui est minor vigintiquinque annis, et mulier, non possunt adoptare, qui tamen possunt naturaliter
filium generare. Ergo adoptio non proprie dicitur assumptio alicujus in filium.
AG4
Praeterea, assumptio extraneae personae in filium videtur esse necessaria ad supplendum defectum naturalium
filiorum. Sed ille qui non potest generare, ut spado vel frigidus, maxime patitur defectum in filiis naturalibus.
Ergo ei maxime competit assumere in filium aliquem. Sed non competit adoptare ei. Ergo adoptio non est
assumptio alicujus in filium.
AG5
Praeterea, in spirituali cognatione, ubi aliquis in filium assumitur sine carnis propagatione, potest indifferenter
major aetate effici pater minoris, et e converso; quia juvenis potest senem baptizare, et e converso. Si ergo per
adoptionem aliquis assumitur in filium sine carnis propagatione, similiter posset indifferenter senior juniorem,
vel junior seniorem adoptare; quod non est verum; et sic idem quod prius.
AG6
Praeterea, adoptatus non differt secundum aliquem gradum ab adoptante. Ergo quilibet adoptatus adoptatur in
filium; et sic inconvenienter dicitur, quod adoptatur in nepotem.
AG7
Praeterea, adoptatio ex dilectione procedit; unde et Deus dicitur nos per caritatem in filios adoptasse. Sed caritas
major est habenda ad proximum quam ad extraneos. Ergo non debet esse adoptatio extraneae personae, sed
magis personae propinquae.
CO
Respondeo dicendum, quod ars imitatur naturam, et supplet defectum naturae in illis in quibus natura deficit;
unde sicut per naturalem generationem aliquis filium producit, ita per jus positivum, quod est ars aequi et boni
potest aliquis sibi assumere aliquem in filium ad similitudinem filii naturalis, et ad supplendum filiorum
praedictorum defectum, propter quod praecipue adoptatio est introducta. Et quia assumptio importat terminum a
quo, propter quod assumens non est assumptum, ut in 3 Lib., dist. 5, quaest. 1, art. 1, quaestiunc. 3, in corp.,
dictum est, oportet quod ille qui assumitur in filium, sit persona extranea.
Sicut ergo naturalis generatio habet terminum ad quem, scilicet formam quae est finis generationis, et terminum
a quo, scilicet formam contrariam; ita generatio legalis habet terminum ad quem, filium vel nepotem; terminum a
quo, personam extraneam.
Et sic patet quod praedicta assignatio comprehendit genus adoptionis, quia dicitur legitima assumptio; et
terminum a quo, quia dicitur extraneae personae; et terminum ad quem, quia dicitur in filium vel nepotem.
RA1
Ad primum ergo dicendum, quod filiatio adoptionis est quaedam imitatio filiationis naturalis; et ideo duplex est
adoptionis species. Una quae perfecte imitatur naturalem filiationem, et haec vocatur adrogatio, per quam
reducitur adoptatus in potestatem adoptantis, et sic adoptatus succedit patri adoptanti ex intestato, nec potest eum
pater sine culpa privare quarta parte hereditatis. Sic autem adoptari non potest nisi ille qui sui juris est, qui
scilicet postquam adoptatur, non habet potestatem, aut si habet, est emancipatus; et haec adoptatio non fit nisi
auctoritate principis. Alia est adoptatio quae imitatur naturalem filiationem imperfecte, quae vocatur simplex
adoptio, per quam adoptatus non transit in potestatem adoptantis; unde magis est dispositio quaedam ad
perfectam adoptionem quam adoptio perfecta: et secundum hanc potest adoptari etiam ille qui non est sui juris; et
sine auctoritate principis ex auctoritate Magistratus; et sic adoptatus non succedit in bonis adoptantis, nec tenetur
ei adoptans aliquid de bonis suis in testamento dimittere, nisi velit.
RA2
Et per hoc patet solutio ad secundum.
RA3
Ad tertium dicendum, quod generatio naturalis ordinatur ad speciem consequendam; et ideo competit omnibus
posse naturaliter generare in quibus natura speciei non est impedita: sed adoptio ordinatur ad hereditatis
successionem; et ideo illis solis competit qui habent potestatem disponendi de hereditate sua; unde ille qui non
est sui juris, vel qui est minor vigintiquinque annis, aut mulier, non potest adoptare aliquem, nisi ex speciali
concessione principis.
RA4
Ad quartum dicendum, quod per eum qui habet impedimentum perpetuum ad generandum, non potest hereditas
transire in posterum; unde ex hoc ipso jam debetur illis qui ei succedere debent jure propinquitatis; et ideo ei non
competit adoptare, sicut nec naturaliter generare. Et praeterea major est dolor de filiis qui nunquam habiti sunt; et
ideo habentes impedimentum generationis non indigent solatio contra carentiam filiorum, sicut illi qui
habuerunt, et amiserunt; vel etiam qui habere potuerunt, sed aliquo impedimento accidentali carent.
RA5
Ad quintum dicendum, quod spiritualis cognatio contrahitur per sacramentum quo fideles renascuntur in Christo,
in quo non differt masculus a femina, servus et liber, juvenis et senex; et ideo indifferenter quilibet potest effici

2047

