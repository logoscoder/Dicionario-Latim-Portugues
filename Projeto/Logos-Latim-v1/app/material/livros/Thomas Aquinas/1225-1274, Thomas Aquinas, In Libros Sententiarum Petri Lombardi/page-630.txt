Ad quartum dicendum, quod motus delectationis qui est in sensualitate, nullo modo fit mortalis; sed consensus
rationis adveniens, qui est aliud, cum diversarum potentiarum non sit unus actus numero; unde non sequitur quod
actus qui prius fuit venialis, postea fit mortalis.
RA5
Ad quintum dicendum, quod ille actus continuus quamvis sit unus secundum esse naturae consideratus, tamen
non est unus consideratus in esse morali, immo pro duobus actibus computatur.
RA6
Ad sextum dicendum, quod dispositio proprie dicitur illud quod se habet ut incompletum in motu ad perfectum,
quod est terminus motus; sicut qui addiscit, habet dispositionem scientiae, qua perficitur in termino motus
disciplinae. Contingit autem terminum motus esse duplicem; quia vel ejusdem generis, vel alterius. Verbi gratia,
alterationis terminus est qualitas sicut ejusdem generis; sed forma substantialis sicut alterius generis. Si ergo
dispositio comparatur ad id quod est terminus motus ejusdem generis, sic constat quod dispositio potest fieri
illud ad quod disponit, sicut calor imperfectus fit calor perfectus; si autem accipiatur terminus motus alterius
generis, hoc nunquam contingit; sicut calor imperfectus quantumcumque excrescat, nunquam fit forma
substantialis ignis. Dico ergo, quod veniale non est dispositio ad mortale sicut ad terminum ejusdem generis, sed
alterius; et ideo veniale nunquam fit mortale.
RA7
Ad septimum dicendum, quod est aequivocatio in veniali; cum enim dicitur, quod culpa mortalis per
confessionem fit venialis, non intelligitur de veniali ex genere, secundum quod hic de veniali loquimur, sed
intelligitur de veniali ex eventu; quod quidem dicitur veniale per quamdam similitudinem ad veniale, quia
scilicet manet reatus ad poenam temporalem pro culpa mortali, quam confessio delevit; non ita quod culpa in
culpam mutetur.
RA8
Ad octavum dicendum, quod hoc quod dicit Magister, intelligendum est non per se, sed per occasionem,
inquantum scilicet venialia frequenter occasionaliter in mortale inducunt, inquantum faciunt pronitatem ad illud.
EX
Et ideo de talibus cogitationibus venia petenda est. Videtur hoc esse contra illud quod prius determinatum est.
Quia percussio pectoris, et pater noster, valent ad dimissionem peccati venialis, et est satisfactio propria
venialium. Ergo videtur quod morosa delectatio, de qua hic loquitur, sit veniale peccatum. Et dicendum, quod
quamvis hujusmodi sit sufficiens satisfactio pro veniali peccato, et non pro mortali, tamen etiam ad dimissionem
peccati mortalis valent; unde etiam pro mortalibus pater noster dicere debemus, et pectus tundere.
Non enim ratio nostra deduci ad consensum peccati potest, nisi cum delectatio mota fuerit. Videtur hoc esse
falsum; quia quaedam peccata spiritualia sunt, in quibus non est aliqua carnis delectatio.
Sed dicendum, quod hoc intelligitur in genere peccatorum carnalium, quorum appetitus ad sensualitatem
pertinet.
Non est autem silentio praetereundum, quod saepe in Scriptura nomine sensualitatis...
Etiam inferior portio rationis... Intelligitur. Hic per Scripturas, non canonem bibliae, sed dicta sanctorum
significat. Ratio autem dicti est propter convenientiam sensualitatis et inferioris rationis; quia utraque attendit ea
quae ad corpus pertinent, licet ratio inferior sub rationibus universalibus, et sensualitas sub rationibus
particularibus et materiae concretis.

|+d25.q1 Distinctio 25, Quaestio 1
|a0 Prologus
Postquam determinavit de libero arbitrio, ostendendo quid sit, et consequenter de aliis potentiis animae, ut
ostenderet in quibus liberum arbitrium poneretur; hic determinat quasdam liberi arbitrii conditiones; et dividitur
in partes duas: in prima ostendit, quorum sit liberum arbitrium ut objectorum; in secunda, quorum sit ut
subjectorum, ibi: et quidem secundum praedictam assignationem in his tantum videtur esse liberum arbitrium qui
voluntatem mutare et in contraria possunt deflectere.
Circa primum duo facit: primo ostendit quod liberum arbitrium se habet ad utrumque oppositorum; secundo,
quod est tantum futurorum contingentium, ibi: hoc autem sciendum est. Et quidem secundum praedictam
assignationem dividitur haec pars in duas: in prima ostendit, quorum sit liberum arbitrium quia Dei, Angelorum
et hominum; in secunda, quomodo in hominibus diversimode invenitur secundum diversos status, ibi: ex
praedictis perspicuum fit quod major fuit libertas arbitrii prima quam secunda. Circa primum duo facit: primo
inducit objectionem, quod liberum arbitrium non sit in Deo, nec in beatis; secundo determinat veritatem, ibi: sed
quod Deus liberum arbitrium habeat, Augustinus docet. Et circa hoc duo facit: primo determinat quantum
pertinet ad Deum; secundo quantum pertinet ad Angelos, ibi: Angeli vero, et sancti... Libero arbitrio non carent.

630

