Ad primum ergo dicendum, quod sicut in corporali impactione est duo considerare; scilicet ipsam impactionem
cadentis, aut ejus qui ad causam disponitur, et illud ad quod fit impactio, quod dicitur obex; ita et in spirituali; et
utrumque nomen scandali accepit, sed non univoce; sicut etiam fides dicitur ipsa res credita, et actus credendi.
Ipsa ergo spiritualis impactio, qua aliquis ad casum disponitur, dicitur scandalum passivum; sed obex spiritualis
ad quem fit impactio, dicitur scandalum activum; et sic definitur hic scandalum, quia ex dicto vel facto minus
recto aliquis ad ruinam disponitur.
RA2
Ad secundum dicendum, quod tunc aliquis per se loquendo peccatum aliquod facit, quando ex intentione
operatur, et non quando praeter intentionem ejus peccatum accidit, sicut patet in homicidio casuali; et ideo tunc
proprie aliquis scandalum facit quando ruinam proximi procurare intendit. Quicumque autem ad peccandum
inducitur, decipitur: quia omnis malus ignorans, ut Philosophus dicit in 3 ethic., et ideo ubicumque est
scandalum per se loquendo, dictum vel factum minus rectum est deceptio quaedam, quae submittitur ambulanti
ad ruinam.
Vel dicendum quod dicitur esse deceptio, inquantum est deceptionis occasio vel causa: quia omnis peccans
decipitur, ut dictum est.
RA3
Ad tertium dicendum, quod spiritualis obex, qui scandalum dicitur, oportet quod in via ambulanti objiciatur;
quod fit dum in notitiam ejus venit.
Peccatum autem cordis in notitiam alterius venire non potest, nisi per signa aliqua, quae reducuntur ad peccatum
oris vel operis; et ideo in definitione scandali ponitur tantum dictum vel factum minus rectum, et non fit mentio
de peccato cordis.
RA4
Ad quartum dicendum, quod occasio non semper nominat causam, sed quandoque causam per se insufficientem;
et sic in definitione praemissa sumitur.
Peccatum enim non potest habere ab exteriori aliquam causam sufficientem, eo quod voluntarium est; sed potest
habere aliquam causam inducentem: quae quidem causa quandoque per se nata est inclinare ad peccatum vel ex
suo genere, vel ex intentione alicujus proponentis eam ad hoc quod aliquis inducatur ad peccatum; et tunc illud
dicitur dare occasionem ruinae: quandoque autem per accidens aliquis inclinatur ab aliquo in peccatum, quod de
se non est natum inclinare in illud; sicut etiam in corporalibus aliquis in via plana impingit, et cadit; et tunc
dicitur ipsemet sumere occasionem ruinae, nulla sibi occasione ab exteriori data. Sed talis causa ruinae non
potest scandalum nominari; quia causae etsi quandoque nomina sortiantur ex per se effectibus, nunquam tamen
ab his quae per accidens eveniunt, nominari consueverunt.
RA5
Ad quintum dicendum, quod Christus non dicitur esse petra scandali quasi per se scandali causa, quia ipse non
dedit alicui occasionem scandali; sed dicitur esse in petram scandali, ita quod propositio non ordinem causae, sed
consecutionem importet; quia ex his quae Christus fecit, consecutum est scandalum Judaeorum.
|a2 Articulus 2: Utrum scandalum sit peccatum semper.
Articulus 2A
AG1
Ad secundum sic proceditur. Videtur quod scandalum non sit peccatum semper. Nullum enim necessarium est
peccatum. Sed necesse est ut veniant scandala, ut dicitur Matth. 18, 7. Ergo scandalum non est peccatum.
AG2
Praeterea, omne peccatum est ex diaboli incentivo, non ex pietatis affectu. Sed Matth. 16, ubi dicitur Petro: vade
retro me, Satanas; scandalum mihi es; dicit Glossa: error apostoli ex pietatis affectu venit potius quam ex
incentivo diaboli. Ergo non omne scandalum est peccatum.
AG3
Praeterea, Hieronymus dicit: parum distant in vitio scandalizare et scandalizari. Sed scandalum passivum, ut
videtur, potest esse sine peccato, sicut et impactio corporalis quandoque est sine casu. Ergo et scandalum
activum potest esse sine peccato.
SC1
Sed contra, omne dictum vel factum minus rectum est peccatum. Sed scandalum est hujusmodi.
Ergo etc..
SC2
Praeterea, numer. 31, dicitur in Glossa: longe gravius peccatum est dare peccati causam, quam peccare. Sed
quicumque scandalizat, dat causam peccandi. Ergo peccat.
CO
Respondeo dicendum ad primam quaestionem, quod duplex est scandalum; scilicet activum et passivum, ut ex
dictis patet. Passivum quidem scandalum semper peccatum est; quia ille scandalum patitur qui aut a via Dei
2004

