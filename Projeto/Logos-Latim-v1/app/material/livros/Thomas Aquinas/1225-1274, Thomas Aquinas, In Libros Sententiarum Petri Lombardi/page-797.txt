Ad sextum dicendum, quod caritas non facit omnes virtutes esse aequales secundum quantitatem, quia una virtus
nobilior est alia, sed solum secundum proportionem: quia quantum augetur una virtus, tantum augetur alia
proportionaliter; et est simile de augmento digitorum manus; et ita etiam non oportet omnia peccata aequalia
esse.
Et praeterea caritas est dilectio unius rei, scilicet Dei; cupiditas autem ad plura se habet; et ideo non habet
rationem uniendi et adaequandi, sicut caritas.
EX
Praeterea sciendum est, septem esse vitia capitalia.
Videtur inconvenienter numerare vitia capitalia: quia superbia est aliud ab inani gloria; ergo inanis gloria male
ponitur loco superbiae. Sed dicendum, quod quia, ut ostensum est, superbia habet majorem aptitudinem ut ex ea
omnia vitia alia oriantur, quam aliquod aliorum; ideo Gregorius, non posuit superbiam quasi speciale caput
vitiorum, sed quasi caput universale omnium, et nominavit eam reginam omnium vitiorum; et loco ejus inter
vitia capitalia posuit inanem gloriam, quae est propinquissima filia sua. Isidorus autem considerans quod ex
superbia omnia alia generantur, sed quaedam frequentius, quae magis cum ipsa conveniunt, ponit ibi superbiam
speciale caput horum vitiorum quae ut frequenter ab ea oriuntur; et ideo computavit eam inter septem vitia
capitalia, ut patet deuter. 7 in Glossa.

|+d43.q1 Distinctio 43, Quaestio 1
|a0 Prologus
Postquam diversa genera peccatorum assignavit, in parte ista determinat de quodam genere peccati quod ceteris
aliis gravius invenitur, scilicet de peccato in spiritum sanctum; et dividitur in partes duas: in prima ostendit
gravitatem hujus peccati; in secunda quaerit quid sit istud peccatum, ibi: sed quaeritur, quid sit illud peccatum in
spiritum sanctum. Et dividitur in partes tres, secundum tres assignationes hujus peccati quas facit; secunda ibi:
est et alia hujus peccati assignatio; tertia ibi: de hoc quoque peccato in spiritum sanctum Ambrosius... Definitam
assignationem tradit.
Prima dividitur in duas: in prima ponit assignationem quamdam peccati in spiritum sanctum, Magistralem; in
secunda movet quamdam quaestionem, et solvit, ibi: sed quaeritur, utrum omnis obstinatio mentis in malitia
obduratae, omnisque desperatio, sit peccatum in spiritum sanctum.
Est et alia hujus peccati assignatio. Hic ponit secundam assignationem, ex verbis Augustini sumptam; et primo
ponit eam; secundo ex verbis ejusdem ostendit, quomodo sit accipienda, ibi: illam tamen definitionem
Augustinus in Lib. Retract.
Rememorans, aliquid adjiciendum ibi fore, nec asserendo se dixisse aperit.
De hoc quoque peccato Ambrosius in Lib. De spiritu sancto disserens definitam assignationem tradit. Hic ponit
tertiam assignationem secundum Ambrosium: et primo ponit eam; secundo removet quoddam dubium quod
potest esse, ibi: non itaque distinctio illa verborum sic accipienda est.
Hic sex quaeruntur: 1 an sit peccatum in spiritum sanctum, et quid sit; 2 utrum sit distinctum ab aliis peccatis; 3
de speciebus ejus; 4 de irremissibilitate ipsius; 5 utrum peccatum in spiritum sanctum praeexigat alia peccata, 6
quibus conveniat in spiritum sanctum peccare.
|a1 Articulus 1: Utrum sit aliquod peccatum in spiritum sanctum.
AG1
Ad primum sic proceditur. Videtur quod nullum sit peccatum in spiritum sanctum. Quia, secundum quod in
littera dicitur, illi dicuntur in spiritum sanctum peccare quibus placet malitia propter se sicut piis bonitas. Sed
malitia nulli propter se placet: quia malum est praeter voluntatem, et nullus ad malum intendens operatur, ut
dionysius dicit. Ergo secundum hoc nullus in spiritum sanctum peccat.
AG2
Praeterea, omne peccatum hominis ex corruptione naturae nascitur. Sed peccatum quod est ex corruptione
naturae, est ex infirmitate. Cum autem peccatur per infirmitatem, non peccatur in spiritum sanctum, ut in littera
dicitur. Ergo nullum peccatum est in spiritum sanctum.
AG3
Praeterea, Augustinus dicit, quod omne peccatum ex errore est. Sed error ignorantiam includit. Quod autem per
ignorantiam est, condividitur contra peccatum in spiritum sanctum. Ergo nullum peccatum est in spiritum
sanctum.
AG4
Praeterea, si aliquis peccat in spiritum sanctum, aut est in statu viae, aut post viam. Sed post viam esse non
potest: quia tunc non erit tempus merendi et demerendi, ut plures dicunt: sed recipiendi pro his quae gessit, sive
bonum sive malum. Similiter nec in statu viae: quia de nemine desperandum est, secundum Augustinum, dum
797

