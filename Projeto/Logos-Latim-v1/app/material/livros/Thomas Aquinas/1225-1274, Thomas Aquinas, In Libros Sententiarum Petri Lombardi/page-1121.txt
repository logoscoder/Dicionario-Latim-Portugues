conjectat; oportet quod etiam illa quae sunt ordinata ad finem illum, supra facultatem humanae naturae sint et
supra rationem; et ita non omnia quae in divina sapientia supra rationem sunt ad fidem pertinent, sed solum
cognitio finis supernaturalis, et eorum quibus in finem illum supernaturaliter ordinamur.
Articulus 3B
AG1
Ulterius. Videtur quod credere his quae non videmus, non sit laudabile neque meritorium. Quia qui cito credit
levis est corde, ut dicitur Eccli. 19, 4. Sed qui credit his quae nullo modo videt, nimis cito credit. Ergo magis est
vituperandus quam laudandus.
AG2
Praeterea, abnegare rationem, quae est nobilissimum eorum quae in nobis sunt, est vituperabile.
Sed qui credit ea quae non sunt rationi consona, rationem abnegat. Ergo est vituperabilis.
AG3
Praeterea, discretio est illa quae facit omne opus hominis laudabile. Sed cum omnis nostra discretio sit per
rationem, in his quae praeter rationem sunt, non habemus aliquid quo discernamus.
Ergo hoc credere non est laudabile: quia ita potest aliquis credere falsis sicut veris.
SC1
Sed contra est quod dicitur joan. 20, 29: beati qui non viderunt, et crediderunt.
SC2
Praeterea, omnis actus virtutis est meritorius et laudabilis, quantum est in se. Sed credere quae non videntur, est
actus fidei, quae est virtus. Ergo est laudabile et meritorium.
CO
Ad secundam quaestionem dicendum, quod, sicut Philosophus dicit 1 ethic., laus proprie secundum respectum ad
alterum quod dignius est attenditur; sicut videmus quod actus concupiscibilis laudatur inquantum ordinate se
habet ad rationem; actus vero rationis inquantum ordinate se habet ad intellectum, quo dirigitur; et actus etiam
supremarum potentiarum secundum quod convenienter se habent ad finem.
Et propter hoc illa quae sunt optima, non laudantur, sed honorantur. Et quia virtus est dispositio perfecti ad
optimum, ut dicitur in 7 physic.; ideo proprie actus virtutis laudabilis est. Nostra autem naturalis cognitio se
habet ad divinam sicut ad superiorem; et ideo cum ratio nostra divinae consentit, actus laudabilis est, sicut cum
irascibilis subditur rationi; et ideo credere veritati primae in his quae non videntur, laudabile est, et opus
meritorium, et opus virtutis.
RA1
Ad primum ergo dicendum, quod credere homini absque ratione probabili est nimis cito credere: quia cognitio
unius hominis non est naturaliter ordinata ad cognitionem alterius, ut per ipsam reguletur. Sed hoc modo ordinata
est ad veritatem primam.
RA2
Ad secundum dicendum, quod homo dum credit, rationem non abnegat, quasi contra eam faciens; sed eam
transcendit, altiori dirigenti innixus, scilicet veritati primae: quia ea quae fidei sunt, etsi supra rationem sint,
tamen non sunt contra rationem. Ea autem quae supra hominem sunt quaerere, non est vituperabile sed laudabile:
quia homo debet se erigere ad divina, quantumcumque potest, ut dicit Philosophus.
RA3
Ad tertium dicendum, quod discretionem credendorum habet homo per lumen fidei, sicut discretionem spirituum
per aliquam gratiam gratis datam; unde homo lumen fidei habens non consentit his quae sunt contra fidem, nisi
inclinationem fidei derelinquat ex sua culpa.
Articulus 3C
AG1
Ulterius. Videtur quod ratio humana diminuat meritum fidei. Ratio enim sufficienter probans, totaliter meritum
fidei evacuaret: quia, ut dicit Gregorius: fides non habet meritum cui humana ratio praebet experimentum.
Ergo ratio aliqualiter persuadens, meritum fidei diminuit.
AG2
Praeterea, illud quod inducit ad corruptionem fidei, diminuit meritum fidei. Sed rationes et disputationes
inducunt corruptionem fidei, ut dicit Averroes in 3 physic., ex hoc quod homo audit alia, et ex hoc minus
adhaeret his quae consuevit audire, et dubitare incipit. Ergo videtur quod ratio humana meritum fidei diminuat.
AG3
Praeterea, opus quod pure propter Deum fit, magis est meritorium quam quando cum hoc fine admiscetur aliquid
aliud temporale. Ergo pari ratione humana ratio fidei admixta meritum fidei diminuit.
SC1
Sed contra, per rationes humanas fides elucidatur.

1121

