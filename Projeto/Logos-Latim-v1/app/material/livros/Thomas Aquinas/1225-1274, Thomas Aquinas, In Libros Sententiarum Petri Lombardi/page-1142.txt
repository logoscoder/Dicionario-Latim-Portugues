gaudium; aut de malo, et sic est tristitia. Si secundo modo, aut de bono, et sic est spes; aut de malo, et sic est
timor.
RA1
Ad primum ergo dicendum, quod amor non dicit terminum in motu concupiscibilis, cum non sequatur ex
conjunctione rei, sicut delectatio vel gaudium.
RA2
Ad secundum dicendum, quod motus concupiscibilis potest ulterius terminari quantum ad futurum; et ideo
concupiscentia et desiderium non sunt passiones principales: motus autem irascibilis non; et ideo in futuro
terminatur; et propter hoc spes et timor sunt principales passiones.
RA3
Ad tertium dicendum, quod potentia in qua est spes, denominatur ab ira, quia est ultimum in passionibus ejus:
denominatio autem consuevit fieri ab his quae sunt ultima in re. Non tamen est principalis, quia habet motum in
nocivum, non quidem fugiendum, quod est de ratione mali et nocivi, sed aggrediendum.
RA4
Ad quartum similiter dicendum est de audacia, quod timor qui fugam importat, consequitur ex ratione mali, quod
de se est fugibile, non autem aggressibile, quod audacia facit; et ideo non est principalis passio.
RA5
Ad quintum dicendum, quod poenitentia continetur sub tristitia. Unde sciendum est, quod omnes praedictae
passiones ad has principales passiones reducuntur vel sicut species ad genus, sicut admiratio ad timorem; vel
sicut imperfectum ad perfectum, sicut concupiscentia ad gaudium; vel sicut effectus ad causam, et participans ad
participatum, sicut audacia et ira ad spem: quia spes tendit in bonum arduum, quod de se est tale ut in illud
debeat tendi; audacia autem et ira tendunt in arduum nocivum repellendum; quod quidem non est tale ut in ipsum
tendi debeat, sed magis ut fugiatur; tendunt tamen in ipsum inquantum participat aliquid de ratione boni, quod
est victoria ipsius; et ideo etiam spes participatur quodammodo in audacia et ira, sicut quod est per se, in eo quod
est per accidens.
|a5 Articulus 5: Utrum spes possit esse in parte intellectiva.
AG1
Ad quintum sic proceditur. Videtur quod spes non possit esse in parte intellectiva. Quia passiones sunt tantum in
parte sensitiva, ut dicit Philosophus 7 physic.. Sed spes est passio.
Ergo est in parte sensitiva.
AG2
Praeterea, ea quae sunt in parte intellectiva, sunt ipsius animae secundum se sine hoc quod communicat corpori.
Spes vero non est ipsius animae secundum se, sed cum conjunctione corporis, eadem ratione qua gaudium et
amor, ut dicitur in 1 de anima. Ergo spes non est in parte intellectiva.
AG3
Praeterea, subjectum spei est irascibilis. Sed irascibilis non est in parte intellectiva, sed in sensitiva, quae animus
dicitur in 3 de anima.
Cum ergo passio non excedat subjectum suum, nec spes erit in rationali.
AG4
Praeterea, sicut dicit Philosophus in Lib. De memor., memoria non est in parte intellectiva: quia concernit
determinatam temporis differentiam, scilicet praeteritum. Sed sicut memoria concernit praeteritum, ita spes
concernit futurum.
Ergo spes non potest esse in parte intellectiva.
AG5
Praeterea, in parte intellectiva non sunt contrariae passiones: quia delectationi quae est secundum intellectum,
nihil est contrarium, ut dicit Philosophus 1 topic.. Cum ergo spes sit passio contrarietatem habens ad timorem et
desperationem, videtur quod non possit esse in parte intellectiva.
SC1
Sed contra, quidquid invenitur communiter in Deo et in nobis de operibus animae, ad partem intellectivam
pertinet, quae solum est immaterialis, et in hoc Deo similis. Sed delectatio convenit non solum nobis, sed etiam
Deo, ut dicitur in 7 ethic., quia ipse simplici operatione gaudet. Ergo delectatio est in nobis etiam in parte
intellectiva; et ita eadem ratione spes, quae est de delectatione futura.
SC2
Praeterea, quidquid permanet in nobis post separationem animae a corpore, hoc ad partem intellectivam pertinet,
quae sola est separabilis, secundum Philosophum. Sed spes est hujusmodi: quia erat in illis patribus qui in Limbo
erant, ut dicitur in littera. Ergo spes est in parte intellectiva.
SC3
Praeterea, ad quamcumque potentiam pertinet objectum passionis, et passio. Sed objectum spei est arduum
bonum, quod etiam ad intellectivam partem pertinere potest. Ergo spes potest esse in parte intellectiva.
1142

