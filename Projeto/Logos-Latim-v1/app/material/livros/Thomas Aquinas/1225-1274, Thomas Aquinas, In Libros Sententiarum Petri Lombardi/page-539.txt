ut faciunt geometrae in descriptionibus figurarum lineam post lineam protrahentes, quae tamen simul figuram
constituunt.
Alia translatio habet: consummavit Deus die sexto. Utraque translatio veritatem continet, si, ut praedictum est,
completio distinguatur.

|+d16.q1 Distinctio 16, Quaestio 1
|a0 Prologus
Determinato de natura pure spirituali, idest angelica, et de natura pure corporali, hic tertio multipliciter
prosequitur de natura composita ex spirituali et corporali, scilicet de homine. Dividitur ergo pars ista in partes
duas: in prima determinat de homine quantum ad primam sui institutionem; in secunda quantum ad ejus casum,
21 dist., ibi: videns ergo diabolus hominem per obedientiae humilitatem posse ascendere unde ipse per
superbiam corruerat, invidit ei. Prima in duas: in prima determinat conditionis humanae principium; in secunda
ostendit hominis conditi statum, 19 dist., ibi: solent plura quaeri de primi hominis statu. Prima in duas: in prima
ostendit formationem hominis, secundum quod exit a sua causa et in similitudinem ejus, ut ostendatur
quodammodo esse actio univoca; in secunda determinat institutionem hominis, secundum quod ex suis partibus
constat, 17 dist., ibi: hic de origine animae plura quaeri solent. Prima in tres: in prima ostendit hominem ad
imaginem et similitudinem Dei institutum; in secunda ponit horum expositionem, ibi: imago autem et similitudo
in hoc loco vel increata intelligitur... Vel creata; in tertia ostendit, secundum quam partem hominis, esse ad
imaginem sibi conveniat, ibi: factus est homo secundum animam ad imaginem et similitudinem... Totius
trinitatis. Secunda pars dividitur in tres: in prima ponit suam expositionem; in secunda excludit alias quorumdam
expositiones, ibi: filius vero proprie imago patris dicitur; in tertia supplet quoddam ad suam expositionem, quod
in aliis expositionibus tangebatur, scilicet in quo imago et similitudo differant, ibi: verumtamen haec distinctio
licet reprobabilis penitus non videatur... Congruentius in ipso homine imago et similitudo Dei quaerenda est.
Factus est ergo homo secundum animam ad imaginem et similitudinem Dei. Hic ostendit, secundum quam
partem in homine sit imago assignanda: et primo ostendit quod secundum animam; secundo ostendit quod
hujusmodi indicium etiam in corpore ostenditur, ibi: sed in corpore quamdam habet proprietatem quae hoc
indicat. Circa primum duo facit: primo ponit hominem esse ad imaginem trinitatis, non solum patris vel filii, ut
alii dicebant, et hoc secundum animam; secundo ostendit quomodo differenter imago secundum animam homini
et filio Dei conveniat, ibi: quocirca homo et imago et ad imaginem dicitur; filius autem imago, non ad imaginem.
Hic quatuor quaeruntur: 1 utrum in aliqua creatura imago Dei inveniri possit; 2 in quibus inveniatur; 3 utrum in
illis in quibus invenitur aequaliter inveniatur; 4 de differentia imaginis et similitudinis.
|a1 Articulus 1: Utrum aliqua creatura possit dici esse ad imaginem.
AG1
Ad primum sic proceditur. Videtur quod nulla creatura possit dici ad imaginem Dei esse.
Cujuscumque enim est aliqua imago creata, ei contingit aliquam imaginem ponere. Sed Deo non contingit
aliquam imaginem ponere. Isai. 40, 18: cui similem fecistis Deum aut quam imaginem ponetis ei? ergo etc..
AG2
Praeterea, proprietates unius non inveniuntur in alio. Sed imago indicat proprietatem filii, ut in primo dictum est,
qui increatus est. Ergo nulli creaturae convenit.
AG3
Praeterea, in imagine importatur convenientia quaedam cum aliquo uno; unde dicit Hilarius, imaginem esse
speciem non differentem ejus rei ad quam imaginatur. Sed quaecumque conveniunt in aliquo uno, habent aliquid
prius et simplicius se, sive sit convenientia analogiae, sive univocationis: est enim ens prius substantia et
accidente, sicut animal prius homine et equo. Deo autem nihil est prius et simplicius. Ergo non potest esse ejus
imago in creatura.
AG4
Praeterea, de ratione imaginis est aequalitas: dicit enim Hilarius, imaginem esse rei ad rem coaequandam. Sed
nulla aequalitas potest esse creaturae ad Deum. Ergo nec imago ejus esse potest.
AG5
Item, infinite distantium non potest esse indiscretio et unio. Sed imago, ut dicit Hilarius, est similitudo indiscreta
et unita. Ergo creatura non potest esse ad imaginem Dei, a quo in infinitum distat.
SC1
Contra est quod habetur Genesis 1, 26: faciamus hominem ad imaginem et similitudinem nostram.
SC2
Praeterea ad perfectionem operis exigitur ut perducatur in similitudinem agentis. Sed Dei perfecta sunt opera:
deuter. 32, 4. Ergo oportet esse aliquod operum ejus in quo ipsius imago repraesentetur.
539

