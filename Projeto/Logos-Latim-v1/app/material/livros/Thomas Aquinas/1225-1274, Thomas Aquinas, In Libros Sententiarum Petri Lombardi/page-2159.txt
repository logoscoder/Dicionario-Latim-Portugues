Praeterea, peccato originali non debetur alia poena quam carentia visionis divinae. Sed hac poena puniuntur
pueri non baptizati, qui in peccato originali decedunt. Ergo videtur quod non semper puniat citra condignum.
AG5
Praeterea, illud quod potest aliter esse, non est asserendum quod semper ita se habeat. Sed Deus potest aliquando
servare modum justitiae, ut secundum condignum puniat; hoc enim non est contra potentiam ordinatam. Ergo
non est asserendum quod semper puniat citra condignum.
AG6
Praeterea, Sap. 6, 7 dicitur: exiguo conceditur misericordia; potentes autem potenter tormenta patientur; et jac. 2,
13: judicium sine misericordia fiet ei qui non fecit misericordiam. Ergo videtur quod potentes et immisericordes
non puniantur citra condignum.
SC1
Sed contra est quod dicitur Psal. 102, 10: non secundum peccata nostra fecit nobis, neque secundum iniquitates
nostras retribuit nobis.
SC2
Praeterea, proprium non derelinquit id cujus est proprium. Sed Deo proprium est misereri, ut dicitur in collecta:
Deus cui proprium est misereri semper et parcere. Ergo semper miseretur. Sed hoc non esset nisi praemium
conferret ultra meritum, et mala citra condignum. Ergo videtur quod ita semper accidat.
CO
Respondeo dicendum ad primam quaestionem, quod agens et patiens semper debent sibi proportionaliter
respondere; ita quod hoc modo se habeat agens ad actionem, sicut patiens ad passionem.
Ea autem quae sunt inaequalia, non habent similem proportionem nisi ad inaequalia: sicut enim senarius est
major quaternario; ita et ternarius, cujus duplum est senarius, est major binario, cujus duplum est quaternarius. Et
inde est quod quandocumque agens excedit patiens, oportet quod actio excedat passionem; sicut videmus in
omnibus agentibus aequivocis, quia patiens non recipit effectum totum actionis. Dans autem se habet per modum
agentis, et recipiens per modum patientis; et ideo quando dans superexcedit recipientem, conveniens est ut datio
excedat illam receptionem quae est proportionata recipienti. Et ideo cum Deus sit excellentissimus dator propter
abundantiam suae bonitatis, oportet quod semper ejus datio in bonis superexcedat receptionem quae est
proportionata recipienti. Pro eodem autem computatur minus malum et majus bonum, ut dicitur in 5 ethic.; et
ideo Deus semper dat ultra condignum de bonis, et semper mala poenae irrogat citra condignum.
RA1
Ad primum ergo dicendum, quod quantum et tantum non important aequalitatem quantitatis, sed proportionis, in
auctoritate inducta. Poenae autem proportio ad culpam potest intelligi dupliciter: vel in generali, vel in speciali.
In generali quidem; ut qui peccavit, puniatur; et qui multum peccavit, multum puniatur. In speciali autem
dupliciter: vel accipiendo proportionem poenae ad culpam secundum debitum culpae absolute; vel praesupposita
mitigatione divinae misericordiae, quae aliquid de poena remittit. Primo igitur et tertio modo nunquam Deus
punit citra condignum: quia semper peccantes multum punit: nec aliquid de poena dimittitur quae post
mitigationem divinae misericordiae remanet.
Sed quantum ad secundum modum semper punitur aliquis citra condignum: quia non tantum punitur quis,
quantum per culpam meruit. Vel dicendum, et melius, quod aequalitas ista proportionalitatis est, non aequalitatis;
et attendenda est non secundum comparationem poenae ad culpam, sed secundum proportionem duorum
peccantium ad duas poenas; ut scilicet qui plus peccavit, plus puniatur; et secundum quod exceditur in peccato,
sic excedatur in poena; et sic etiam intelligendae sunt omnes auctoritates quae videntur aequalitatem culpae et
poenae demonstrare.
RA2
Ad secundum dicendum, quod duplicitas illa poenae non intelligitur secundum excessum poenae ad culpam in
duplo; sed quia homo in duobus punietur; scilicet in anima et corpore. Quod autem dicitur, quod plus exigitur in
poenis quam commissum sit in culpis; intelligendum est quantum ad temporis durationem: quia pro delectatione
momentanea infligitur poena aeterna. Duratio autem poenae non proportionatur durationi culpae; sed magis
intensio poenae respondet enormitati culpae, ut patet ex supra dictis.
RA3
Ad tertium dicendum, quod peccatum originale sequitur duplex poena. Una, secundum quod infectivum
personae; et sic est poena ejus carentia visionis divinae. Alia, secundum quod est vitium naturae; et sic sequuntur
ipsum poenae quae ex principio naturae causantur, ut mors, quae causatur ex contrarietate principiorum naturae,
et alia hujusmodi quae ad mortem ordinantur, vel quae ex deordinatione principiorum naturae consequuntur, ut
febris, et hujusmodi. Dico ergo, quod baptismus mundat personam, sed non curat naturam; quod patet ex hoc
quod per actum naturae baptizatus originale transmittit in prolem; et ideo per baptismum absolvitur puer
baptizatus a reatu mortis aeternae, quae est carentia visionis divinae; manet tamen adhuc reatus mortis
temporalis, et aliorum hujusmodi, quae ex peccato naturae consequuntur: quae quamvis ad utilitatem illius
personae non cedant, si infra aetatem perfectam decedit, quia his passionibus non meretur; cedunt tamen in
utilitatem aliorum qui sunt ei conformes in natura: quia et poenae hujusmodi peccatum naturae consequuntur.
2159

