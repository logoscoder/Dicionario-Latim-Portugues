|a3 Articulus 3: Utrum vir et mulier sint aequales in actu matrimonii.
AG1
Ad tertium sic proceditur. Videtur quod vir et mulier non sint in actu matrimonii aequales.
Agens enim nobilius est patiente, ut Augustinus dicit, 12 super Gen. Ad litteram, cap. 16. Sed in actu conjugali
vir se habet ut agens, et femina ut patiens. Ergo non sunt in actu illo aequales.
AG2
Praeterea, uxor non tenetur viro debitum reddere nisi petat; vir autem tenetur uxori, ut dictum est. Ergo non sunt
pares in actu matrimonii.
AG3
Praeterea, in matrimonio mulier propter virum facta est, ut patet genes. 2, 18: faciamus ei adjutorium simile sibi.
Sed illud propter quod est alterum, semper est principalius. Ergo etc..
AG4
Praeterea, matrimonium principaliter ordinatur ad actum conjugalem. Sed in matrimonio vir est caput mulieris,
ut patet 1 corinth., 11.
Ergo non sunt aequales in actu praedicto.
SC1
Sed contra est quod dicitur 1 corinth. 7, 4: vir non habet potestatem sui corporis; et simile de uxore dicit. Ergo
sunt aequales in actu matrimonii.
SC2
Praeterea, matrimonium est relatio aequiparantiae, cum sit conjunctio, ut dictum est. Ergo vir et uxor sunt
aequales in actu matrimonii.
CO
Respondeo dicendum, quod duplex est aequalitas; scilicet quantitatis, et proportionis. Aequalitas quidem
quantitatis est quae attenditur inter duas quantitates ejusdem mensurae, sicut bicubiti ad bicubitum; sed
aequalitas proportionis est quae attenditur inter duas proportiones ejusdem speciei, sicut dupli ad duplum.
Loquendo ergo de prima aequalitate, vir et uxor non sunt aequales in matrimonio neque quantum ad actum
conjugalem, in quo id quod nobilius est, viro debetur; neque quantum ad domus dispensationem, in qua uxor
regitur, et vir regit. Sed quantum ad secundam aequalitatem sunt aequales in utroque: quia sicut tenetur vir uxori
in actu conjugali et dispensatione domus ad id quod viri est, ita uxor viro ad id quod uxoris est; et secundum hoc
dicitur in littera, quod sunt aequales in reddendo et petendo debitum.
RA1
Ad primum ergo dicendum, quod quamvis agere sit nobilius quam pati; tamen eadem est proportio patientis ad
patiendum, et agentis ad agendum; et secundum hoc est ibi aequalitas proportionis.
RA2
Ad secundum dicendum, quod hoc est per accidens.
Vir enim quia nobiliorem partem habet in actu conjugali, naturaliter habet quod non ita erubescat petere debitum
sicut uxor; et inde est quod uxor non ita tenetur reddere debitum non petenti viro, sicut vir uxori.
RA3
Ad tertium dicendum, quod ex hoc ostenditur quod non sunt aequales absolute; non autem quod non sint
aequales secundum proportionem.
RA4
Ad quartum dicendum, quod quamvis caput sit principalius membrum; tamen sicut membra tenentur capiti in
officio suo, ita caput membris in suo; et sic est ibi aequalitas proportionis.
|a4 Articulus 4: Utrum vir et uxor possint votum emittere contra debitum matrimonii sine mutuo consensu.
AG1
Ad quartum sic proceditur. Videtur quod vir et uxor possint votum emittere contra debitum matrimonii sine
mutuo consensu. Vir enim et uxor aequaliter obligantur ad debiti solutionem, ut dictum est. Sed licitum est viro,
uxore etiam prohibente, accipere crucem in subsidium terrae sanctae. Ergo hoc etiam est licitum uxori; et ideo,
cum per hoc votum debiti redditio impediatur, potest alter conjugum sine consensu alterius votum praedictum
emittere.
AG2
Praeterea, non est expectandum in aliquo voto consensus alicujus qui non potest sine peccato dissentire. Sed
unus conjugum non potest sine peccato dissentire quin alter continentiam voveat, vel simpliciter vel ad tempus;
quia impedire profectum spiritualem est peccatum in spiritum sanctum. Ergo unus potest votum continentiae
simpliciter vel ad tempus sine consensu alterius vovere.
AG3

1944

