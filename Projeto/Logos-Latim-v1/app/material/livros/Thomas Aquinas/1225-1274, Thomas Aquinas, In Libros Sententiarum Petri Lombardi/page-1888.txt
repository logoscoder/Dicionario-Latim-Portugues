Sed apostolus stipendia nominat ibi temporalia quae praedicatoribus debentur. Ergo licet temporalia pro
spiritualibus accipere.
AG6
Praeterea, correctio est quid spirituale, et visitatio. Sed praelati pro visitationibus accipiunt temporalia, quidam
etiam pro pecunia occultant peccatum quod manifestare tenentur. Ergo etc..
AG7
Praeterea, religionis status quoddam bonum spirituale est. Sed in quibusdam monasteriis, praecipue monialium,
exigitur aliquid ab eis quae ibi recipi debent. Ergo licet spiritualia dare pro temporalibus.
AG8
Praeterea, scientia est quoddam spirituale bonum. Sed licet Magistris artium accipere aliquid pro doctrina sua.
Ergo etc..
AG9
Praeterea, judicium spirituale bonum est, similiter patrocinium in causis, et testimonium ferendum.
Sed pro omnibus his potest accipi pecunia vel munus aliquod. Ergo etc..
CO
Ad secundam quaestionem dicendum, quod actus aliquis potest spiritualis dici vel quantum ad suum principium
quod competit alicui ex aliquo spirituali dono vel officio; vel quantum ad sui finem, ut quando per actum ad
aliquid spirituale pervenitur. In actibus ergo qui primo modo spirituales sunt, quia spirituale est ex parte agentis,
nullo modo sine simonia potest aliquid locare actus suos; sed potest aliquid accipere in sustentationem vitae; in
secundis autem actibus, quia spiritualitas non est ex parte agentis, potest etiam emere vel vendere operas suas;
sed non vendere hoc spirituale quod ex ejus actu acquiritur.
RA1
Ad primum ergo dicendum, quod anniversarium celebrare est spiritualis actus primo modo; et ideo nullo modo
licet pacisci pro eo celebrando; si tamen cum devotione aliquid detur ecclesiae, ecclesia tenetur celebrare pro illis
pro quibus rogatur.
RA2
Ad secundum dicendum, quod oratio est spiritualis primo et secundo modo, quia ex spirituali devotione
efficaciam habet, et aliquid spirituale debet in ea fieri; unde nullo modo debet sub pretio poni; nec illi qui dant
pecuniam pauperibus, ut pro eis orent, orationem emunt, sed animos pauperum alliciunt ad orandum pro se, et
eos sibi faciunt debitores.
RA3
Ad tertium dicendum, quod, sicut dicit Hieronymus super michaeam, talia munera exhibebantur prophetis magis
in sustentationem eorum, ut spiritualibus vacarent libere, quam ad emendum munera prophetiae: quia actus
prophetiae spirituales sunt primo modo.
RA4
Ad quartum dicendum, quod praedicare pro pecunia potest intelligi dupliciter. Uno modo ut pecunia sit pretium
praedicationis; et sic nullo modo licet; alio modo ut pecuniae datio sit res quaedam praedicata; et ita potest
aliquis praedicare pro pecunia, sicut pro aliis operibus meritoriis, inquantum meretur dans, et sublevatur defectus
recipientis; et sic apostolus pro collectis faciendis praedicavit: non tamen in pecuniae collatione ponendus est
praedicationis finis.
RA5
Ad quintum dicendum, quod stipendia debentur praedicantibus ad sustentationem victus, ne cogantur relinquere
verbum Dei, et circa procuranda sibi necessaria occupari; non autem debentur eis quasi pretium praedicationis.
RA6
Ad sextum dicendum, quod correctio, sive visitatio, est spiritualis actus primo modo, quia alicui ex spirituali
officio competit; unde simoniam committit qui pecuniam accipit, ut peccatum quod tenetur revelare aut punire,
non revelet nec puniat: nec etiam pro visitatione facienda accipienda est procuratio quasi pretium visitationis, sed
quasi debita ex ordinatione ecclesiae ad sustentationem; et similiter est de procuratione moderata quam accipere
possunt episcopi in consecratione ecclesiarum secundum ecclesiae determinationem.
RA7
Ad septimum dicendum, quod cum possessiones alicujus loci religiosi non sufficiunt ad sustentandum plures,
tunc potest exigi ab eo qui in loco illo vult Deo servire, non quasi pretium religionis, sed ut habeat monasterium
unde ei possit providere; et ideo non committitur simonia. Si autem sine gravamine ecclesiae potest recipi,
simoniacum est aliquid pro receptione exigere.
RA8
Ad octavum dicendum, quod docere artes liberales est actus spiritualis secundo modo; et ideo licet Magistris
artium vendere labores suos, sed non scientiam sive veritatem, quae spiritualis est; unde dicitur Prov. 23, 23: noli
vendere scientiam, et doctrinam et gloriam.
RA9

1888

