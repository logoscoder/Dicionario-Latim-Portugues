faciat finem videri hujusmodi, sed est sicut dispositio ad illud: sicut patet in illis qui ex naturali complexione ad
luxuriam proni sunt, quod non omnes delectabile venereum prosequuntur, licet eos ad hoc quodammodo
naturalis complexio inclinet.
RA6
Ad sextum dicendum, quod Philosophus accipit voluntarium large, non secundum quod dicitur a voluntate, sed
secundum quod dividitur contra violentum; unde cum violentum sit cujus principium est extra, voluntarium erit
cujus principium est intra; et inde est quod animalia quae moventur ex seipsis, motus voluntarios habere
dicuntur, nec tamen electionem habent aut voluntatem, sicut Philosophus ibidem ostendit; unde nec liberum
arbitrium.
RA7
Ad septimum dicendum, quod animalia non apprehendunt rationem convenientis per collationem, sed per
quemdam naturalem instinctum; et ideo animalia habent aestimationem sed non cognitionem; sicut etiam habent
memoriam, sed non reminiscentiam, quamvis omnia haec partis sensitivae sint: et ideo ex determinatione naturae
actus suos exercent, non autem ex propria determinatione agentis; unde omnia ejusdem speciei similes
operationes faciunt, sicut omnis aranea similem facit telam, quod non esset si ex seipsis quasi per artem
operantes sua opera disponerent: et propter hoc in eis non est liberum arbitrium.
|a2 Articulus 2: Utrum liberum arbitrium possit cogi.
AG1
Ad secundum sic proceditur. Videtur quod liberum arbitrium cogi possit. Quod enim immutatur ab aliquo
agente, cogitur ab illo. Sed ut dicit Glossa ad Rom., Deus potest immutare voluntatem hominum in quodcumque
voluerit.
Ergo videtur quod voluntas a Deo cogi possit, et ita liberum arbitrium.
AG2
Praeterea, omne agens quod non potest aliter operari quam ab altero sibi determinatur, cogitur ab illo. Sed
liberum arbitrium non potest aliter operari quam Deus praescivit vel praedestinavit.
Ergo videtur quod liberum arbitrium a Deo cogatur.
AG3
Praeterea, virtus superior potest cogere inferiorem.
Sed in ordine universi quaedam virtutes sunt superiores quam liberum arbitrium. Ergo ipsum cogere possunt.
AG4
Praeterea, intellectus est altior potentia quam voluntas. Sed intellectus cogitur in demonstrationibus, ut ex 5
metaph. Apparet. Ergo videtur quod etiam voluntas et liberum arbitrium cogi possint.
AG5
Praeterea, motus inferiores regulantur secundum motus superiores: quia omne quod non uniformiter se habet,
regulatur per aliquid uniformiter se habens. Sed motus liberi arbitrii maxime difformiter se habent. Ergo videtur
quod indigeant regulari per actiones uniformiter se habentes. Hujusmodi autem in natura non sunt nisi motus
caeli.
Ergo per motus siderum regulantur opera liberi arbitrii, et per eorum potentiam cogi possunt: quod patet ex hoc
quod astrologi per cursum siderum aliqua de operationibus libero arbitrio subjectis praenuntiant.
AG6
Praeterea, omne quod vincitur ab aliquo cogitur ab illo. Sed incontinentes, qui ducuntur passionibus, vincuntur,
ut ex 7 ethicor.
Patet. Ergo videtur quod liberum arbitrium cogi possit.
AG7
Praeterea, difficilius est aliquem privare omnino suo actu quam suum actum immutare. Sed usus liberi arbitrii
potest per violentiam impediri, ut in phreneticis patet. Ergo etiam videtur, quod per violentiam cogi possit ad
aliquid agendum.
SC1
Sed contra, ut dicit Augustinus contra tullium, quod est necessarium non est voluntarium. Sed liberum arbitrium
in ratione sua voluntarium habet, cum sit facultas rationis et voluntatis. Ergo videtur quod non possit per
necessitatem cogi.
SC2
Praeterea, quidquid cogitur, non habet dominium sui actus. Sed ex hoc liberum arbitrium in nobis dicitur, quod
Domini sumus nostrorum actuum.
Ergo videtur quod hoc sit contra rationem liberi arbitrii quod cogatur.
CO
Respondeo dicendum, quod est duplex coactio; quaedam sufficiens, quae compulsio vocatur; quaedam vero
insufficiens, quae vocatur impulsio.
Sciendum est igitur quod in partibus animae quaedam sunt quae compelli possunt: sed dupliciter.
633

