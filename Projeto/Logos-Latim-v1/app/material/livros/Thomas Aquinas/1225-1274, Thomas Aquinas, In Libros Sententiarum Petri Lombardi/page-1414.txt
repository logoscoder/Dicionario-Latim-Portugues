Sed character est ex parte: datur enim ad distinguendum in operibus sacramentalibus, quae competunt secundum
statum viae. Ergo in patria character cessabit, et ita est delebilis.
SC1
Sed contra, si character deleretur, maxime per culpam deleretur. Sed per culpam non deletur, quia sacerdos
malus non reordinatur, ut iterum characterem accipiat. Ergo character est indelebilis.
CO
Ad quartam quaestionem dicendum, quod impressio characteris est per quamdam animae rationalis
sanctificationem, prout sanctificatio dicitur deputatio alicujus ad aliquid sacrum. Ad hanc autem sanctificationem
non magis active comparatur anima sanctificanda, quam aqua sanctificanda, vel oleum vel chrisma, ad sui
sanctificationem; nisi quod homo se subjicit tali sanctificationi per consensum, res autem praedictae subjiciuntur,
quia libero arbitrio carent; et ideo qualitercumque anima varietur per proprias operationes, nunquam characterem
amittit; sicut nec chrisma nec oleum nec panis consecratus unquam sanctificationem perdunt, qualitercumque
transmutentur, dummodo non corrumpantur.
RA1
Ad primum ergo dicendum, quod causa indelebilitatis characteris est ex parte subjecti, quod est incorruptibile, et
ex parte causae, quae est invariabilis. Gratia autem habet aliquo modo causam non efficientem, sed disponentem
ex parte subjecti: quia, secundum Augustinum: qui creavit te sine te, non justificabit te sine te; et ideo per
indispositionem subjecti gratia amittitur.
RA2
Ad secundum dicendum, quod per characterem homo configuratur ad hoc quod sit de coetu fidelium, et particeps
hierarchicarum actionum. Ecclesiasticae autem hierarchiae succedit caelestis; et ideo ad communionem fidelium
in ecclesia triumphante, et ad participationem actionum caelestis hierarchiae character in patria perficiet; et sic
erit ad alios actus; sicut virtutes et dona in damnatis etiam manent. Sed hoc est per accidens praeter intentionem
imprimentis characterem, quod recipiens damnetur; et ideo non est ibi ordinatus ad aliquem finem: quia quae
praeter intentionem accidunt, carent ordine ad finem. Tamen Deus, qui nihil inordinatum relinquit, elicit ex hoc
aliquod bonum, scilicet quod appareat justior eorum damnatio qui tantum munus neglexerunt.
Articulus 3E
AG1
Ulterius. Videtur quod Christus habuerit characterem. Ipse enim sacerdos fuit secundum ordinem melchisedech,
Heb. 7, quod est sacerdotium novi testamenti. Sed tale sacerdotium requirit characterem.
Ergo Christus habuit characterem.
AG2
Praeterea, nihil quod est perfectionis quantum ad animam, vel dignitatis, Christo subtrahendum est. Sed
character decorat et nobilitat animam in qua est. Ergo character in Christo fuit.
SC1
Sed contra, character est regeneratorum, et accipientium aliquid a sacramentis. Sed Christus non accepit aliquid a
sacramentis, nec renatus est etiam: quia, sicut dicit Augustinus, in Enchir., ipse solus ita potuit nasci, ut non esset
ei opus renasci. Ergo non habet characterem.
CO
Ad quintam quaestionem dicendum, quod quidam dicunt, quod Christus non habuit characterem baptismalem,
quia a baptismo nihil accepit: habuit autem characterem ordinis, qui pertinet ad quemdam eminentem statum.
Sed melius est, si dicatur, quod Christus nullum characterem habuit: quia ipse habuit potestatem plenitudinis in
sacramentis, quasi ea instituens, et eis efficaciam praebens. Unde sicut poterat inducere effectum sacramenti in
aliquo sine sacramento exteriori, ita ex parte ipsius ad hoc non requirebatur aliquod sacramentale interius.
RA1
Ad primum ergo dicendum, quod ipse fuit sacerdos, quasi sacerdotium instituens; et ideo ejus non est habere
characterem, sed illius qui aliunde sacerdotium recipit, ut per characterem principali sacerdoti configuretur.
RA2
Ad secundum dicendum, quod aliquid est perfectionis in nobis quod non esset Christi, sicut gratia adoptionis; et
similiter est de charactere, qui poneret in eo potestatem spiritualem coarctatam, et ab alio derivatam.
|a4 Articulus 4: Utrum character solum in sacramentis novae legis imprimatur.
Articulus 4A
AG1
Ad quartum sic proceditur. Videtur quod non solum in sacramentis novae legis character imprimatur. Characteris
enim effectus est configurare et distinguere. Sed hoc faciunt virtutes: quia in eis boni et a malis distinguuntur, et
Deo assimilantur.
Ergo per virtutes, et non per sacramenta novae legis tantum, character imprimitur.
1414

