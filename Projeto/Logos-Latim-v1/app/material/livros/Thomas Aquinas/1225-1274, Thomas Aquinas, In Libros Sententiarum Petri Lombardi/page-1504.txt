Tertio populus laudes exsolvit divinitatis, assumens Angelorum verba: sanctus, sanctus, sanctus Dominus Deus
exercituum, isa. 6, 3, et humanitatis Christi, assumens verba puerorum, Matth. 21, 10: benedictus qui venit in
nomine Domini.
Illa autem pars quae perfectionem sacramenti continet, in tres dividitur, secundum tria quae sunt de integritate
hujus sacramenti: scilicet aliquid quod est sacramentum tantum; aliquid quod est res et sacramentum; aliquid
quod est res tantum.
In prima igitur parte continetur benedictio oblatae materiae, quae est tantum sacramentum; in secunda corporis et
sanguinis Christi consecratio, quod est res et sacramentum, ibi: quam oblationem; in tertia, effectus sacramenti
postulatio quod est res tantum, ibi: supra quae propitio ac sereno vultu respicere digneris. Circa primum duo facit
sacerdos: primo petit oblationis benedictionem, quae dicitur donum a Deo nobis datum, munus Deo a nobis
oblatum, sacrificium ad nostram salutem a Deo sanctificatum; secundo petit offerentibus, sive pro quibus
offertur, salutem, ibi: in primis quae tibi offerimus etc.. Ubi tria facit: primo commemorat eos pro quorum
utilitate offertur hostia tam quantum ad generalem statum ecclesiae, quam quantum ad personas speciales, ibi:
memento; secundo commemorat eos in quorum offertur reverentia, ibi: communicantes; et ponitur virgo quae
Christum in templo obtulit, apostoli qui ritum offerendi nobis tradiderunt, et martyres qui seipsos Deo
obtulerunt, non autem confessores, quia de iis antiquitus non solemnizabat ecclesia, vel quia non sunt passi sicut
Christus, cujus passionis memoriale est hoc sacramentum: tertio concluditur expresse quid per oblationem
hostiae impetrandum petatur, ibi: hanc igitur oblationem etc..
Quam oblationem etc.. Haec pars ad consecrationem pertinet, quae tria continet: primo imploratur consecrantis
virtus; secundo perficitur consecratio, ibi: qui pridie quam pateretur, accepit panem; tertio exponitur rei
consecratae commemoratio, ibi: unde et memores etc.. Verba autem illa quae ibi dicuntur: benedictam,
adscriptam, ratam, rationabilem, acceptabilemque, possunt referri uno modo ad hoc quod est res contenta in hoc
sacramento, scilicet Christum, qui est hostia benedicta ab omni macula peccati immunis; adscripta, idest
praefigurata figuris veteris testamenti, et praedestinatione divina praeordinata; rata, quia non transitoria;
rationabilis, propter congruitatem ad placandum; acceptabilis, propter efficaciam. Alio modo possunt referri ad
ipsam hostiam, quae est sacramentum tantum; quam petit fieri benedictam, ut Deus eam consecret, et ut
confirmet quantum ad memoriam; adscriptam, quantum ad propositum immobile; ratam, ut ante acceptet;
rationabilem, quantum ad judicium rationis; acceptabilem, quantum ad beneplacitum voluntatis. Tertio modo
possunt referri ad effectum; unde dicit, benedictam, per quam benedicimur; adscriptam, per quam in caelis
ascribamur; ratam, per quam in membris Christi censeamur; rationabilem, per quam a bestiali sensu eruamur;
acceptabilem, per quam Deo accepti simus.
Supra quae propitio ac sereno vultu respicere digneris. Hic petit sacerdos sacramenti effectum; et primo effectum
gratiae; secundo effectum gloriae, ibi: memento etiam Domine famulorum famularumque tuarum. Circa primum
duo facit: primo petit acceptari sacramentum, quod est gratiae causa; secundo petit dari gratiae donum, ibi:
supplices te rogamus; cujus expositio infra, dist. 33, ponetur.
Effectum autem gloriae primo petit jam mortuis, ibi, memento, secundo adhuc vivis, ibi: nobis quoque
peccatoribus. Completur autem canon Missae more aliarum orationum in Christo, ibi: per Christum Dominum
nostrum, per quem hoc sacramentum originem habet et quantum ad substantiam; unde dicit, creas propter esse
naturae; sanctificas, propter esse sacramenti: et quantum ad virtutem; unde dicit, vivificas, propter effectum
gratiae, quae est vita animae; benedicis, propter gratiae augmentum; et quantum ad operationem, sive usum;
unde dicit: et praestas nobis.
Oremus. Praeceptis salutaribus moniti, et divina institutione formati audemus dicere. Hic ponitur sacramenti
perceptio, ad quam praemittitur praeparatio communis et specialis. Communis triplex: primo enim ponitur
sacramenti petitio in oratione dominica, in qua dicitur: panem nostrum quotidianum da nobis hodie; secundo
percipientium expiatio per orationem sacerdotis: libera nos; tertio pacis adimpletio, ibi: pax Domini. Hoc enim
sacramentum est sanctitatis et pacis; et quia pax Christi exsuperat omnem sensum, ideo pacis petitio a sacerdote
inchoatur, cum dicit pax Domini, et a choro completur, cum dicitur, agnus Dei; et sic tria a sacerdote incepta
prosequitur, scilicet, gloria in excelsis, quod pertinet ad spem; credo in unum Deum, quod pertinet ad fidem; pax
Domini, quod pertinet ad caritatem. Petit autem populus misericordiam quantum ad amotionem mali contra
miseriam culpae et poenae, et pacem quantum ad consecutionem omnis boni; unde ter agnus Dei, dicitur.
Praeparatio autem specialis sacerdotis sumentis fit per orationes quas privatim dicit, Domine Jesu Christe, et si
quae aliae sunt.
Tertia pars principalis est gratiarum actionis; et continet duo: rememorationem accepti beneficii in cantu
antiphonae post communionem, et gratiarum actionem in oratione, quam sacerdos prosequitur, ut conformiter
finis Missae principio respondeat.
Sciendum autem, quod in officio Missae, ubi passio repraesentatur, quaedam continentur verba Graeca, sicut,
kyrie eleison, idest Domine miserere: quaedam Hebraica, sicut alleluja, idest laudate Deum; Sabaoth, idest
exercituum; hosanna, salva obsecro; amen, idest vere, vel fiat: quaedam Latina, quae patent: quia his tribus
linguis scriptus est titulus crucis Christi, joan. 19.

1504

