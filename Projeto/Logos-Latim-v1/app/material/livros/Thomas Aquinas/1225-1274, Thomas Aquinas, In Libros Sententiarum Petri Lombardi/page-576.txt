corporibus mixtis, ex excessu inordinato alicujus contrariorum; et contra utrumque istorum defectum
subveniebatur homini per quamdam virtutem animae collatam ad hoc ut secundum conditionem suam materiam
perficeret; ut sicut ipsa anima habet esse indeficiens, ita indeficiens esse corpori tribueret et perpetuam
aequalitatem complexionis.
Tertium modum corruptionis proprium habent corpora animata, sicut et proprium modum generationis, ex hoc
scilicet quod calor qui est instrumentum animae, humidum consumit in quo est vita: et contra hunc defectum
subveniebatur sibi duplici beneficio: quia per esum aliorum lignorum Paradisi restaurabatur continua deperditio
facta in corpore, sicut etiam in nobis fit per cibos quibus utimur. Sed quia illud quod ex nutrimento convertitur,
non est adeo perfecte subserviens virtuti speciei sicut quod prius erat, eo quod virtutes naturales semper
debilitantur in agendo: ideo in nobis oportet quod in fine sequatur diminutio quando virtus speciei adeo
debilitatur propter mixtionem extranei quod non potest fieri tanta restauratio quanta fit consumptio; et sic in fine
oportet consumptionem esse, ut Philosophus in 1 de gener.
Dicit: et ponit exemplum de vino, cui semper admiscetur aqua, quod tandem aquosum fit. Sed ad hoc
subveniebat ei lignum vitae, cujus virtute divinitus concessa alimentum assumptum in perfectam assimilationem
adducebatur: propter quod etiam a quibusdam dicitur, quod ad restaurationem humidi radicalis deperditi
conferebat. Quartus autem modus corruptionis est per violentiam ab aliquo extrinseco agente, sicut per
incisionem gladii vel adustionem ignis, et hujusmodi: et ab hoc modo corruptionis conservabat hominem
illaesum divina providentia, per quam decretum erat ut nullum nocumentum homo pateretur in corpore, nisi prius
a mentis innocentia deviasset.
RA1
Ad primum ergo dicendum, quod animae non est naturale infundere vitam nisi tali corpori, scilicet quod est sic
complexionatum et organizatum; et manente tali dispositione corporis, vita continuatur ab anima. Sed hanc non
est possibile semper durare secundum potestatem inferioris naturae; unde non oportet quod immortalitas sit
naturalis.
RA2
Ad secundum dicendum, quod impossibile est aliquod mixtum esse in quo non praedominetur alterum
contrariorum, multis de causis. Primo, cum naturae elementares se habeant quasi materialiter ad formam mixti,
non posset mixtum consequi unam formam simpliciter nisi elementa aggregarentur in unum hoc modo quod
unum sit formale et praedominans. Secundo, quia ad mixtionem exigitur elementorum alteratio, quam esse non
contingeret, si ponerentur eorum aequales virtutes: oportet enim quod virtus alterantis virtutem alterati excedat.
Tertio, quia nullum locum naturalem haberet, si nullum elementum in eo dominaretur; et ita nec motum
naturalem: in quo deficeret a proprietate corporis naturalis. Quarto, quia in animatis specialiter calor est
instrumentum animae, ut in 2 de anima dicitur; unde oportet calorem praedominari: et sic oportet quod in
quolibet mixto tandem sequatur corruptio.
RA3
Ad tertium dicendum, quod nihil prohibet, illud quod est nobilius simpliciter, esse minus nobile secundum
aliquid; sicut caro humana, quae quidem secundum naturam suae speciei nobilior est gladio, tamen secundum
proprietatem duri et mollis, est ignobilior, quia durum nominat potentiam naturalem respectu illius rei cujus
molle impotentiam dicit; et eodem modo est ignobilior quam ignis, cum habeat in potentia calorem, quem ignis
habet actu; actus vero semper potentia est nobilior; et ideo contingit corpus nobilius ab ignobiliori pati secundum
naturam, ut corpus animalis ab igne.
RA4
Ad quartum dicendum, quod illud quod ex nutrimento in carnem convertitur, semper efficitur minus ac minus
habens de virtute speciei; tum quia virtus naturalis ex actione debilitatur, eo quod agens simul patitur, ut in 6
physic. Dicitur; tum quia perfectius recipit virtutes speciei quod per se generatur quam quod generatur per
admixtionem ad alterum; sicut vinum quod generatur in vite virtuosius est quam hoc quod aggeneratur ex
additione aquae transumptae in vinum, ex cujus etiam admixtione totum vinum debilitatur: tum etiam quia omnis
virtus quanto plus est unita, tanto efficacior est ad agendum; et quanto materia magis multiplicatur, tanto calor
naturalis magis diffunditur, unde est minus potens ad convertendum; sicut etiam in libro 13 de animalibus dicit
Philosophus, quod animalia quae habent magnum cor, sunt timida; quia calor in magno corde est dispersus, et in
parvo congregatus: et ideo in puero tantum de alimento convertitur quod sufficit non solum ad restaurationem
deperditi, sed etiam ad augmentum; sed postea convertitur solum hoc quod ad restaurationem deperditi sufficit;
tandem vero non tantum natura potest convertere quantum deperditur; unde oportet quod sequatur diminutio et
tandem corruptio. Et ideo per virtutem naturalem hoc non potest contingere ut per sumptionem cibi vita hominis
perpetuo conservetur.
RA5
Ad quintum dicendum, quod lignum vitae non erat principalis causa immortalitatis, sed coadjuvans ad
continuationem vitae modo praedeterminato; ideo immortalitas non est judicanda naturalis propter virtutem ligni
vitae; sed magis gratuita propter virtutem animae supra naturam collatam quae principalis causa immortalitatis
erat. Et praeterea in rebus viventibus non dicitur aliquid naturale nisi quod ex principio intrinseco consequitur;
576

