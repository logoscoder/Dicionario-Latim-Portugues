Dicendum ad primum, quod ipsemet Damascenus seipsum exponit: dicit enim naturam assumptam ignorantem,
si secundum intellectum separetur assumptum ab assumente; idest, si consideretur illa natura assumpta quasi non
fuisset assumpta: et tunc ignorans fuisset, sicut est in aliis hominibus.
Ad secundum dicendum, quod intelligitur quantum ad corporalia, vel secundum apparentiam.
Numquid in eo essent defectus? scilicet culpae: alias auctoritas non probaret intentionem Magistri.
Quos enim defectus habuit, vel ad ostensionem verae humanitatis... Vel ad impletionem operis ad quod venerat...
Vel ab immortalitatis desperatione erigendam spem nostram... Suscepit.
Et videtur quod prima causa non valeat: quia vera humanitas potuit esse sine his defectibus, sicut fuit in primo
statu, et erit in ultimo.
Item videtur quod nec secunda: quia opus redemptionis, ad quod venerat, per mortem implevit.
Ergo non oportebat quod famem, sitim, et alia hujusmodi assumeret.
Item videtur quod nec tertia: quia magis videtur desperationem salutis inducere infirmitas ejus qui salvare
venerat.
Ad primum ergo dicendum, quod veritas humanitatis necessarium erat quod ostenderetur: quia exigebatur ad
redemptionem quod esset Deus et homo: nec humanitas secundum statum primum et ultimum erat nobis nota,
sed secundum statum secundum: et ideo oportuit quod assumeret defectus qui nobis insunt secundum istum
statum.
Ad secundum dicendum, quod alii defectus quos assumpsit, fundantur super eamdem causam, scilicet supra
passibilitatem naturae: et ideo simul cum defectibus quibus opus redemptionis completum est illi assumpti
fuerunt.
Ad tertium dicendum, quod infirmitas carnis desperationem non inducit, propter divinitatis virtutem adjunctam;
sed magis spem erigit: quia sicut in ipso, ita et in nobis infirmitas tolletur.
Doles ergo, Domine Jesu, non tua, sed mea vulnera. Contra. Etiam sua vulnera doluit; ut dictum est.
Item quaeritur, si sua et nostra vulnera doluit, quis fuerit major dolor.
Dicendum ad primum, quod ratio ut ratio, non dolebat de suis vulneribus propter bonum quod sequebatur:
dolebat autem sensualitas, et ratio considerata ut natura.
Ad secundum dicendum, quod non sunt unius rationis dolor corporalis passionis Christi, et dolor animalis, qui
tristitia dicitur, secundum quem nostris defectibus compatiebatur; et ideo non sunt comparabiles. Si autem
sumatur dolor passionis animalis, tunc dicendum, quod fuit major dolor compassionis quam passionis: quia
caritas qua de nostris malis dolebat, praeponderat aequalitati complexionis suae, qua dolebat de passione sua: et
iterum pretiosior ei erat honor divinus, qui laedebatur culpis nostris, quantum ex nobis erat, quam sua vita
corporalis: et etiam in hujus signum illum dolorem sustinuit, ut istum tolleret.
Aut contristatur quis per passionem. Videtur quod in Christo non fuit propassio. Matth. 7, dicit Glossa, quod
propassio est subitus motus cui non consentitur. Hoc autem est veniale peccatum.
Item tristitia semper videtur esse passio, quia est in genere passionis.
Item videtur quod nunquam sit passio, ut dicit Damascenus, sed passionis sensus.
Dicendum, quod passio importat immutationem patientis. Non autem dicitur aliquis immutari simpliciter,
quando id quod est principale in ipso, permanet immutatum: et ideo simpliciter loquendo, quando ratio non
immutatur a sui aequalitate, vel aequitate, non dicitur passio, sed propassio, quasi imperfecta passio: et hoc modo
fuit in Christo.
Et ideo dicendum ad primum, quod proprie loquendo, est immutatio inferioris partis tantum; et quando talis
immutatio in nobis accidit, non praeordinatur a ratione: ideo Glossa secundum statum potentiarum in nobis
loquens, dicit propassionem subitum motum. In Christo autem aliter fuit, ut ex dictis patet. Nec tamen est verum
quod omnis subitus motus sensualitatis sit peccatum veniale; sed tunc tantum quando est tendens in illicitum,
quod in Christo nullatenus fuit.
Ad secundum dicendum, quod dicitur non esse passio, quia non est perfecta passio, quamvis sit de genere
passionis; sicut ea quae parva sunt, quasi pro nihilo reputantur; sicut dicit Damascenus, quod proprie passio est,
quando habet aliquam magnitudinem perceptibilem.
Ad tertium dicendum, quod Damascenus loquitur de passionibus corporalibus, non animalibus.
Unigenitus Deus hominem verum secundum similitudinem nostri hominis non deficiens a se Deo assumpsit: in
quo quamvis aut ictus incideret, aut vulnus descenderet, aut nodi concurrerent, aut suspensio elevaret, afferrent
quidem haec impetum passionis, non tamen passionis dolorem inferrent.
Verba haec Hilarii videntur a Christo dolorem passionis et timorem excludere: quae tripliciter solvuntur.
Quidam enim dicunt, Hilarium hoc retractasse: et hoc dicebat willelmus episcopus Parisiensis, quod viderat
epistolam retractationis, et fuerat sibi scriptum a quodam qui eam legerat.
Et hoc videtur probabile ex his auctoritatibus quas in littera Magister inducit: quarum una incipit, ibi: interroga
quid sit: alia est notula quae incipit ibi: cum haec passionum genera; quibus expresse dicit, humanitatem Christi
his infirmitatibus subjacuisse; quod tamen littera negat, ut videtur. Alii dicunt, quod loquitur de Christo quantum
ad deitatem; quia disputat contra illos in his verbis qui Dei filium creaturam dicebant. Sed huic non consonant
verba auctoritatis, quae faciunt mentionem de Christi carne. Solutio autem Magistri consistit in hoc quod
1011

