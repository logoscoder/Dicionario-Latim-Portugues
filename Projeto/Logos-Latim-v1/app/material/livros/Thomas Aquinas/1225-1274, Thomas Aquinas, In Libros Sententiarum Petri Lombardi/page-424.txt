AG3
Praeterea, divinae bonitatis, ut dictum est, proprium est nobiliora in entibus magis multiplicare, ut bonitas sua
magis diffundatur. Sed in vilibus creaturis invenitur magna multitudo participantium unam speciem. Ergo
videtur quod multo fortius hoc sit in Angelis.
AG4
Praeterea, secundum boetium, nullius rei sine consortio potest esse jucunda possessio. Sed in Angelis est
maxima jucunditas, cum delectatio sit de ratione felicitatis, secundum Philosophum in 1 ethic.. Ergo videtur
quod in Angelis sit multorum consortium in una specie.
SC1
Sed contra, multiplicatio individuorum unius speciei non est nisi ad conservandum speciei perpetuitatem, quae in
uno salvari non potest: unde in corporibus incorruptibilibus non est nisi unum individuum unius speciei, ut sol et
luna. Sed Angelus est substantia incorruptibilis. Ergo non sunt plures Angeli unius speciei.
SC2
Praeterea, Angelus est perfectior quolibet corpore.
Sed aliquod corpus ad tantam perfectionem pervenit ut nihil suae naturae sit extra ipsum, ut patet in his quae
constant ex tota materia suae speciei, ut patet in caelo, ut dicitur in 1 cael. Et mund.. Ergo videtur quod multo
fortius extra unum Angelum non sit aliquid suae speciei.
CO
Respondeo dicendum, quod circa hoc sunt tres opiniones. Quidam enim dixerunt, quod omnes Angeli sunt unius
speciei, adeo quod etiam Angelus et anima non differunt specie. Alii vero dicunt quod Angelus et anima
differunt specie, et Angeli unius ordinis ab Angelis alterius ordinis; sed omnes qui sunt unius ordinis, sunt unius
speciei. Alii vero dicunt, quod nullus Angelus est unius speciei cum alio: et haec opinio concordat cum dictis
Philosophorum, et etiam dionysii, qui ponit in 10 cap.
Cael. Hierarch., in eodem ordine esse primos, medios, et ultimos. Et huic necessarium est consentire, tum ex
immaterialitate, tum etiam ex incorporeitate. Si enim immateriales ponuntur, cum nulla forma vel natura
multiplicet numerum nisi in diversitate materiae, oportet quod forma simplex et immaterialis, non recepta in
aliqua materia, sit una tantum: unde quidquid est extra eam, est alterius naturae, eo quod distet ab eo secundum
formam, non secundum materiale principium, quod ibi nullum est. Talis autem diversitas causat differentiam in
specie. Unde oportet quoslibet duos Angelos acceptos differre secundum speciem. Hoc etiam de necessitate
sequitur si ex materia componantur, dummodo non ponantur corporea: quod sic patet. Quorumcumque materia
secundum esse differre ponitur, oportet, si ista materia est ejusdem ordinis in utroque (sicut materia generabilium
et corruptibilium est una) quod diversae formae secundum quas diversum esse accipit, recipiantur in diversis
partibus materiae. Non enim una pars materiae, diversas formas oppositas et disparatas simul recipere potest. Sed
impossibile est in materia intelligere diversas partes, nisi praeintelligatur in materia quantitas dimensiva ad
minus interminata, per quam dividatur, ut dicit Commentator in libro de substantia orbis, et in 1 physic., quia
separata quantitate a substantia, remanet indivisibilis, ut in 1 phys. Philosophus dicit. Sed nulla forma recipitur in
materia sub quantitate intellecta, nisi forma corporalis.
Ergo impossibile est duos Angelos communicare in materia, vel in potentia unius ordinis. Sed omnis forma vel
natura quae recipitur in diversis gradibus potentiarum, recipitur secundum prius et posterius secundum esse.
Impossibile est autem naturam speciei communicari ab individuis per prius et posterius, nec secundum esse, nec
secundum intentionem; quamvis hoc sit possibile in natura generis, ut dicitur in 3 metaph.. Ergo impossibile est
duos Angelos, si sunt incorporei, esse unius speciei.
RA1
Ad primum ergo dicendum, quod quamvis anima sit forma simplex, sicut et Angelus, tamen anima non recipit
esse a Deo nisi in corpore: quia, secundum Augustinum, et infundendo creatur, et creando infunditur. Unde ex
corpore recipit esse individuatum: quod quia non dependet ex corpore, remanet individuatio, etiam destructo
corpore. Ideo Augustinus dicit, quod impossibilis est positio illorum haereticorum qui dicunt, plures animas ante
corpus creatas fuisse. Sic autem non est in Angelo: et ideo non est ratio similis.
RA2
Ad secundum dicendum, quod hoc tenet in perfectionibus quae sunt de natura rei, non autem in perfectionibus
superadditis, quae non sequuntur ex principiis naturae, quales sunt gratia et gloria.
Possunt enim etiam in corporibus diversa secundum speciem unum specie colorem habere.
RA3
Ad tertium dicendum, quod perfectio universi essentialis non attenditur in individuis, quorum multiplicatio
ordinatur ad perfectionem speciei, sed in speciebus per se. Unde magis apparet divina bonitas in hoc quod sunt
multi Angeli diversarum specierum, quam si sint unius speciei tantum.
RA4
Ad quartum dicendum, quod delectatio, secundum Philosophum in ethicis, sequitur operationem perfectam: et
ideo ad jucunditatem consortium exigitur in illa natura in qua non potest esse in uno perfecta operatio sine
alterius adjutorio, ut in hominibus, in quibus unus per seipsum non sufficit ad operationem suae speciei: quod
424

