AG1
Ulterius. Videtur quod etiam pueris dandum sit corpus Christi. Quia per baptismum aliquis ascribitur ad corporis
Christi sumptionem; unde et baptizato conferendum est, ut dionysius dicit.
Sed pueri baptizati sunt. Ergo et eis corpus Christi debet dari.
AG2
Praeterea, vita spiritualis sicut est per baptismum, ita est per eucharistiam: quia dicitur joan. 6, 58: qui manducat
me, vivit propter me.
Sed pueris datur baptismus ut habeant spiritualem vitam. Ergo et similiter debet dari eis eucharistia.
SC1
Sed contra est quod iste cibus est grandium, ut patet per Augustinum.
Sed pueri nondum sunt grandes in fide. Ergo non debet eis dari.
CO
Ad quartam quaestionem dicendum, quod pueris carentibus usu rationis, qui non possunt distinguere inter cibum
spiritualem et corporalem, non debet eucharistia dari; quamvis quidam Graeci contrarium teneant, irrationabiliter
autem: quia ad eucharistiae sumptionem exigitur actualis devotio, quam tales pueri habere non possunt.
Pueris autem jam incipientibus habere discretionem, etiam ante perfectam aetatem, puta cum sint decem vel
undecim annorum, aut circa hoc, potest dari, si in eis signa discretionis appareant et devotionis.
RA1
Ad primum ergo dicendum, quod pueri baptizati acquirunt jus percipiendi corpus Christi, non tamen statim, sed
tempore competenti; sicut et jus percipiendae hereditatis habent, quamvis eam statim non possideant. Dionysius
autem assignat ritum baptismi quoad adultos, ut patet inspicienti verba ejus.
RA2
Ad secundum dicendum, quod per baptismum datur primus actus vitae spiritualis, unde est de necessitate salutis;
et ideo pueris baptismus dandus est: sed per eucharistiam datur complementum spiritualis vitae; et ideo illis qui
perfectionis secundae, quae est per actualem devotionem, possunt esse capaces, debet dari, prout habetur de
consecr., distinct. 4, cap. In ecclesia, ubi dicitur: non cogitetis vitam habere posse qui sunt expertes corporis et
sanguinis Domini; et loquitur de pueris. Intelligendum est autem quantum ad rem sacramenti, quae est unitas
ecclesiae, extra quam non est salus nec vita, et non quantum ad sacramentalem manducationem.
EX
Crede, et manducasti. Intelligendum est de manducatione spirituali, et fide formata. Ideo autem potius fidem
commemorat, quia ipsa est quae maxime in sacramentis operatur.
Nos corpus Christi sumus. Ergo spiritualiter manducamus nosipsos. Et dicendum, quod nos non sumus corpus
ipsius nisi ratione unionis, quam manducando spiritualiter acquirimus.
Ecce factum est malum. Contrarium dicit supra eodem capite: indigne quis sumens corpus Christi, non efficit ut
malum sit quod accipit. Et dicendum, quod non sit malum in se, sed sit malum, idest nocivum, ei.
Ita spiritualiter sumamus. Contra: quia in patria nullus usus sacramenti erit; ergo nec spiritualis sumptio. Et
dicendum, quod dicitur sumptio consecutio rei sacramenti, quam sacramentum statim non efficit, sed tantum
significat, scilicet fruitio divinitatis, quam etiam significat sacramentalis manducatio.

|+d10.q1 Distinctio 10, Quaestio 1
|a0 Prologus
Postquam Magister determinavit quod in hoc sacramento tria inveniuntur, aliquid quod est sacramentum tantum,
et aliquid quod est res et sacramentum, et aliquid quod est res tantum; et secundum hoc diversimode diversi
manducant: in parte ista incipit prosequi de singulis dictorum trium in speciali; unde dividitur in partes tres: in
prima determinat de ipso vero corpore Christi, quod est sacramentum, et res contenta in sacramento; in secunda
de speciebus panis et vini, quae sunt in sacramentum tantum; 12 dist., ibi: si autem quaeritur de accidentibus
quae remanent...
In quo subjecto fundentur, potius mihi videtur fatendum existere sine subjecto quam esse in subjecto; in tertia
determinat de effectu sacramenti, qui est res tantum, in fine dist., ibi: institutum est hoc sacramentum duabus de
causis. Prima in duas: in prima ostendit verum corpus Christi in altari contineri sub sacramento; in secunda
determinat de transubstantiatione, per quam fit ut ibi sit verum corpus Christi, dist. 11: si autem quaeritur, qualis
sit illa conversio... Definire non sufficit. Prima in tres: in prima ponit errorem quorumdam negantium veritatem
quam asserere intendit, et probationes eorum; in secunda solvit probationes ipsorum, ibi: quae ex eadem ratione
omnia accipienda sunt; in tertia inducit auctoritates ad veritatem probandam, ibi: haec et his similia objiciunt
etc.. Secunda pars dividitur in partes tres: in prima exponit auctoritates quas illi errantes pro se inducunt, et
expositionem sanctorum praedictam confirmat; in secunda ostendit dubitationem esse de quadam auctoritate
Augustini inducta pro se, ibi: deinde addit quod magis movet; in tertia exponit eam, ibi: attende his diligenter.
1522

