Ad primum ergo dicendum, quod quamvis assertio illius qui dicit verum, putans esse falsum, non sit mendacium
absolute, est tamen mendacium in comparatione ad dicentem, unde et ipse mentiri dicitur; unde et in hoc perjurio
est aliquo modo mendacium.
RA2
Ad secundum dicendum, quod futurum non potest habere veritatem determinatam nisi in sua causa quae
determinatur ad effectum illum. Causa autem contingentium quae per nos fiunt, est nostra voluntas; quae quidem
determinatur ad effectum per propositum fixum de aliquo faciendo; et tale propositum significat se habere qui
jurat se aliquid facturum; unde ex hoc ipso quod jurat illud ad quod fixum propositum non habet, mendacium
incurrit, et perjurium.
RA3
Ad tertium dicendum, quod juramentum non est exhibendum nisi de eo de quo quis certitudinem habet; unde
quicumque jurat aliquid, significat se de hoc certum esse. De falso autem certitudo esse non potest; unde qui
jurat falsum quod putat esse verum, ex ipso modo assertionis quodammodo mendacium incurrit, quamvis
assertum ipsum secundum se non sit mendacium.
RA4
Ad quartum dicendum, quod juramentum promissorium, in quo deest justitia vel judicium, aliquo modo continet
mendacium quantum ad id quod fieri debet: quia unusquisque tenetur abstinere ab eo quod est illicitum, et bonis
et perfectionibus non contra niti; unde ex hoc quod jurat aliquid illicitum, obligatus remanet quodammodo ad
mentiendum.
RA5
Ad quintum dicendum, quod non omnis perversitas juramenti facit perjurium, sed illa tantum quae est in ejus
complemento, ut dictum est.
|a5 Articulus 5: Utrum omne perjurium sit peccatum mortale.
Articulus 5A
AG1
Ad quintum sic proceditur. Videtur quod non omne perjurium sit peccatum mortale. Sicut enim contingit mentiri
jocose, ita et perjurare. Sed mendacium jocosum non est peccatum mortale.
Ergo nec perjurium.
AG2
Praeterea, contingit quod propter consuetudinem jurandi aliquis ex lapsu linguae falsum jurat; et esset grave
dicere, quod talis mortaliter peccaret. Ergo non omne perjurium est mortale peccatum.
AG3
Praeterea, sicut jurare falsum, ita etiam jurare sine causa prohibetur praecepto secundo Decalogi: non assumes
nomen Dei tui in vanum. Sed jurare sine causa non semper est peccatum mortale.
Ergo nec jurare falsum: ergo ut prius.
SC1
Sed contra, Augustinus in quodam sermone dicit, quod falsa juratio perniciosa est. Sed nihil dicitur esse
perniciosum nisi peccatum mortale. Ergo perjurium est peccatum mortale.
SC2
Praeterea, omne quod est contrarium praecepto legis, est peccatum mortale. Sed perjurium directe contrariatur
huic praecepto: non assumes nomen Dei tui in vanum. Ergo etc..
CO
Respondeo dicendum ad primam quaestionem, quod juramentum est duplex. Quoddam in quo aliquis percipit se
jurare; et tunc si falsum jurat, credo quod semper peccet mortaliter, sive sit juramentum solemne, sive non
solemne; et praecipue quando percipit esse falsum quod jurat.
Quoddam vero juramentum est in quo homo non attendit ad juramentum, et quasi non percipit se jurare, sed ex
lapsu linguae in juramentum prolabitur; et quia tunc quasi nesciens jurat, et nesciens non reputatur voluntarius,
ideo in tali casu videtur quis non voluntarie jurare. Unde si sit falsum hoc de quo jurat, sive percipiat esse
falsum, sive non, dummodo non sit mendacium perniciosum, non dico quod sit peccatum mortale, sed veniale;
valde tamen cavendum propter vicinitatem ad mortale.
RA1
Ad primum ergo dicendum, quod non est simile de mendacio et perjurio: quia juramentum non est nisi cum
magna cautela adhibendum, ut dictum est, et propter utilitatem aliquam; unde si jocose aliquis perjurat, non
excusabitur.
RA2
Ad secundum patet solutio ex dictis.
RA3
Ad tertium dicendum, quod jurare sine causa non directe opponitur illi praecepto, sed indirecte.
1337

