duas: in prima determinat de remuneratione vel punitione animarum ante diem judicii, et resurrectionem; in
secunda ostendit qualiter secundum justitiam et misericordiam Dei praedicta dispensentur, distinct. 46, ibi: sed
quaeritur hic de valde malis etc.. Prima dividitur in duas: primo ostendit quomodo animae post mortem diversa
receptacula habebunt pro diversitate meritorum; in secunda determinat qualiter animae post mortem certis
receptaculis distributae juvari possunt orationibus aliorum, ibi: neque negandum est, ut ait Augustinus,
defunctorum animas pietate suorum viventium relevari. Et haec pars dividitur in partes duas: in prima ostendit
qualiter mortui juvantur suffragiis vivorum; in secunda inquirit, quomodo vivi juvantur precibus mortuorum
sanctorum, ibi: sed forte quaeris: numquid preces supplicantium sancti audiunt? prima autem dividitur in duas: in
prima determinat de illis mortuis pro quibus suffragia fiunt, quando eis prosunt; in secunda inquirit, utrum
prosint eis pro quibus non fiunt, ibi: solet moveri quaestio de duobus etc..
Prima dividitur in duas: in prima dicit quae sunt illa quae facta a vivis, prosunt mortuis; in secunda quae sunt illa
quae non prosunt, ibi: de pompis vero exequiarum idem Augustinus ita dicit.
Solet moveri quaestio de duobus etc.. Circa hoc duo facit: primo inquirit de illis pro quibus suffragia non fiunt
statu praesentis ecclesiae durante; secundo de illis pro quibus fiunt praesenti ecclesia deficiente, ibi: sed iterum
quaeritur de aliquo mediocriter bono.
Sed forte quaeris: numquid preces supplicantium sancti audiunt? hic ostendit quomodo suffragia mortuorum
sanctorum vivis prosunt; et circa hoc tria facit: primo enim proponit quod intendit; secundo confirmat
propositum per similitudinem Angelorum, ibi: sicut enim Angelis, ita et sanctis qui Deo assistunt, petitiones
nostrae innotescunt in verbo Dei; tertio concludit intentum, ibi: si autem Angeli a Deo per verbum ejus discunt
petitiones nostras... Cur non credamus et animas sanctorum Dei faciem contemplantium, in ejus veritate
intelligere preces hominum? hic tria quaeruntur. Primo de receptaculis animarum post mortem. Secundo de
suffragiis mortuorum.
Tertio de orationibus sanctorum.
Circa primum quaeruntur tria: 1 utrum animabus post mortem aliqua receptacula assignentur; 2 de differentia
receptaculorum; 3 de numero eorumdem.
|a1 Articulus 1: Utrum animabus post mortem receptacula assignentur.
Articulus 1A
AG1
Ad primum sic proceditur. Videtur quod animabus post mortem receptacula non assignentur.
Sicut enim dicit boetius in libro de hebdom., communis animi conceptio est apud sapientes, incorporalia in loco
non esse; cui concordat quod Augustinus dicit in 12 super genes. Ad litteram: cito quidem responderim, ad
corporalia loca animam non ferri, nisi cum aliquo corpore. Sed anima separata a corpore non habet aliquod
corpus, sicut ibidem Augustinus dicit. Ergo ridiculum est animabus separatis aliqua receptacula assignare.
AG2
Praeterea, omne quod habet locum determinatum, magis convenit cum illo loco quam cum alio. Sed animae
separatae, sicut et quaelibet spirituales substantiae, indifferenter se habent ad omnia loca: non enim potest dici
quod cum aliquibus corporibus conveniant, et cum aliis differant; cum ab omnibus conditionibus corporalibus
sint penitus remotae. Ergo eis determinata receptacula non sunt assignanda.
AG3
Praeterea, animabus separatis non assignatur aliquid post mortem nisi quod cedat in poenam vel praemium. Sed
corporalis locus non potest eis esse in poenam vel in praemium, cum a corporibus nihil recipiant. Ergo non sunt
eis assignanda certa receptacula.
SC1
Sed contra, caelum empyreum locus corporalis est; et tamen ipsum factum mox sanctis Angelis est repletum, ut
strabus dicit.
Cum ergo Angeli sint incorporei, sicut et animae separatae; videtur etiam quod separatis animabus sint certa
receptacula assignanda. Ergo etc..
SC2
Praeterea, hoc patet per hoc quod Gregorius in 4 dialog. Narrat, animas post mortem ad diversa loca corporalia
esse deductas; ut patet de Paschasio, quem germanus capuanus episcopus in balneis invenit, et de anima
theodorici regis, quam dicit ad Gehennam fuisse perductam. Ergo animae post mortem habent certa receptacula.
CO
Respondeo dicendum ad primam quaestionem, quod quamvis substantiae spirituales secundum esse suum a
corpore non dependeant, corporalia tamen a Deo mediantibus spiritualibus gubernantur, ut dicit Augustinus in 3
de Trinit., et Gregorius in 4 dialog.; et ideo est quaedam convenientia substantiarum spiritualium ad corporales
substantias per congruentiam quamdam, ut scilicet dignioribus substantiis digniora corpora adaptentur; unde
etiam Philosophi secundum ordinem mobilium posuerunt ordinem substantiarum separatarum. Quamvis autem
animabus post mortem non assignentur aliqua corpora, quorum sint formae vel determinati motores;
2119

