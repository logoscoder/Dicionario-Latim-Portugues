est, utrum in morte Christi a verbo sit separata anima, vel caro. Prima dividitur in duas partes: primo determinat
de perfectionibus cum humana natura assumptis, quantum ad earum plenitudinem; secundo per comparationem
ad perfectionem divinae naturae, dist. 14, ibi: hic quaeri opus est, cum anima Christi esset sapiens sapientia
gratuita...
Utrum habuerit sapientiam aequalem Deo. Prima in duas: primo determinat plenitudinem perfectionis quantum
ad gratiam affectus et scientiam intellectus, quam Christus accepit in instanti conceptionis; secundo objicit in
contrarium, ibi: huic autem sententiae videtur obviare quod in Lucae evangelio legitur. Et haec dividitur in duas
partes: in prima objicit in contrarium per auctoritates canonis; in secunda per auctoritates sanctorum, ibi: alibi
tamen scriptum reperitur quod secundum sensum hominis profecerit. Circa primum tria facit: primo facit
objectionem; secundo solvit eam, ibi: ad quod sane dici potest; tertio solutionem per auctoritatem confirmat et
explanat, ibi: unde Gregorius in quadam homilia ait.
Alibi tamen scriptum est. Hic objicit per auctoritatem Ambrosii, et tria facit: primo ponit auctoritatem; secundo
exponit et ostendit quomodo proposita auctoritate partim aedificatur fides, partim potest sumi errandi materia,
ibi: sed verba Ambrosii pia diligentia inspicienda sunt; tertio ostendit quomodo exponenda sit, ne error inde
sequatur, ibi: sed ex qua causa illius dicti intelligentia...
Assumenda est? hic incipit quaestio de gratia Christi, quia de scientia ejus in sequenti distinctione quaeretur; et
quaeruntur tria. Primo de gratia ejus secundum quod est singularis homo. Secundo de gratia, secundum quod est
caput ecclesiae. Tertio de gratia unionis.
Circa primum quaeruntur duo: 1 utrum in eo sit gratiam habitualem ponere, qua anima ejus perficiebatur, quae
dicitur singularis hominis; 2 de plenitudine illius gratiae.
|a1 Articulus 1: Utrum in Christo fuerit gratia habitualis perficiens animam ejus.
AG1
Ad primum sic proceditur. Videtur quod in Christo gratia dicta non fuerit. Sicut enim se habet filiatio adoptionis
ad filiationem naturalem; ita se habet bonitas gratuita ad bonitatem naturalem.
Sed Christus, sicut ex unione habuit quod esset filius naturalis, ita habuit quod esset naturaliter bonus. Ergo sicut
non ponitur in eo filiatio adoptionis; ita non debet poni bonitas gratuita.
AG2
Praeterea, gratia datur hominibus ut assimilentur Deo. Sed Christus nunquam fuit dissimilis Deo. Ergo gratia
nunquam indiguit.
AG3
Praeterea, ubi est lux solis, non indigetur lumine candelae: quia major lux offuscat minorem.
Sed in Christo fuit lux divinitatis, quasi lux solaris.
Ergo non oportuit in eo ponere lumen gratiae.
AG4
Praeterea, Damascenus dicit, quod sicut anima regit carnem, et operatur per eam sicut per instrumentum, ita
divinitas regebat animam Christi. Sed instrumentum non indiget aliquo habitu quo regatur in opere, quia regitur
per agens principale. Ergo et anima Christi non indigebat habitu.
AG5
Praeterea, gratia ad hoc datur hominibus, ut per eam peccatum vitetur, et gloria adipiscatur.
Sed ex hoc ipso quod Christus fuit Deus, habuit quod peccare non posset, ut in praecedenti distinctione dictum
est; et iterum habuit plenum jus in gloria divina, ut dictum est distinct. 10. Ergo gratia non indiguit.
SC1
Sed contra, sicut anima est perfectio corporis ita gratia est perfectio animae. Sed non minus debuit habere
animam perfectam quam corpus perfectum.
Ergo sicut assumpsit corpus cum anima, ita assumere debuit animam cum gratia.
SC2
Praeterea, omne meritum est per gratiam. Sed Christus meruit sibi et nobis, ut infra, dist. 18, dicetur.
Ergo ipse habuit gratiam.
SC3
Praeterea, de ipso in Psal. 44, 3, dicitur: diffusa est gratia in labiis tuis; et vers. 8: unxit te oleo laetitiae: quae
omnia gratiam in ipso ostendunt.
Ergo et ipse habuit gratiam.
CO
Respondeo dicendum, quod gratia principaliter duo facit in anima. Primo enim perficit ipsam formaliter in esse
spirituali, secundum quam Deo similatur; unde et vita animae dicitur. Secundo perficit eam ad opus, secundum
quod a gratia emanant virtutes sicut vires ab essentia: quia non potest esse operatio perfecta, nisi progrediatur a
potentia perfecta per habitum. Et propter haec duo oportet ponere gratiam in anima Christi: quia cum sit
perfectissima in esse spirituali, oportet quod sit aliquid perficiens illam formaliter in esse illo. Deitas autem non

968

