AG9
Praeterea, multi habent perversam opinionem in iis quae sunt fidei, qui ex hoc nullum commodum temporale
sperant. Sed hoc est de essentia haeresis, ut patet per Augustinum.
SC1
Sed contra, haeresis est peccatum. Ergo alicui virtuti opponitur. Sed nulla cognitio inter virtutes computatur nisi
fides. Ergo cum haeresis ad cognitionem pertineat, ut ex definitione Augustini patet; ubi supra, videtur quod
haeresis sit perversitas fidei.
SC2
Praeterea, hoc patet ex communi usu loquendi.
CO
Respondeo dicendum, quod nomen haeresis Graecum est, et electionem importat secundum Isidorum; unde et
haeretica divisiva dicuntur. Et quia in electione fit divisio unius ab altero, electio prohaeresis dicitur, ut patet 9
metaphys..
Divisio autem contingit alicui parti per recessum a toto. Prima autem congregatio quae est in hominibus, est per
viam cognitionis, quia ex hac omnes aliae oriuntur; unde et haeresis consistit in singulari opinione praeter
communem opinionem.
Unde et Philosophi qui quasdam positiones habebant praeter communem sententiam aliorum, sectas vel haereses
proprias constituebant. Sed quia nullus denominatur ab eo quod inest sibi imperfecte, sed solum quando
confirmatur in illo (sicut non dicitur iracundus cui inest passio irae, sed qui passibilis est de facili ab ea; neque
qui habet dispositionem dicitur sanus), ideo neque haereticus nominatur nisi qui in singulari opinione firmam
habet stabilitatem; unde etiam competit ei nomen haeresis, secundum quod in electionem sonat: quia quod in
electione fit, quasi ex habitu firmato procedit.
Competit ei etiam nomen haeresis, secundum quod Latinum est, ab haerendo dictum: quia suae opinioni
vehementer inhaeret. Et quia congregatio corporis mystici per unitatem verae fidei primo constituitur, ideo
haereticus secundum nos dicitur qui a communi fide, quae catholica dicitur, discedit, contrariae opinioni
vehementer inhaerens per electionem.
RA1
Ad primum ergo dicendum, quod amor facit completam unionem; sed principium unionis est ex cognitione; et
ideo divisio quae est in fide, haeresim constituit.
RA2
Ad secundum dicendum, quod schisma importat divisionem oppositam caritatis unioni: dicuntur enim
schismatici qui concordiam non servant in ecclesiae observantiis, ut ecclesiae praelatis obediant, volentes per se
ecclesiam constituere singularem: et isti in principio perversum dogma non habent, sed ab ecclesiae fundamento
recedentes in vaniloquium vertuntur, et perversum aliquod confingunt, et sic in fine in haeresim labuntur; unde
Hieronymus dicit, quod haeresis et schisma differunt sicut genus et species.
RA3
Ad tertium dicendum, quod simoniaci quandoque dicuntur per similitudinem haeretici: quia sicut haereticus
contra fidem sentit, ita simoniacus operatur ac si contra fidem sentiret, dum pretio sacra vult adipisci vel dare, ac
si aestimaret donum spiritus sancti pecunia possideri.
RA4
Ad quartum dicendum, quod fides est primum eorum quae ad religionem requiruntur: quia omnis religio, sive
cultus Dei, est quaedam fidei protestatio; et ideo veritas fidei dicitur veritas quae secundum pietatem est, Tit. 1;
ideo etiam ea quae haeresis sunt, ad superstitionem pertinent.
RA5
Ad quintum dicendum, quod fides principaliter consistit in corde et primo, sed secundario in ore: quia corde
creditur ad justitiam, ore confessio fit ad salutem; Rom. 10, 10; et similiter haeresis principaliter consistit in
corde, secundum quod Hilarius dicit: intellective sensus in animo est, sed secundario in ore. Unde Hieronymus
dicit, quod ex verbis inordinate prolatis incurritur haeresis, non quia haeresis per se in his consistat, sed quia sunt
occasio et causa erroris.
RA6
Ad sextum dicendum, quod in fide sunt aliqua ad quae explicite cognoscenda omnis homo tenetur; unde si in his
aliquis errat, infidelis reputatur, et haereticus, si pertinaciam adjungat. Si autem sunt aliqua ad quae explicite
credenda homo non tenetur, non efficietur haereticus in his errans; ut si aliquis simplex credat, Jacob patrem
fuisse Abrahae, quod est contra veritatem Scripturae quam fides profitetur, quousque hoc sibi innotescat, quod
fides ecclesiae contrarium habet: quia non discedit per se loquendo a fide ecclesiae nisi ille qui scit hoc a quo
recedit, de fide ecclesiae esse. Et quia quaedam sunt quae in fide ecclesiae implicite continentur, ut conclusiones
in principiis; ideo in his diversae opiniones sustinentur, quousque per ecclesiam determinatur quod aliquid
eorum contra fidem ecclesiae est, quia ex eo sequitur aliquid contrarium fidei directe.
RA7

1596

