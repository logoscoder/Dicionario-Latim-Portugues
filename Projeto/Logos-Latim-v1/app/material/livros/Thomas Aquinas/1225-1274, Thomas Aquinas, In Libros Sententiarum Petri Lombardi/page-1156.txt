eorum quae sunt ad finem in finem ipsum. Cognoscens autem finem et ea quae sunt ad finem, non solum
seipsum in finem dirigit, sed etiam alia, sicut sagittator emittit sagittam ad signum. Sic ergo dupliciter aliquid
tendit in finem. Uno modo directum in finem a seipso, quod est tantum in cognoscente finem et rationem finis.
Alio modo directum ab alio; et hoc modo omnia secundum suam naturam tendunt in fines proprios et naturales,
directa a sapientia instituente naturam. Et secundum hoc invenimus duos appetitus: scilicet appetitum naturalem,
qui nihil aliud est quam inclinatio rei in finem suum naturalem qui est ex directione instituentis naturam, et
iterum appetitum voluntarium, qui est inclinatio cognoscentis finem, et ordinem in finem illum; et inter hos duos
appetitus est unus medius, qui procedit ex cognitione finis sine hoc quod cognoscatur ratio finis et proportio ejus
quod est ad finem, in finem ipsum; et iste est appetitus sensitivus. Et hujusmodi duo appetitus inveniuntur
tantum in natura vivente et cognoscente. Omne autem quod est proprium naturae viventis, oportet quod ad
aliquam potentiam animae reducatur in habentibus animam; et ideo oportet unam potentiam animae esse cujus sit
appetere, condivisam contra eam cujus est cognoscere, sicut etiam substantiae separatae dividuntur in intellectum
et voluntatem, ut dicunt Philosophi.
Sic ergo patet quod in hoc differt appetitus naturalis et voluntarius, quod inclinatio naturalis appetitus est ex
principio extrinseco; et ideo non habet libertatem, quia liberum est quod est sui causa: inclinatio autem voluntarii
appetitus est in ipso volente; et ideo habet voluntas libertatem.
Sed inclinatio appetitus sensitivi partim est ab appetente, inquantum sequitur apprehensionem appetibilis; unde
dicit Augustinus, quod animalia moventur visis: partim ab objecto, inquantum deest cognitio ordinis in finem: et
ideo oportet quod ab alio cognoscente finem, expedientia eis provideantur.
Et propter hoc non omnino habent libertatem, sed participant aliquid libertatis. Omne autem quod est a Deo,
accipit aliquam naturam qua in finem suum ultimum ordinetur. Unde oportet in omnibus creaturis habentibus
aliquem finem inveniri appetitum naturalem etiam in ipsa voluntate respectu ultimi finis; unde naturali appetitu
vult homo beatitudinem, et ea quae ad naturam voluntatis spectant. Sic ergo dicendum est, quod naturalis
appetitus inest omnibus potentiis animae et partibus corporis respectu proprii boni; sed appetitus animalis, qui est
boni determinati, ad quod non sufficit naturae inclinatio, est alicujus determinatae potentiae, vel voluntatis vel
concupiscibilis.
Et inde est quod omnes aliae vires animae coguntur a suis objectis praeter voluntatem: quia omnes aliae habent
appetitum naturalem tantum respectu sui objecti; voluntas autem habet praeter inclinationem naturalem, aliam,
cujus est ipse volens causa. Et similiter dicendum est de amore, qui est terminatio appetitivi motus: quia amor
naturalis est in omnibus potentiis et omnibus rebus; amor autem animalis, ut ita dicam, est in aliqua potentia
determinata, vel voluntate, secundum quod dicit terminationem appetitus intellectivae partis; vel in
concupiscibili, secundum quod dicit determinationem sensitivi appetitus.
RA1
Ad primum ergo dicendum, quod dionysius accipit amorem communiter ad naturalem, sensitivum quem
animalem dicit, et intellectivum, quem dicit intelligibilem, quantum ad homines; angelicum et divinum, quantum
ad substantias separatas.
Et ponit quinque haec, quia non possunt esse plures gradus appetitus: quia in Deo est voluntarius appetitus
tantum, quia ipse determinat omnia et non determinatur ab aliquo: in Angelis autem voluntarius cum naturali,
inquantum determinatur a Deo ad aliquid volendum naturaliter; in homine autem voluntarius cum sensibili et
naturali; in animalibus sensibilis cum naturali; in aliis naturalis tantum.
RA2
Et similiter etiam dicendum ad secundum, quod Commentator definit amorem, secundum quod se habet ad
omnes communiter.
RA3
Ad tertium dicendum, quod delectatio causatur ex conjunctione convenientis. Conveniens enim adveniens
perficit id cui advenit, et quietat inclinationem in illud; et haec quietatio, secundum quod est percepta, est
delectatio; unde Plato dixit, quod delectatio est generatio sensibilis, idest cognita, in naturam, idest connaturalis;
unde in his quae cognitionem non habent, non est delectatio aliquo modo. In quodlibet autem conveniens habenti
cognitionem est duplex inclinatio: scilicet appetitus naturalis, et appetitus animalis; et utraque inclinatio quietatur
per rem praesentem, et utraque etiam quietatio percipitur; unde ex utraque parte delectatio causatur. Delectatio
ergo quae est quietatio appetitus naturalis, invenitur in omni potentia cui conjungitur suum objectum; delectatio
vero quae est quietatio appetitus animalis, est tantum in concupiscibili, vel voluntate. Prima autem delectatio
dicitur tantum delectatio, proprie loquendo, et opposita passio dolor; sed secunda delectatio habet etiam nomen
gaudii, et opposita passio dicitur tristitia.
Unde quamvis delectatio et dolor sint aliquo modo in omnibus potentiis animae, tamen gaudium et tristitia sunt
tantum in concupiscibili vel voluntate.
RA4
Ad quartum dicendum sicut ad primum: quia ratio procedit de appetitu naturali.
RA5

1156

