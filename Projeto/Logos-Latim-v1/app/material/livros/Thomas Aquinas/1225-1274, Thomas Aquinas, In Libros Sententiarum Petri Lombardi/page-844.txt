solvitur. Medium autem necessitatis est sine quo conjunctio extremorum esse non potest, sicut lumen conjungitur
aeri mediante diaphaneitate. Hoc tamen contingit dupliciter: quia vel est causa conjunctionis, vel est ad
conjunctionem consequens. Conjunctionis causa est medium, sicut aqua et aer in visu: quia per aerem redditur
species visibilis ipsi visui. Consequens autem conjunctionem est quod ex conjunctorum dispositione causatur,
sicut aer vel aqua est medium in tactu: propter hoc oportet extremitates corporum se tangentium humidas esse; et
ita oportet humiditatem aliquam intermediam esse. Medium autem quod est causa conjunctionis, est duplex: quia
vel conjungit effective, sicut homo reconcilians inimicos, dicitur medius inter eos: vel conjungit formaliter, sicut
amor conjungit amicos, ut medium quoddam inter eos. Sed utrumque horum adhuc dupliciter contingit: quia
medium necessitatis vel causa conjunctionis est in actu, ut patet in vinculo quo aliqua colligantur, vel est causa
conjungibilitatis, sicut siccitas in lignis causat conjungibilitatem ad ignem.
His igitur visis, ad primam quaestionem dicendum, quod anima est quodammodo medium quo corpus divinitati
unitur. Sed sciendum, quod si anima comparetur ad unionem in actu, est medium congruentiae tantum: non enim
decet ut divinitas corpori uniatur, nisi habeat animam: tum quia est Deo propinquior, tum quia pluribus modis est
Deo unibilis quam corpus, quia etiam per gratiam et gloriam; tum etiam quia corpori unitur propter reparationem
animae. Si vero comparetur ad unibilitatem, sic est medium necessitatis, sicut causans formaliter unibilitatem in
corpore; non enim corpus est unibile servato ordine ad finem unionis (secundum quod creatura rationalis prae
aliis assumptibilis dicta est) nisi per hoc quod particeps est imaginis Dei mediante anima; unde corpora
inanimata unibilia non sunt.
RA1
Ad primum ergo dicendum, quod si tollatur medium quod est causa conjunctionis in actu, necesse est unita
dissolvi, sicut subtracto amore, hominum corda ulterius unum non erunt: semper enim ablata causa aufertur
effectus. Subtracto tamen medio congruentiae, quod ad decentiam unionis faciebat, non est necessarium unita
dissolvi.
Similiter autem non est necessarium ut si tollatur medium, quod est causa conjungibilitatis, unio dissolvatur:
potest enim esse ut causet conjungibilitatem etiam postquam abscesserit, dummodo remaneat ordo et possibilitas
ad ipsum, quia forte conjunctio actualis medii non est causa conjungibilitatis ad extremum, sed potius
conjungibilitas medii; sicut actualis consideratio principiorum est medium quo habitus conclusionum acquiritur;
non tamen transeunte actuali consideratione principiorum, transit habitus conclusionis, eo quod adhuc manet
habilitas ad considerandum principia. Unde cum anima sit medium congruentiae, et causans unibilitatem in
corpore, non oportet quod abscedente anima conjunctio divinitatis ad carnem dirimatur: quia adhuc remanet in
corpore habilitas et ordo ad animam, ratione cujus remanet in carne convenientia unionis, et unibilitas ad
divinitatem.
RA2
Ad secundum dicendum, quod aliqua duo possunt esse magis conjuncta quam alia, dupliciter.
Vel quia pluribus modis conjunguntur; et sic anima magis unitur carni quam deitas, quia anima est forma ejus; et
hoc modo est medium formaliter unibilitatem in ipso causans: vel quia fortiori vinculo conjunguntur; et sic deitas
magis unitur carni quam anima, quae unitur ei naturali unione, propter quod separabilis est; divinitas autem
unitur carni per gratiam increatam, quae immutabilis est; et ideo illa unio nunquam separatur.
RA3
Ad tertium dicendum, quod creatura ex seipsa receptibilis est divini influxus in ipsam; et ideo non indiget medio
quod faciat eam possibilem ad hoc quod Deus in ea sit per essentiam, praesentiam et potentiam: neque etiam
indiget medio congruentiae, quia decentissimum est ut creatura a creatore non deseratur. Similiter etiam anima
secundum sui naturam capax est Dei; corpus autem non est assumptibile per naturam corporis, sed inquantum est
perfectum anima rationali; et ideo non est simile.
Articulus 1B
AG1
Ulterius. Videtur quod non assumpserit animam mediante spiritu. Impossibile enim est ut per idem medium
uniatur aliquid superiori et inferiori; quia illud quo unitur inferiori, est infra ipsum; illud quo unitur superiori, est
supra ipsum. Sed anima mediante spiritu unitur corpori, quod est infra ipsum, ut quidam dicunt. Ergo non unitur
Deo, qui est supra eam, mediante spiritu.
AG2
Praeterea, medium oportet differre ab extremis.
Sed mens quae spiritus dicitur ab Augustino, non est extra essentiam animae, immo est id quod in anima nostra
est sublimius, in qua imago Dei invenitur, ut idem Augustinus dicit.
Ergo non assumpsit animam mediante spiritu.
AG3
Praeterea, spiritus humanus differt in hoc ab angelico quod est animae unitus et carni: quod Angelo non
convenit. Sed spiritus angelicus non est assumptibilis: ut supra dictum est, qu. 2, art. 1, quaestiunc. 3. Ergo quod

844

