Sed homo sibi ipsi potest misericors esse. Ergo et seipsum potest ex caritate diligere.
CO
Respondeo dicendum, quod processus amoris se habet ad similitudinem processus cognitionis.
In cognoscitivis autem invenitur aliquid ubi primo figitur intellectus cognoscentis, sicut in primis principiis, et ex
his ad alia derivatur; et ipsa quidem cognitio, secundum quod stat in principiis, accipit nomen intellectus;
secundum autem quod derivatur ad conclusiones, quae ex principiis cognoscuntur, accipit nomen scientiae. Sed
quia cognitio principiorum est in conclusionibus sicut causa in causato, et e converso cognitio conclusionis est in
principiis sicut causatum in causa; ideo etiam dicuntur intelligi conclusiones et sciri principia.
Similiter et affectus amantis primo figitur in ipso amante, et ex eo derivatur ad alios; ut Philosophus dicit in 9
ethic., quod ex his quae sunt hominis ad seipsum venerunt ea quae sunt hominis ad amicum, dum se habet ad
amicum sicut ad seipsum. Nec est mirum; quia unita ad similitudinem se habent eorum quae sunt unum.
Et quamvis nomen amicitiae imponatur proprie secundum quod amor ad alios se diffundit, tamen etiam amor
quem quis habet ad seipsum amicitia et caritas potest dici, inquantum amor quem quis habet ad alterum, procedit
a similitudine amoris quem quis habet ad seipsum.
RA1
Ad primum ergo dicendum, quod Gregorius loquitur quantum ad primam impositionem nominis caritatis.
RA2
Ad secundum dicendum, quod ratio illa procedit de amicitia secundum quod importat amorem diffusum ad alios.
RA3
Ad tertium dicendum, quod illa quae sunt unum secundum numerum, possunt adhuc uniri per affectum; et ideo
potest esse amor, etiam proprie dictus, ad seipsum.
RA4
Ad quartum dicendum, quod amicitia consistit in adaequatione quantum ad affectum; sed justitia in adaequatione
rerum. Sed per operationem animae possunt accipi sicut diversa ut unum, ita idem ut plura; quod contingit
quando actus animae in ipsum agentem reflectitur: et ideo amicitia magis potest esse ad se quam justitia:
quamvis etiam justitia possit esse hominis ad seipsum metaphorice dictum, inquantum in homine etiam diversa
secundum rem inveniuntur, scilicet diversae vires, quarum adaequatio in eo quod unicuique competit, justitiam
metaphoricam facit, ut in 5 ethic.
Dicitur.
RA5
Ad quintum dicendum, quod amare seipsum quantum ad hominem exteriorem nimis est vituperabile: sed amare
seipsum quantum ad hominem interiorem est valde laudabile; et hoc est caritatis.
|a7 Articulus 7: Utrum diligere debeamus corpora nostra ex caritate.
AG1
Ad septimum sic proceditur. Videtur quod corpora nostra non sint ex caritate diligenda. Caritas enim non refugit
conversationem cum eo ad quem caritas est. Sed caritas facit refugere communicationem ad corpus, ut patet
Rom. 7, 24: quis me liberabit de corpore mortis hujus? ergo corpus non est ex caritate diligendum.
AG2
Praeterea, Philosophus dicit, quod vituperabile est hominem seipsum diligere quantum ad id quod est exterius in
seipso.
Sed corpus nostrum est maxime exterius. Ergo vituperabile est corpus nostrum diligere. Ergo non diligitur ex
caritate.
AG3
Praeterea, beatitudo nostra erit in fruitione Dei. Sed illius fruitionis corpus nostrum particeps esse non potest.
Ergo non est particeps nostrae beatitudinis: ergo non est ex caritate diligendum.
AG4
Praeterea, pars non ponitur in numerum contra totum. Sed corpus nostri pars est. Ergo non debet poni aliud
diligibile corpus nostrum quam nos ipsi.
AG5
Praeterea, proximum debemus diligere sicut nos. Sed non ponitur aliud diligibile proximus et corpus proximi.
Ergo non debet poni aliud diligibile nos ipsi et corpus nostrum.
SC1
Sed contra, Eph. 5, viri debent diligere uxores suas sicut corpora. Sed uxores debent diligere ex caritate. Ergo et
corpora.
SC2
Praeterea, omne beatificabile est ex caritate diligendum. Sed corpus nostrum est beatificabile.
Ergo est diligendum ex caritate.
CO

1179

