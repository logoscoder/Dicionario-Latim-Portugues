Secundum hoc ergo dico, quod isti defectus possunt ad naturam humanam dupliciter comparari: vel ad eam,
secundum quod in principiis naturalibus suis tantum consideratur, et sic proculdubio non sunt poenae ejus, sed
naturales defectus, sicut etiam esse ex nihilo, vel indigere conservatione, est defectus quidam naturalis omnem
creaturam consequens et nulli est poena: vel ad eam, prout instituta est; et sic proculdubio poena sunt sibi: quia
etiam ex privatione ejus quod gratis alicui conceditur postquam concessum est, puniri dicitur aliquis.
RA1
Ad primum ergo dicendum, quod Seneca et alii Philosophi consideraverunt naturam humanam secundum ea
quae ex principiis suis naturalibus ipsam consequuntur: statum enim illum primae conditionis scire non
potuerunt, quem non nisi fides tenet; et ideo de morte non nisi sicut de naturali defectu locuti sunt; quamvis
etiam naturalis defectus aliquo modo poena dici possit.
RA2
Ad secundum dicendum, quod alia animalia non sunt ordinata in finem qui facultatem naturalem ipsorum
excedat; et ideo in illis tantum bonis creata sunt quae eis ex principiis naturalibus debentur; unde non est similis
ratio de homine, et de aliis animalibus.
RA3
Ad tertium dicendum, quod bona naturalia debentur dupliciter. Vel prout sunt in se considerata, secundum quod
naturae debentur ex propriis principiis; et sic nec homo nec Angelus per peccatum aliquid naturalium amisit; vel
in aliquo diminutus est: quia dionysius etiam integra data naturalia in Angelis peccantibus permanere dicit.
Vel secundum quod ordinantur in finem ultimum; et hoc modo in utroque bona naturalia diminuta sunt quidem,
non penitus amissa, inquantum uterque factus est minus habilis et magis distans a finis consecutione: et propter
hoc etiam homo gratuitis spoliatus dicitur et in naturalibus vulneratus, Luc. 10 in Glossa.
RA4
Ad quartum dicendum, quod quandocumque multa conveniunt ad constitutionem alicujus, alicui eorum potest
aliquid secundum se convenire naturaliter secundum naturam propriam, et aliquid convenit sibi secundum
naturam totius; sicut patet de elementis in mixtionem corporis venientibus.
Secundum hoc ergo dico, quod vis concupiscibilis naturale habet hoc ut in delectabile secundum sensum tendat;
sed secundum quod est vis concupiscibilis humana, habet ulterius ut tendat in suum objectum secundum regimen
rationis; et ideo quod in suum objectum tendat irrefrenate, hoc non est naturale sibi inquantum est humana, sed
magis contra naturam ejus inquantum hujusmodi: et secundum hoc rationem poenae habere potest, maxime
considerata natura humana, secundum quod tota est sub regimine rationis, ut in prima conditione fuit.
RA5
Ad quintum dicendum, quod quamvis natura humana per se non possit in visionem Dei pertingere, potest tamen
ad eam pervenire cum adjutorio gratiae, et ex se habet habilitatem ut in illam perveniat; et similiter etiam ex his
quae sibi gratis in prima conditione collata fuere, majorem habilitatem habebat; cujus habilitatis diminutio,
poena est hominis, si ad institutionem ejus referatur: et sic carentia divinae visionis poena dicitur, secundum
quod non nominat negationem tantum, sed etiam privationem quamdam cum quadam obnoxietate, ut supra
dictum est.
Et quia aliae rationes videntur concludere, quod etiam humanae naturae in suis principiis consideratae isti
defectus sint poena; ideo ad eas etiam respondendum est.
RA6
Dicendum ergo ad sextum, quod involuntariorum illa tantum rationem poenae habent quae sunt voluntati
subjicibilia; voluntas enim non tantum est possibilium, sed etiam impossibilium; et ideo si alicui sit
involuntarium illud quod potestati voluntatis non subjacet, non propter hoc rationem poenae habet, sicut quod
aliquis est brevis nimis in statura, vel aliquid hujusmodi: et hoc modo mors et alia hujusmodi involuntaria sunt.
RA7
Ad septimum dicendum, quod inter animam et corpus oportet esse proportionem, sicut potentiae ad actum, non
autem sicut convenientium in eadem natura, seu proprietate: non enim oportet quod si anima est sine quantitate,
etiam corpus sit hujusmodi: similiter non oportet quod si anima est incorruptibilis naturaliter, corpus etiam
hujusmodi sit.
RA8
Ad octavum dicendum, quod quamvis corpus hominis simpliciter nobilius sit corpore ignis urentis vel ferri
secantis, inquantum est nobiliori forma perfectum; nihil tamen prohibet illa corpora nobiliora esse secundum
quid, inquantum scilicet hoc habent in actu quod corpus humanum habet in potentia, ut caliditatem, vel aliquid
hujusmodi.
|a2 Articulus 2: Utrum aliquis defectus veniens in nos per originem habeat rationem culpae.
AG1
Ad secundum sic proceditur. Videtur quod nullus defectus in nos per originem veniens, rationem culpae habere
possit. Ex hoc enim aliquid culpabile vituperabile est, si malum sit, quod est in potestate ejus qui de hoc
culpatur: non enim vituperamur nisi ex his quae in nobis sunt, ut Philosophus in 3 ethic. Dicit. Sed illud quod per
675

