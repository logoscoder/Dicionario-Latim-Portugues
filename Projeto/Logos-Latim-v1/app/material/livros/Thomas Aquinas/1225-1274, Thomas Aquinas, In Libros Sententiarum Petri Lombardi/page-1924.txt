Praeterea, matrimonium debet esse certum.
Sed ubi dicitur aliquid sub conditione, ponitur illud sub dubio. Ergo talis consensus non facit matrimonium.
SC1
Sed contra, in aliis contractibus fit obligatio sub conditione, et stat stante conditione. Ergo cum matrimonium sit
contractus quidam, videtur quod possit fieri per conditionatum consensum.
CO
Ad tertiam quaestionem dicendum, quod conditio apposita, aut est de praesenti, aut de futuro. Si de praesenti, et
non est contraria matrimonio, sive sit honesta sive inhonesta, stat matrimonium stante conditione, et ea non
stante non stat; sed si sit contraria bonis matrimonii, non efficit matrimonium, sicut etiam supra de sponsalibus
dictum est. Si autem sit conditio de futuro: aut est necessaria, sicut solem oriri cras; et tunc est matrimonium,
quia talia futura jam sunt praesentia in suis causis: aut est contingens, sicut datio pecuniae, vel acceptatio
parentum; et tunc idem est judicium de tali consensu sicut de consensu qui fit per verba de futuro; unde non facit
matrimonium.
RA
Et per hoc patet solutio ad objecta.
|a4 Articulus 4: Utrum aliquis praecepto patris possit compelli ad matrimonium.
AG1
Ad quartum sic proceditur. Videtur quod aliquis praecepto patris possit compelli ad matrimonium contrahendum.
Coloss. 3, 20: filii obedite parentibus vestris per omnia. Ergo etiam in hoc eis obedire tenentur.
AG2
Praeterea, genes. 28, Isaac praecepit Jacob quod non acciperet uxorem de filiabus chanaan.
Non autem praecepisset, nisi de jure praecipere potuisset. Ergo filius in hoc tenetur obedire patri.
AG3
Praeterea, nullus debet promittere, praecipue per juramentum, pro illo quem non potest cogere ad servandum.
Sed parentes promittunt futura matrimonia pro filiis, et etiam juramento firmant. Ergo possunt praecepto cogere
filios ad implendum.
AG4
Praeterea, pater spiritualis, scilicet Papa, potest compellere praecepto ad matrimonium spirituale, scilicet ad
episcopatum accipiendum. Ergo et pater carnalis ad carnale matrimonium.
SC1
Sed contra, patre imperante matrimonium, filius potest sine peccato religionem intrare. Ergo non tenetur ei in
hoc obedire.
SC2
Praeterea, si teneretur obedire, sponsalia per parentes contracta absque consensu filiorum essent stabilia. Sed hoc
est contra jura. Ergo etc..
CO
Respondeo dicendum, quod cum matrimonium sit quaedam quasi servitus perpetua, pater non potest cogere
filium ad matrimonium per praeceptum, cum sit liberae conditionis, sed potest eum inducere ex rationabili causa;
et tunc sicut se habet filius ad causam illam, ita se habet ad praeceptum patris; ut si illa causa cogat de
necessitate vel de honestate, et praeceptum similiter cogat, alias non.
RA1
Ad primum ergo dicendum, quod verbum apostoli non intelligitur in illis in quibus sicut pater est liber, ita et
filius; et hujusmodi est matrimonium, per quod etiam filius fit pater.
RA2
Ad secundum dicendum, quod Jacob alias tenebatur ad faciendum hoc quod mandavit Isaac, tum propter
malitiam illarum mulierum, tum quia semen chanaan de terra quae semini patriarcharum promittebatur, erat
disperdendum; et ideo Isaac praecipere poterat.
RA3
Ad tertium dicendum, quod non jurant nisi illa conditione subintellecta: si illis placuerit: et ipsi obligantur ad eos
bona fide inducendum.
RA4
Ad quartum dicendum, quod quidam dicunt, quod Papa non potest praecipere alicui quod accipiat episcopatum:
quia consensus debet esse liber.
Sed hoc posito, periret ecclesiasticus ordo.
Nisi enim aliquis posset cogi ad suscipiendum regimen ecclesiae, ecclesia conservari non posset; cum quandoque
illi qui sunt idonei, hoc nolint suscipere nisi coacti. Et ideo dicendum, quod non est simile hinc inde: quia non est
aliqua corporalis servitus in matrimonio spirituali sicut in corporali: est enim spirituale matrimonium, sicut
quoddam officium dispensandae reipublicae, 1 corinth. 4, 1: sic nos existimet homo, ut ministros Christi.
EX
1924

