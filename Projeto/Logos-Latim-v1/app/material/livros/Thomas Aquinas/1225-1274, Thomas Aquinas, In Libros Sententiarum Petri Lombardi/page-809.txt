In quibusdam vero est e converso. In quibusdam autem utrumque est malum. Modus autem, seu forma,
praelationis in omnibus bonus est: consistit enim in quodam ordine alterius tamquam regentis, et alterius
tamquam subjacentis. Et quia judicium de re simpliciter ducendum est ex consideratione ejus quod est formale in
ipsa, ideo simpliciter dicendum est, omnem praelationem a Deo esse; sed secundum quid aliquas praelationes
non esse a Deo: quia scilicet abusus earum non est a Deo, vel quia etiam injusta actio per quam ad praelationem
pervenitur, a Deo non est.
RA1
Ad primum ergo dicendum, quod dicuntur non ex Deo regnare Judaeorum reges, inquantum dissuadente
Samuele regem sibi eligere voluerunt; sed tamen ipsa praelationis forma a Deo est instituta.
RA2
Ad secundum dicendum, quod non est inconveniens effectum esse a Deo, cujus causa secundum aliquid a Deo
non est; sicut poena vel passio aliqua a Deo est; cum tamen injusta actio, cujus effectus est, a Deo non sit; et hoc
quomodo contingat, supra dictum est. Similiter etiam non est inconveniens ut praelatio quantum ad suam
formam sit a Deo; quamvis injusta actio per quam ad praelationem pervenitur, a Deo non sit, nisi forte
permissive.
RA3
Ad tertium dicendum, quod mali dicuntur habere potestatem usurpatam, inquantum ad eam indebite perveniunt,
quantum ex eis est, quia indigni sunt ut talibus praeferantur; quamvis forte illi qui per eos affliguntur, digni sint
ab eis affligi: et secundum hoc eorum praelatio a Deo est in poenam subditorum, qui talem praelatum merentur.
RA4
Ad quartum dicendum, quod aliquis propter abusum privat se beneficio accepto; unde etsi aliqui praelationem a
Deo consecuti sint, tamen propter hoc quod ea abutuntur, dignum est ut eis praelationis potestas auferatur: et
utrumque a Deo est; scilicet et quod praelationem habuerunt, et quod eam juste amittunt: sicut omnes vitam a
Deo habent, tamen aliquis juste vita privatur.
RA5
Ad quintum dicendum, quod non est omnino inordinatum quod indigni ad praelationes assumuntur: ordinatur
enim in poenam subditorum, qui hoc merentur, ut significatur job 34, 30: qui facit regnare hominem hypocritam
propter peccata populi; et Oseae 13, 2: dabo eis regem in furore.
Unde cum poena omnis a Deo sit, etiam tales praelationes a Deo sunt.
|a3 Articulus 3: Utrum in statu innocentiae fuisset dominium.
AG1
Ad tertium sic proceditur. Videtur quod in statu naturae integrae praelatio, seu dominium, non fuisset. Dicit enim
Gregorius: natura omnes homines aequales fecit; sed pro meritis alios aliis occulta sed justa Dei dispensatio
subjecit. Sed si homines non peccassent, statum naturae retinuissent. Ergo omnes fuissent aequales, et nulla in
eis fuisset praelatio.
AG2
Praeterea, Augustinus dicit in 19 de CIV.
Dei, hominem ad imaginem Dei factum solum irrationalibus esse praepositum. Sed homo non aequiparatur
irrationalibus nisi propter peccatum, ut dicitur in Psal. 48, 13: homo, cum in honore esset, non intellexit:
comparatus est jumentis insipientibus et similis factus est illis. Ergo si peccatum non fuisset, unus homo alii
suppositus non fuisset.
AG3
Praeterea, dominium sine servitute esse non potest. Sed Augustinus et alii sancti communiter dicunt, quod
servitus pro peccato est introducta.
Ergo et dominium, seu praelatio, ante peccatum non fuisset.
AG4
Praeterea, apostolus dicit, 1 Tim., 1, 9: justo non est lex posita. Sed Philosophus dicit in fine ethic. Quod haec
fuit necessitas constituendi reges et alios principes, ad leges condendas habentes vim coactivam ad virtutis actus,
quam sermo persuasivus sapientum non habet. Ergo si omnes justitiam in qua conditi sunt, servassent, praelatio
non fuisset.
AG5
Praeterea, ea quae consequuntur naturam integram, etiam remanent in patria. Sed in futuro omnis cessabit
praelatio, ut dicitur in Glossa 1 corinth. 15. Ergo et in natura integra praelatio
SC1
Sed contra, illud quod est dignitatis, in natura integra multo nobilius fuisset. Sed dominium et praelatio ad
dignitatem pertinent. Ergo multo amplius in statu naturae integrae fuissent.
SC2

809

