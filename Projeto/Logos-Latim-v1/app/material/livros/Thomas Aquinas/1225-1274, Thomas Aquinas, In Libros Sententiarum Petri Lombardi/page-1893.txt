falsam opinionem, quae ex praedictis ortum habuit, ibi: inde est quod quidam doctorum dixerunt, illam mulierem
non pertinere ad matrimonium quae non experitur carnalem copulam.
Circa quod tria facit: primo ponit illa quae videntur esse pro dicta opinione; secundo ostendit opinionem esse
falsam, ibi: hoc ergo si secundum verborum superficiem quis acceperit, inducitur in errorem; tertio respondet ad
probationem, ibi: sed superius posita, ea ratione dicta intelligendum est etc..
Hic est duplex quaestio. Prima de matrimonio secundum quod est in officium naturae. Secunda de eo secundum
quod est sacramentum.
Circa primum quaeruntur quatuor: 1 utrum matrimonium sit naturale; 2 utrum nunc sit in praecepto; 3 utrum
actus ejus sit licitus; 4 utrum possit esse meritorius.
|a1 Articulus 1: Utrum matrimonium sit naturale.
AG1
Ad primum sic proceditur. Videtur quod matrimonium non sit naturale. Quia jus naturale est quod natura omnia
animalia docuit. Sed in aliis animalibus est conjunctio sexuum absque matrimonio.
Ergo matrimonium non est de jure naturali.
AG2
Praeterea, id quod est de jure naturali, invenitur in hominibus secundum quemlibet eorum statum. Sed
matrimonium non fuit in quolibet statu hominum: quia, sicut dicit tullius in principio rhetor., homines a principio
silvestres erant, et tunc nemo scivit proprios liberos, nec certas nuptias, in quibus matrimonium consistit. Ergo
non est naturale.
AG3
Praeterea, naturalia sunt eadem apud omnes.
Sed non eodem modo est matrimonium apud omnes, cum pro diversis legibus diversimode matrimonium
celebretur. Ergo non est naturale.
AG4
Praeterea, illa sine quibus potest salvari naturae intentio, non videntur esse naturalia. Sed natura intendit
conservationem speciei per generationem, quae potest esse sine matrimonio, ut patet in fornicariis. Ergo
matrimonium non est naturale.
SC1
Sed contra est quod in principio digestorum dicitur: jus naturale est maris et feminae conjunctio quam nos
matrimonium appellamus.
SC2
Praeterea, in 8 ethic., cap. 12 vel 14, dicit Philosophus, quod homo magis est naturaliter conjugale animal quam
politicum. Sed homo est naturaliter animal politicum et gregale, ut ipse dicit.
Ergo naturaliter est conjugale; et sic conjugium, sive matrimonium, est naturale.
CO
Respondeo dicendum, quod aliquid dicitur esse naturale dupliciter. Uno modo sicut ex principiis naturae ex
necessitate causatum, ut moveri sursum est naturale igni etc.; et sic matrimonium non est naturale, nec aliquid
eorum quae mediante libero arbitrio complentur. Alio modo dicitur naturale ad quod natura inclinat, sed
mediante libero arbitrio completur, sicut actus virtutum dicuntur naturales; et hoc modo etiam matrimonium est
naturale, quia ratio naturalis ad ipsum inclinat dupliciter.
Primo quantum ad principalem ejus finem, qui est bonum prolis: non enim intendit natura solum generationem
ejus, sed traductionem, et promotionem usque ad perfectum statum hominis, inquantum homo est, qui est virtutis
status. Unde, secundum Philosophum, tria a parentibus habemus: scilicet esse, nutrimentum, et disciplinam.
Filius autem a parente educari et instrui non posset, nisi determinatos et certos parentes haberet: quod non esset,
nisi esset aliqua obligatio viri ad mulierem determinatam, quae matrimonium facit. Secundo quantum ad
secundarium finem matrimonii, qui est mutuum obsequium sibi a conjugibus in rebus domesticis impensum.
Sicut enim naturalis ratio dictat ut homines simul cohabitent, quia unus homo non sufficit sibi in omnibus quae
ad vitam pertinent, ratione cujus dicitur homo naturaliter politicus; ita etiam eorum quibus indigetur ad humanam
vitam, quaedam opera sunt competentia viris quaedam mulieribus; unde natura movet ut sit quaedam associatio
viri ad mulierem, in qua est matrimonium. Et has duas causas ponit Philosophus in 8 ethic..
RA1
Ad primum ergo dicendum, quod natura hominis ad aliquod inclinat dupliciter. Uno modo quia est conveniens
naturae generis; et hoc est commune omnibus animalibus: alio modo quia est conveniens naturae differentiae qua
species humana abundat a genere, inquantum est rationalis; sicut actus prudentiae et temperantiae. Et sicut natura
generis quamvis sit una in omnibus animalibus, non tamen est eodem modo in omnibus; ita etiam non inclinat
eodem modo in omnibus, sed secundum quod unicuique competit. Ad matrimonium ergo inclinat natura hominis
ex parte differentiae quantum ad secundam rationem assignatam; unde Philosophus hanc rationem assignat
hominibus supra alia animalia. Sed quantum ad primam rationem inclinat ex parte generis; unde dicit, quod
filiorum procreatio communis est omnibus animalibus. Tamen ad hoc non inclinat eodem modo in omnibus
1893

