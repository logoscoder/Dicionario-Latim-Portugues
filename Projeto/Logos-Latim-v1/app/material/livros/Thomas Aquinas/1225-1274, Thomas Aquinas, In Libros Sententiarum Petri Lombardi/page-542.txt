Praeterea, ad Hebr. 2 dicit Glossa, quod natura mentis humanae quam Christus assumpsit, nihil post Deum est
melius. Sed Christus assumpsit mentem ejusdem naturae cum nostris mentibus. Cum ergo unumquodque tanto
sit melius quanto expressiori imagine Deum imitatur; videtur quod esse ad imaginem non magis Angelis quam
hominibus conveniat.
AG5
Praeterea, de beata virgine dicit Hieronymus quod exaltata est super choros Angelorum ad caelestia regna. Sed
hoc non posset esse, si ipsa esset minus ad imaginem Dei quam Angeli. Ergo cum ipsa vere et pure naturam
humanam habeat, videtur quod imago non plus in Angelis quam in hominibus inveniatur.
SC1
Sed contra est quod dicit Gregorius quod Angelus dicitur signaculum similitudinis, quia in eo divinae imaginis
similitudo magis insinuatur expressa. Sed secundum hoc aliquid dicitur esse magis ad imaginem, secundum quod
expressius imago Dei in ipso relucet. Ergo Angeli sunt magis ad imaginem Dei quam homo.
SC2
Similiter etiam videtur quod sit vir magis quam mulier per id quod 1 corinth. 11, quidam gradus inter virum et
mulierem constituitur, dum dicitur vir imago Dei, et mulier imago viri: et ita non in omnibus habentibus
imaginem imago aequaliter invenitur.
CO
Respondeo dicendum, quod de imagine possumus loqui dupliciter: aut quantum ad id in quo proprie consistit
imaginis ratio; aut quantum ad id quod secundario assignatur similitudo imaginis: proprie enim et principaliter
imago intellectualem naturam consequitur; unde oportet quod ubi intellectualis natura perfectius invenitur, etiam
ibi sit imago expressior: et sic cum natura intellectualis multo sit dignior in Angelis quam in homine, eo quod
propter obumbrationem intellectualis luminis homo rationalis dicitur, cum ratio sit quidam intellectus
obumbratus; oportet quod in Angelis sit expressior Dei imago quam in anima, et in Angelis superioribus quam in
inferioribus, et in viro quam in muliere: quamvis illa diversitas sit minor quam prima, quia non sequitur
diversitatem naturae secundum speciem. Assignatur etiam imago Dei in homine, sed non ita proprie, quantum ad
aliquas proprietates consequentes, sicut quod homo dominatur inferioribus creaturis (sicut etiam Deus in toto
universo), et est quodammodo finis earum: et hoc innuitur Gen. 1, 26, ubi post id quod dictum est: faciamus
hominem ad imaginem et similitudinem nostram, subjungitur: ut praesit piscibus maris, et volatilibus caeli, et
bestiis universaeque terrae, omnique reptili quod movetur in terra. Et similiter sicut Deus est totus in qualibet
parte universi, ita anima in qualibet parte corporis; et secundum hoc et hujusmodi alia nihil prohibet hominem
magis ad imaginem Dei esse quam Angelum.
Sed hoc est secundum quid, et non simpliciter: quia judicium similitudinis vel diversitatis quod sumitur ab
essentialibus rei, est multo firmius.
RA1
Ad primum ergo dicendum, quod ea quae consequuntur naturam, aequaliter inveniuntur in omnibus habentibus
naturam illam aequaliter. Natura autem intellectualis non aequaliter invenitur in Angelis et in hominibus; sed in
Angelis multo nobilior.
RA2
Ad secundum dicendum, quod imago invenitur in homine et in Angelo quantum ad naturalia sua, non quantum
ad habitum gratiae vel gloriae. Consideratis autem naturalibus Angeli et hominis, magis est capax divinae
cognitionis Angelus quam homo; et quod homo ad aequalitatem Angelorum perducitur in divina fruitione, est
gratiae, et non naturae: et ideo objectio non procedit.
RA3
Ad tertium dicendum, quod inter mentem nostram et Deum nihil est medium quasi objectum beatitudinis, sed
immediate in Deum nostra mens tendit, a quo etiam immediate per gratiam vivificatur; et tamen est aliquid
medium quantum ad gradum naturae, scilicet angelica natura, ut patet ex dionysio; Augustinus etiam dicit,
Angelum prope Deum factum, et materiam prope nihil. Et ideo objectio nulla est.
RA4
Ad quartum dicendum, quod natura humana quam Christus assumpsit, est multo nobilior quam quaelibet
creatura; sed hoc habet ex unione divinitatis, et non ex principiis essentialibus; et ideo non sequitur similis ratio
de mentibus humanis non unitis. Assumpsit enim Dei filius humanam naturam, ut Damascenus dicit, in atomo,
idest in individuo, et non in specie; et sic etiam natura mentis humanae in Glossa praedicta accipitur.
RA5
Ad quintum dicendum, quod exaltatio beatae virginis super choros Angelorum non fuit naturae sed gratiae; et
ideo per hoc nihil probatur.
|a4 Articulus 4: Utrum imago et similitudo convenienter distinguantur in littera.
AG1
Ad quartum sic proceditur. Videtur quod inconvenienter imago et similitudo in littera distinguantur.

542

