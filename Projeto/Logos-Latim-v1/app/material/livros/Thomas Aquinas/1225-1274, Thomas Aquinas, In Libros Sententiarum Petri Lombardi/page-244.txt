Item, eorum quae in infinitum distant, non potest esse indifferentia. Sed creatura est imago Dei, a quo tamen in
infinitum distat. Ergo indifferens male ponitur in definitione imaginis.
AG4
Praeterea, in definitionibus non debet esse circulus. Sed ex hac definitione sequitur circulus; definit enim
imaginem per rem imaginatam, et imaginatum non potest definiri nisi per imaginem.
Ergo videtur quod male definiat.
AG5
Item, de ratione imaginis est aequalitas et similitudo, ut patet ex alia ejus definitione, quod imago est rei, ad rem
coaequandam, indiscreta et unita similitudo. Cum igitur in praedicta definitione nihil ponatur ad aequalitatem et
similitudinem pertinens, videtur quod sit diminuta.
CO
Respondeo dicendum, quod ratio imaginis consistit in imitatione; unde et nomen sumitur.
Dicitur enim imago quasi imitago. De ratione autem imitationis duo consideranda sunt; scilicet illud in quo est
imitatio, et illa quae se imitantur. Illud autem respectu cujus est imitatio, est aliqua qualitas, vel forma per
modum qualitatis significata. Unde de ratione imaginis est similitudo. Nec hoc sufficit, sed oportet quod sit
aliqua adaequatio in illa qualitate vel secundum qualitatem vel secundum proportionem; ut patet quod in imagine
parva, aequalis est proportio partium ad invicem sicut in re magna cujus est imago; et ideo ponitur adaequatio in
definitione ejus. Exigitur etiam quod illa qualitas sit expressum et proximum signum naturae et speciei ipsius;
unde non dicimus quod qui imitatur aliquem in albedine, sit imago illius; sed qui imitatur in figura, quae est
proximum signum et expressum speciei et naturae. Videmus enim diversarum specierum in animalibus diversas
esse figuras. Ex parte autem imitantium duo sunt consideranda; scilicet relatio aequalitatis et similitudinis, quae
fundatur in illo uno in quo se imitantur; et adhuc ulterius ordo: quia illud quod est posterius ad similitudinem
alterius factum, dicitur imago; sed illud quod est prius, ad cujus similitudinem fit alterum, vocatur exemplar,
quamvis abusive unum pro alio ponatur.
Et ideo Hilarius ad significandum ordinem et relationem se imitantium, dixit: imago est ejus rei ad quam
imaginatur; ad designandum vero id in quo est imitatio, dixit: species indifferens.
RA1
Ad primum igitur dicendum, quod non in imitatione quorumcumque exteriorum est ratio imaginis; sed eorum
quae sunt signa quodammodo speciei et naturae; et ideo posuit speciem potius quam qualitatem.
RA2
Ad secundum dicendum, quod ista definitio data est per causam: non enim illud quod est imago, est ipsa species
in qua fit imitatio, proprie loquendo; sed indifferentia speciei est causa quare dicatur imago. Vel dicatur, quod
utrumque potest dici imago; et illud quod imitatur, et id in quo est imitatio, quamvis non ita proprie; et sic definit
Hilarius.
RA3
Ad tertium dicendum, quod unumquodque quantum attingit ad rationem imaginis, tantum attingit ad rationem
indifferentiae: secundum enim quod differt, non est imago. Invenitur tamen quidam gradus perfectionis imaginis.
Dicitur enim quandoque imago alterius, in quo invenitur aliquid simile qualitati alterius, quae designat et
exprimit naturam ipsius; quamvis illa natura in ea non inveniatur; sicut lapis dicitur esse imago hominis
inquantum habet similem figuram, cui non subsistit natura illa cujus est signum; et sic imago Dei est in creatura,
sicut imago regis in denario, ut dicit Augustinus; et sic est imperfectus modus imaginis. Sed perfectior ratio
invenitur quando illi qualitati quae designat naturam substantiae, subest natura in specie, sicut est imago hominis
patris in filio suo: quia habet similitudinem in figura, et in natura quam figura significat. Sed perfectissima ratio
imaginis est quando eamdem numero formam et naturam invenimus in imitante cum eo quem imitatur; et sic est
filius perfectissima imago patris: quia omnia attributa divina, quae sunt per modum qualitatis significata, simul
cum ipsa natura sunt in filio, non solum secundum speciem, sed secundum unitatem in numero.
RA4
Ad quartum dicendum, quod hoc quod dicit: ejus rei ad quam imaginatur, est circumlocutio exemplaris. Unde
ponitur in virtute unius dictionis, et ponitur convenienter in definitione imaginis, sicut prius in definitione
posterioris, et non e converso.
Exemplar enim prius est imagine; unde non est ibi circulus.
RA5
Ad quintum dicendum, quod indifferentia speciei intelligitur et similitudo et aequalitas, qualis ad imaginem
requiritur; unde illae duae definitiones quasi in idem redeunt.
|a2 Articulus 2: Utrum imago dicatur essentialiter.
AG1
Ad secundum sic proceditur. Videtur quod imago non dicatur essentialiter. Ut enim supra, dist. 27, dictum est ab
Augustino, nihil est absurdius quam imaginem ad se dici. Sed illud quod essentialiter dicitur in divinis, ad se
dicitur. Ergo absurdum est ut essentialiter dicatur.
244

