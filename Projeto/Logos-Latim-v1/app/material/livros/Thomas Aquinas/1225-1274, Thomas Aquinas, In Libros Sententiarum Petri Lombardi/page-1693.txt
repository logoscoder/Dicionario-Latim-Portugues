peccato, quia non est commissum. Large autem potest dici poenitentia omnis displicentia mali praeteriti; et sic in
eo qui liberum arbitrium habet, debet esse poenitentia de originali: quia ex hoc ipso quod alicui placet aliquid,
displicet ei quod ad illud impedimentum praestitit. Peccatum autem originale impedimentum gloriae fuit, ad
quam quilibet desiderio tendere debet.
Non tamen de eo debet esse confessio, quae non est nisi factorum; nec satisfactio; quia pro peccato originali non
debetur nisi poena damni, poenitentia autem importat poenam sensus.
RA
Et per hoc patet solutio ad objecta.
Articulus 2C
AG1
Ulterius. Videtur quod non debeat post baptismum aliqua poenitentia venialium distingui. Quia superfluum est
facere per multa quod per unum potest fieri. Sed veniale peccatum curatur per eucharistiam.
Ergo superfluum est quod ad ipsum curandum poenitentia ordinetur.
AG2
Praeterea, de eo quod non est in potestate nostra, non requiritur poenitentia. Sed peccata venialia vitare non est in
potestate nostra: quia nullus potest omnia peccata venialia vitare. Ergo de venialibus non est poenitentia.
AG3
Praeterea, diversorum morborum diversae sunt medicinae: quia secundum Hieronymum, non sanat oculum quod
sanat calcaneum. Sed poenitentia est remedium contra mortale. Cum ergo veniale a mortali in infinitum differat,
ut poena ostendit, videtur quod contra veniale poenitentia non ordinetur, sed contra mortale.
SC1
Sed contra, quod potest majus, potest et minus.
Sed poenitentia destruit mortale, quod est difficilius.
Ergo et veniale.
SC2
Praeterea, secundum Augustinum, poenitentia est vindicta puniens in se quod dolet commisisse.
Sed aliquis debet dolere de hoc quod commisit veniale, et hoc in se punire. Ergo poenitentia quaedam est de
venialibus.
CO
Ad tertiam quaestionem dicendum, quod veniale peccatum ex nostro actu incurrimus, et ei poena sensibilis
debetur; et ideo ad peccati venialis dimissionem poenitentia operatur quantum ad contritionem, confessionem et
satisfactionem; non solum poenitentia secundum quod est virtus, sed etiam secundum quod est sacramentum:
quia post baptismum aliquis venialiter peccat, quando est susceptivus sacramentorum ecclesiae.
RA1
Ad primum ergo dicendum, quod ad eumdem effectum principaliter inducendum, superfluum est plura inducere,
si quodlibet sit sufficiens; sed nullum sacramentum inducitur ad peccati venialis dimissionem, sicut ad
principalem effectum, ut supra in 2 dist., quaest. 1, art. 1, quaestiunc. 4, dictum est; et ideo non est inconveniens,
si ex multis sacramentis peccati venialis dimissio consequitur.
RA2
Ad secundum dicendum, quod quamvis non sit in potestate nostra vitare omnia venialia, est tamen in potestate
nostra vitare singula.
RA3
Ad tertium dicendum, quod veniale et mortale quamvis sint diversi morbi, tamen conveniunt in una ratione
actualis peccati; et ideo contra utrumque poenitentia medicina est.
Articulus 2D
AG1
Ulterius. Videtur quod teneamur ad poenitentiam venialium. Quia sicut tenetur homo tendere ad gloriam, ita
tenetur impedimentum gloriae removere. Sed homo non potest ad gloriam pervenire nisi dimissis venialibus
peccatis. Ergo cum non remittantur sine poenitentia, videtur quod ad poenitentiam agendam de venialibus homo
teneatur.
AG2
Praeterea, quoddam veniale peccatum per consensum fit mortale: quia consensus in delectationem mortalis
peccati est mortale peccatum. Sed homo tenetur vitare mortale peccatum. Ergo tenetur dissentire a veniali
peccato aliquando. Sed dissensus a peccato est poenitentia. Ergo tenetur homo de peccato veniali aliquando
poenitere.
SC1

1693

