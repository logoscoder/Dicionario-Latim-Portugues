RA1
Ad primum ergo dicendum, quod jam patet ex dictis quod non dicuntur omnes in eadem aetate resurgere quasi
omnibus competat eadem quantitas dimensionis, sed quia idem status perfectionis erit in omnibus: qui quidem
status salvari potest in magna et parva quantitate.
RA2
Ad secundum dicendum, quod quantitas hujusmodi individui non solum respondet formae speciei, sed etiam
naturae individui, ut ex dictis patet; et ideo ratio non sequitur.
RA3
Ad tertium dicendum, quod quantitas resurgentis non proportionatur virtuti reparanti, quia illa non est de natura
corporis, nec omnibus secundum statum illum in quo sunt ante resurrectionem; sed naturae quam primo
individuum habebat.
Tamen si virtus formativa propter aliquem defectum non poterat perducere ad debitam quantitatem quae
competit speciei, divina virtus supplebit in resurrectione defectum, sicut patet de nanis; et eadem ratio est de illis
qui immoderatae magnitudinis fuerunt ultra debitum naturae.
Articulus 3C
AG1
Ulterius. Videtur quod omnes resurgent in sexu virili. Quia dicitur Ephes. 4, quod occurremus omnes in virum
perfectum. Ergo non erit ibi nisi sexus virilis.
AG2
Praeterea, in futuro omnis cessabit praelatio, ut dicit Glossa 1 corinth. 15. Sed mulier naturali ordine subdita est
viro. Ergo mulieres non resurgent in sexu muliebri, sed virili.
AG3
Praeterea, illud quod est occasionaliter et praeter intentionem naturae inductum, non resurget: quia in
resurrectione omnis error tolletur. Sed sexus muliebris est praeter intentionem naturae inductus ex defectu
virtutis formativae in semine, quae non potest perducere materiam concepti ad perfectionem virilem; unde dicit
Philosophus in 16 de animalibus, quod femina est mas occasionatus. Ergo sexus muliebris non resurget.
SC1
Sed contra est quod dicit Augustinus, 22 de civit.
Dei: melius sapere videntur qui utrumque sexum resurrecturum esse non dubitant.
SC2
Praeterea, Deus reparabit in resurrectione quod in homine fecit in prima conditione. Sed ipse fecit mulierem de
costa viri, ut patet genes. 2. Ergo ipse sexum femineum in resurrectione reparabit.
CO
Ad tertiam quaestionem dicendum, quod sicut, considerata natura individui, debetur quantitas diversa diversis
hominibus; ita considerata natura individui, debetur diversis diversus sexus; et haec etiam diversitas competit
perfectioni speciei, cujus diversi gradus implentur per dictam diversitatem sexus vel quantitatis. Et ideo sicut
resurgent homines in diversis staturis, ita in diversis sexibus; et quamvis sit differentia sexuum, deerit tamen
confusio mutuae visionis: quia aberit libido incitans ad turpes actus, ex quibus confusio causetur.
RA1
Ad primum ergo dicendum, quod dicuntur omnes Christo occurrere in virum perfectum, non propter sexum
virilem, sed propter virtutem animi, quae erit in omnibus, et viris et mulieribus.
RA2
Ad secundum dicendum, quod mulier subditur viro propter imbecillitatem naturae quantum ad vigorem animi et
quantum ad robur corporis; sed post resurrectionem non erit differentia in his secundum diversitatem sexuum,
sed magis secundum diversitatem meritorum; et ideo ratio non procedit.
RA3
Ad tertium dicendum, quod quamvis feminae generatio sit praeter intentionem naturae particularis, est tamen de
intentione naturae universalis, quae ad perfectionem humanae speciei utrumque sexum requirit; nec ex sexu erit
ibi aliquis defectus, ut ex dictis patet.
Articulus 3D
AG1
Ulterius. Videtur quod resurgent in vita animali, ut scilicet utantur actu nutritivae et generativae.
Quia resurrectio nostra erit conformis resurrectioni Christi. Sed Christus post resurrectionem legitur comedisse,
ut patet joan. Ult. Et luc.
Ult.. Ergo et homines post resurrectionem comedent, et eadem ratione generabunt.
AG2

2082

