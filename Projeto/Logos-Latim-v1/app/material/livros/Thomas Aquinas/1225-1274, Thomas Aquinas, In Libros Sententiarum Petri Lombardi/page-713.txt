Ad primum sic proceditur. Videtur quod malum non sit. Omne enim quod est, vel est existens, vel est in
existentibus: quia vel est substantia, vel est accidens. Sed malum neque est existens, neque in existentibus, ut
probat dionysius.
Ergo malum non est.
AG2
Praeterea, omne quod esse dicitur, vel est ens rationis, vel est ens naturae. Omne autem quod est ens rationis, vel
est existens, vel non existens.
Ergo quod non est existens neque non existens, nullo modo potest dici esse. Sed malum distat ab existente, et
adhuc plus distat a non existente, ut dionysius dicit. Ergo nullo modo potest dici malum esse.
AG3
Praeterea, Deus praehabet in se omnem affirmationem et negationem, ut dicit dionysius: oportet enim omnium
positiones in eo ponere, et adhuc omnium negationes in eo negare. Sed malum nullo modo praeexistit in Deo.
Ergo malum neque est affirmatio, neque negatio. Sed inter affirmationem et negationem nihil est medium, ut in 4
metaphys.
Probatur. Ergo malum nullo modo est.
AG4
Praeterea, quaecumque positio seipsam destruit, impossibile est eam poni; sicut qui negat veritatem, ponit
veritatem esse, ut dicit Augustinus, et Anselmus; et qui negant demonstrationem, ponunt demonstrationem esse,
ut in 4 metaphysic. Dicitur.
Sed malum destruit seipsum, ut in 4 ethic.
Dicitur. Ergo malum non est.
AG5
Praeterea, unusquisque artifex providus a suo opere propellit malum quantum potest. Sed divina providentia
omnia reguntur, ut in 1 libro habitum est. Ergo cum Deus sit omnipotens, ab universo malum omnino expellit.
Ergo malum non est.
SC1
Sed contra, sicut appetitus non est nisi boni, ita fuga non est nisi mali. Sed multa sunt quae secundum rectam
rationem fugiuntur. Ergo malum est.
SC2
Praeterea, nihil discrete prohibetur neque punitur juste, nisi malum. Sed constat prohibitiones discretas multas
esse, et punitiones justas. Ergo constat malum esse.
CO
Respondeo dicendum, quod Philosophus ostendit quod ens multipliciter dicitur. Uno enim modo dicitur ens quod
per decem genera dividitur: et sic ens significat aliquid in natura existens; sive sit substantia, ut homo; sive
accidens, ut color. Alio modo dicitur ens, quod significat veritatem propositionis; prout dicitur, quod affirmatio
est vera, quando significat esse de eo quod est; et negatio, quando significat non esse de eo quod non est; et hoc
ens compositionem significat, quam intellectus componens et dividens adinvenit. Quaecumque ergo dicuntur
entia quantum ad primum modum, sunt entia quantum ad secundum modum: quia omne quod habet naturale esse
in rebus, potest significari per propositionem affirmativam esse; ut cum dicitur: color est, vel homo est. Non
autem omnia quae sunt entia quantum ad secundum modum, sunt entia quantum ad primum: quia de privatione,
ut de caecitate, formatur una affirmativa propositio, cum dicitur, caecitas est; nec tamen caecitas aliquid est in
rerum natura; sed est magis alicujus entis remotio: et ideo etiam privationes et negationes dicuntur esse entia
quantum ad secundum modum, sed non quantum ad primum. Ens autem secundum utrumque istorum modorum
diversimode praedicatur: quia secundum primum modum acceptum, est praedicatum substantiale, et pertinet ad
quaestionem quid est: sed quantum ad secundum modum, est praedicatum accidentale, ut Commentator ibidem
dicit, et pertinet ad quaestionem an est.
Sic ergo accipiendo ens secundo modo dictum, prout quaestio quaerebat, simpliciter dicimus mala esse in
universo. Hoc enim et experientia docet, et ratio ostendit: quia, ut dionysius probat, malum nihil aliud est nisi
bonum imperfectum. Si autem nullum bonum esset in aliquo diminutum, omnia bona aequalia essent, et sic
pulchritudo universi deperiret, quae ex gradibus bonitatis colligitur; periret etiam ordo essentialis causarum in
partibus universi, secundum quod nobiliora in minus nobilia influunt. In idem etiam rediret inconveniens, si
poneretur quod nulla res perfectione sibi debita carere posset: quia tunc esset aequalis stabilitas bonitatis in
omnibus entibus, nec essent omnes gradus bonitatis impleti, si non essent quaedam bona quae suis perfectionibus
privari non possent, et quaedam suis perfectionibus privabilia propter distantiam a summo bono.
RA1
Ad primum ergo dicendum, quod dionysius accipit existens secundum primam acceptionem entis; et per hunc
modum, malum non est existens, neque in existentibus: quia neque ipsum est natura quaedam in universo, neque
est aliquid in existente, sicut pars perfectionis ejus. Sic enim procedunt suae probationes, quibus sigillatim
ostendit in nullis existentibus malum esse; non autem removetur quin malum sit in existentibus sicut privationes
in subjecto, ut caecitas in oculo.
713

