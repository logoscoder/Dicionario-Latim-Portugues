ratio est ex potentia ejus qui assumptionem facit. Sed cum illa potentia sit infinita, ex parte ipsius aequaliter est
humanam naturam, vel etiam irrationalem naturam assumere. Ergo non magis dicenda est humana natura
assumptibilis quam natura irrationalis.
AG2
Praeterea, sicut in humana natura est similitudo Dei ratione imaginis; ita in creatura irrationali est similitudo Dei
ratione vestigii. Sed similitudo et convenientia aliquorum ad invicem, est causa unibilitatis ipsorum. Ergo sicut
humana natura unibilis est Deo; ita et creatura irrationalis.
AG3
Praeterea, illud videtur esse simillimum alteri in quo maxime proprietates alterius repraesentantur.
Sed, sicut dicit dionysius, in igne inter omnia corporalia magis divinae proprietates repraesentantur: et idem dicit
de radio solari. Ergo istae creaturae videntur Deo simillimae; et ita etiam ei magis unibiles quam humana natura.
SC1
Sed contra, nobilioris doni nobilior creatura est capax. Ergo ad istud donum, quod est nobilissimum inter dona
nobilioris naturae, inferior natura capacitatem non habet. Sed humana natura est nobilior creatura irrationali.
Cum ergo inter omnia quae humanae naturae sunt collata, assumptio ipsius in unitatem divinae personae sit
nobilissimum; videtur quod hujus creatura irrationalis capax non sit, et ita non erit assumptibilis.
CO
Respondeo dicendum, quod assumptibile dicitur quod potest assumi. Cum autem dicitur, creatura potest assumi,
non signatur aliqua potentia activa creaturae: quia sola potentia infinita hoc facere potuit, ut in infinitum distantia
conjungerentur in unitatem personae. Similiter non signatur etiam potentia passiva naturalis creaturae, quia nulla
potentia passiva naturalis est in natura cui non respondeat potentia activa alicujus naturalis agentis. Unde
relinquitur quod dicat in creatura solam potentiam obedientiae, secundum quam de creatura potest fieri quidquid
Deus vult, sicut de ligno potest fieri vitulus, Deo operante. Haec autem potentia obedientiae correspondet divinae
potentiae, secundum quod dicitur, quod ex creatura potest fieri quod ex ea Deus facere potest.
Sed potentia Dei dupliciter consideratur: vel ut absoluta, vel ut ordinata. Quod qualiter intelligendum sit, ex
dictis, 1 dist., qu. 2 art. 3, patet. Loquendo autem de potentia Dei absoluta, Deus potest assumere quamcumque
creaturam vult. Unde secundum hoc non est una creatura magis assumptibilis quam altera. Loquendo autem de
potentia ordinata, illam creaturam assumere potest quam congruit eum assumere ex ordine suae sapientiae.
Unde illa creatura dicitur assumptibilis in qua hujusmodi congruitas invenitur. Invenitur autem in humana natura
congruitas prae aliis quantum ad tria, quae in assumptione requiruntur. Primo quantum ad similitudinem
unibilium: in humana enim natura invenitur expressior similitudo divina quam in aliqua creatura irrationali: quia
homo secundum quod habet mentem, ad imaginem Dei factus dicitur; cum in creaturis irrationalibus non nisi
similitudo vestigii inveniatur; et etiam quantum ad quaedam in ea est divina similitudo magis quam in angelica
natura, ut post dicetur. Secundo quantum ad terminum assumptionis; terminatur enim assumptio ad unitatem
personae; personalitas autem non invenitur in irrationalibus naturis, cum persona sit rationalis naturae individua
substantia, ut boetius dicit. In Angelis vero est quidem persona, sed non secundum originem distincta; cum unus
Angelus ab alio non trahat originem. In humana vero natura est persona distincta etiam secundum originem; et
ideo convenientissime humana natura in unitatem divinae personae assumitur; quae distinguuntur secundum
relationem originis. Tertio quantum ad finem assumptionis. Si enim perfectio universi dicatur assumptionis finis
praecipuus, ut quidam dicunt, nulla natura particularis assumi potuisset, per quam ita universum perfici posset
sicut per assumptionem humanae naturae: tum quia homo est ultima creaturarum, quasi ultimo creatus, cujus
natura assumpta, ultimum est conjunctum primo principio per modum circuli, quae est figura perfecta ex eo quod
additamentum non recipit: tum etiam quia in homine quodammodo omnes naturae confluunt: quia cum omnibus
creaturis aliquid commune habet, ut dicit Gregorius; unde homine unito, quodammodo omnis creatura unita est.
Si vero finis assumptionis ponatur liberatio a peccato, sic etiam sola humana natura congrue assumi potuit: quia
in irrationali creatura peccatum non erat; in angelica vero erat quidem peccatum, sed irremediabile, ut patet ex
dictis in 1 dist., qu. 1, art. 2; in homine vero erat remediabile; et ideo solam humanam naturam congruum fuit
assumere; et sic ea reparata, creatura irrationalis, quae propter ipsius peccatum quodammodo deteriorata dicitur,
secundum quod in usum hominis cedit, restaurata est.
RA1
Ad primam ergo quaestionem dicendum, quod Deus de potentia absoluta creaturam irrationalem assumere potuit.
Nec impedit quod creatura irrationalis personalitatem non habet: quia personalitas non debetur etiam humanae
naturae assumptae ratione sui, ut infra patebit, dist. 6, quaest. 1, art. 1 et 2, sed ratione assumentis; unde non est
ibi nisi personalitas increata. Et praeterea quamvis in natura irrationali non inveniatur persona, invenitur tamen in
ea hypostasis et suppositum.
Unio autem non tantum facta est in persona, sed etiam in hypostasi et supposito. Sed congruum non erat ut
assumeretur, et praecipue quia natura assumpta maxime beatificatur, ut in psalm. 64, 5, dicitur: beatus quem
elegisti et assumpsisti; beatitudinis vero, quae in actu mentis consistit, creatura irrationalis particeps esse non
potest.
Unde patet responsio ad primam objectionem, quae procedit de potentia absoluta, et non de potentia ordinata.
836

