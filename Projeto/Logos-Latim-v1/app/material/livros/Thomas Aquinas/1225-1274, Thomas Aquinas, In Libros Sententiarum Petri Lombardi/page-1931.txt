Ad sextum dicendum, quod Christus non debuit necessitatis solatium refutare: quia hoc perversitatis magis est
quam humilitatis.
|a2 Articulus 2: Utrum matrimonium praedictum fuerit perfectum.
AG1
Ad secundum sic proceditur. Videtur quod matrimonium praedictum non fuerit perfectum. Perfectum enim
matrimonium ex absoluto consensu procedit. Sed beata virgo non absolute in matrimonium consensisse videtur,
sicut nec absolute vovisse; cum in utroque se dispositioni divinae commiserit, ut in littera dicitur. Ergo non fuit
perfectum matrimonium.
AG2
Praeterea, significatio est de essentia matrimonii, inquantum est sacramentum. Sed matrimonium illud non fuit
perfectum in consignificatione, ut in littera dicitur. Ergo non fuit perfectum sacramentum.
AG3
Praeterea, ubi deest ultima consummatio, non est vera perfectio. Sed matrimonium beatae virginis nunquam fuit
consummatum. Ergo non fuit vere perfectum.
AG4
Praeterea, perfectum dicitur esse matrimonium ex eo quod habet bonum prolis. Sed illud matrimonium non
habuit bonum prolis, quia proles quae fuit in illo matrimonio educata, non fuit effectus illius matrimonii, sicut
nec filius adoptivus dicitur bonum matrimonii. Ergo non fuit perfectum matrimonium.
AG5
Praeterea, post perfectum matrimonium non licet alicui sponsam dimittere. Sed joseph, quamvis esset justus,
volebat eam occulte dimittere, ut dicitur Matth. 1. Ergo nondum erat perfectum matrimonium.
SC1
Sed contra, Dei perfecta sunt opera; Deut. 32, 4. Sed illud matrimonium fuit divinitus inspiratum.
Ergo fuit perfectum.
SC2
Praeterea, per matrimonium non dicuntur aliqui conjuges, nisi sit perfectum. Sed maria dicitur conjux joseph.
Matth. 1. Ergo fuit inter eos perfectum matrimonium.
CO
Respondeo dicendum, quod duplex est perfectio matrimonii. Una quantum ad esse ipsius, quae fit per consensum
verbis de praesenti expressum; et tali perfectione matrimonium illud perfectum fuit. Alia est perfectio quantum
ad operationem; et sic non fuit perfectum, quia actus proprius matrimonii est carnalis copula.
RA1
Ad primum ergo dicendum, quod beata virgo absolute in matrimonium consensit, ut certificata divinitus; sed in
matrimonium sic consentiens virginitatem suam Deo commisisse in littera dicitur.
RA2
Ad secundum dicendum, quod significatio non quaelibet est de essentia sacramenti, sed illa qua significatur
effectus sacramenti; et ideo ratio non sequitur.
RA3
Ad tertium dicendum, quod ratio illa procedit de secunda perfectione quae consummatio dicitur matrimonii.
RA4
Ad quartum dicendum, quod proles non dicitur bonum matrimonii solum inquantum per matrimonium generatur,
sed inquantum in matrimonio suscipitur et educatur; et sic bonum illius matrimonii fuit proles illa et non primo
modo. Nec tamen de adulterio natus, nec filius adoptivus qui in matrimonio educatur, est bonum matrimonii:
quia matrimonium non ordinatur ad educationem illorum, sicut hoc matrimonium fuit ad hoc ordinatum
specialiter quod proles illa susciperetur in eo, et educaretur.
RA5
Ad quintum dicendum, quod joseph noluit eam dimittere quasi aliam ducturus, vel propter aliquam suspicionem,
sed quia timebat tantae sanctitati cohabitare propter reverentiam; unde dictum est ei: noli timere; Matth. 1, 20.
|a3 Articulus 3: Utrum matrimonium illud fuerit aliquando consummatum.
AG1
Ad tertium sic proceditur. Videtur quod matrimonium illud fuerit aliquando consummatum. Dicitur enim Matth.
1, 18: antequam convenirent, inventa est in utero habens de spiritu sancto. Et item 25: non cognoscebat eam
donec peperit filium suum primogenitum.
Ergo videtur quod post cognoverit eam.
AG2
Praeterea, primum dicitur respectu secundi.
Sed Christus in auctoritate inducta dicitur primogenitus filius virginis. Ergo post primum habuit alium; et sic
matrimonium illud, saltem post Christi nativitatem, consummatum fuit.
1931

