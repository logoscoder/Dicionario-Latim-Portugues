Ad quartum dicendum, quod justitia non sumitur hic prout est specialis virtus, sed pro justitia generali, quae est
idem subjecto quod omnis virtus, ut in 4 ethicor. Philosophus dicit, differens a virtute solum ratione: quia virtus
dicitur secundum quod ad actum dirigit; justitia vero secundum quod rectitudini legis concordat, et secundum
quod in bonum commune cedit.
RA5
Ad quintum dicendum, quod obedientia etiam quandoque sumitur ut specialis virtus, quando scilicet specialis
ratio ad faciendum aliquid est auctoritas praecipientis; et huic opponitur inobedientia quae est speciale peccatum,
quando scilicet aliquis praetermittit hoc quod est praeceptum, specialiter in contemptum praecipientis. Aliquando
autem obedientia sumitur quasi omnem virtutem consequens: actus enim omnis virtutis in praecepto legis est;
unde quicumque aliquem actum virtutis facit, obedit: et obedientiae opponitur inobedientia quae omne peccatum
mortale consequitur; et hoc modo inobedientia hic in definitione peccati ponitur.
|a3 Articulus 3: Utrum in omni peccato sit aliquis actus.
AG1
Ad tertium sic proceditur. Videtur quod omne peccatum in actu consistat, etiam peccatum omissionis. Peccatum
enim est dictum vel factum vel concupitum contra legem Dei, ut dictum est.
Sed in hoc quod dicitur: dictum vel factum vel concupitum, tangitur aliquis actus. Ergo etiam peccatum
omissionis in aliquo actu consistit.
AG2
Praeterea, omne peccatum vel est originale vel actuale. Sed omissio non est originale peccatum: quia originale
aequaliter in omnes transit qui per concupiscentiam generantur, non autem in omnibus est peccatum omissionis.
Ergo oportet quod sit actuale. Sed actuale ab actu dicitur. Ergo omissionis peccatum aliquem actum significat.
AG3
Praeterea, quicumque se habet similiter nunc et prius, non magis nunc quam prius peccat. Sed aliquis qui nihil
agit, similiter se habet nunc et prius. Si ergo aliquando talis peccat continue, dum actum illum non agit videtur
peccare. Hoc autem inconveniens est, quia sic peccatum omissionis quodlibet gravissimum esset. Ergo peccatum
omissionis non est, si aliquis omnino nihil agat; sed oportet quod sit in eo aliquis actus.
AG4
Praeterea, demeritum opponitur merito. Sed meritum non potest esse nisi per actum. Cum ergo opposita ad idem
genus reducantur, videtur quod omne peccatum et demeritum in actu aliquo consistat.
AG5
Praeterea, Augustinus dicit, quod omne peccatum est voluntarium.
Si ergo omissio est peccatum, videtur quod saltem actum voluntatis in ea esse oporteat.
AG6
Praeterea, sicut supra dictum est, malum esse non posset, nisi esset bonum, in quo malum consisteret. Sed ubi
nullus est actus, non invenitur aliquod bonum, in quo deformitas peccati fundetur.
Ergo videtur quod non possit esse aliquod peccatum in quo non sit aliquis actus.
SC1
Sed contra, Ambrosius dicit in littera: peccatum est praevaricatio legis divinae, et caelestium inobedientia
praeceptorum.
SC2
Praeterea, praeceptorum quaedam sunt affirmativa, quaedam negativa. Cum ergo aliquis nihil agendo inobediens
divinis praeceptis affirmativis existat, videtur quod peccatum omissionis possit esse ubi non est aliquis actus.
SC3
Praeterea, nihil juste punitur nisi peccatum.
Sed ei qui non facit quod praeceptum est sibi, etiamsi nullum actum faciat, juste poena infligitur.
Ergo etsi nullum actum agat aliquis, nihilominus omittendo peccat.
CO
Respondeo dicendum, quod omne peccatum oportet aliquo modo in actu consistere, non tamen eodem modo.
Peccatum enim originale sicut rationem culpae habet ex hoc quod voluntarium est, non quidem voluntate
propria, sed voluntate alterius; ita etiam rationem peccati habet ex hoc quod per actum alterius inductum est. Sed
peccata actualia etiam in actu proprio illius in quo sunt consistunt; et hoc quidem planum est in his qui per
commissionem peccant. Utrum autem in peccato omissionis sit aliquis actus a potentia elicitus, super hoc duplex
opinio est. Quidam enim dicunt quod in peccato omissionis semper oportet aliquem actum esse, per quem aliquis
retardatur ab expletione mandati vel praecepti, sive interiorem voluntatis, ut cum aliquis vult praecepto non
obedire; sive exteriorem, ut cum aliquis facit aliquem actum per quem ab expletione praecepti impeditur; et
ponitur exemplum de illo qui nimis vigilat, et non potest surgere hora debita. Sed ista opinio non videtur
necessitatem habere: cum enim voluntas libera sit, nec ad aliquid faciendum vel non faciendum determinetur;
potest hoc modo praetermittere aliquid quod ejus contrarium non velit, nec de ejus contrario cogitet, nec etiam de
aliquo alio quod sit per se impedimentum ejus quod facere tenetur; etsi enim aliquid velit quod, quantum est in
725

