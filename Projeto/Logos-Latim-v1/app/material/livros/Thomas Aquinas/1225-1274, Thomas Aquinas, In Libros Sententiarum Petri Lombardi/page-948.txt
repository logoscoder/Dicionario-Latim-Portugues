Praeterea, ille qui filios naturales habet, non adoptat aliquem, nisi ut condividat hereditatem cum filiis
naturalibus. Sed hereditas Dei patris indivisibilis est, quia est ipsemet. Ergo cum ipse habeat naturalem filium,
non competit ei aliquem adoptare.
SC1
Sed contra, adoptio contingit ex benignitate adoptantis ad adoptatum. Sed Deus maxime benignus et amator est
hominum. Ergo ipsi maxime competit adoptare.
SC2
Praeterea, quicumque facit aliquos filios per gratiam, adoptat. Sed hoc Deo competit; joan. 1, 12: dedit eis
potestatem filios Dei fieri. Ergo ipse adoptat.
CO
Respondeo dicendum, ad primam quaestionem, quod adoptatio transfertur ad divina ex similitudine humanorum.
Homo enim dicitur aliquem in filium adoptare, secundum quod ex gratia dat jus percipiendae hereditatis suae,
cui per naturam non competit. Hereditas autem hominis dicitur illa qua homo dives est; id autem quo Deus dives
est, est perfruitio sui ipsius, quia ex hoc beatus est, et ita haec est hereditas ejus; unde inquantum hominibus, qui
ex naturalibus ad illam fruitionem pervenire non possunt, dat gratiam per quam homo illam beatitudinem
meretur, ut sic ei competat jus in hereditate illa, secundum hoc dicitur aliquem in filium adoptare.
RA1
Ad primum ergo dicendum, quod quamvis nulla persona sit sibi extranea quantum ad esse quod ab eo participat,
est tamen sibi extranea aliqua persona quantum ad jus percipiendae hereditatis.
RA2
Ad secundum dicendum, quod ex hoc ipso quod aliquis homo ex alio nascitur, habet jus in hereditate paterna;
unde non est extraneus, ut adoptari possit. Sed non ex hoc quod aliquis habet esse a Deo, competit sibi jus in
hereditate caelesti; et ideo potest qui habet esse a Deo per creationem, ab eo per gratiam in filium adoptari.
RA3
Ad tertium dicendum, quod accidit adoptioni quae est apud nos, ut per eam dividatur hereditas, inquantum a
multis simul tota haberi non potest. Sed hereditas caelestis tota simul habetur a patre adoptante, et ab omnibus
filiis adoptatis; unde non est ibi divisio nec successio.
Articulus 1B
AG1
Ulterius. Videtur quod adoptare sit tantum Dei patris. Quia secundum leges, illius est adoptare cujus est filios
generare. Sed solius patris in trinitate est filium generare naturalem. Ergo ejus solius est filios adoptare.
AG2
Praeterea, per adoptionem efficimur fratres Christi; Rom. 8, 29: ut sit ipse primogenitus in multis fratribus. Sed
Christus non est filius nisi Dei patris, ut supra, dist. 3, quaest. 1, art. 2, dictum est. Ergo et nos per adoptionem
solius patris filii sumus.
AG3
Praeterea, sicut supra, dist. 1, quaest. 2, art. 2, dictum est, ideo solus filius incarnatus est, ne nomen filii transiret
ad alterum. Sed non est magis inconveniens nomen filii transire ad aliam personam quam nomen patris. Ergo
non debet dici adoptare nisi Deus pater, ne nomen patris ad aliam personam transeat.
SC1
Sed contra, omne nomen effectum significans in creatura, dictum de Deo, est commune toti trinitati.
Sed adoptare importat effectum in creatura.
Ergo toti trinitati competit.
SC2
Praeterea, secundum hoc quod adoptamur in filios Dei, Deus pater noster dicitur. Sed tota trinitas dicitur pater
noster, sicut in 1 Lib., dist. 18, dictum est. Ergo totius trinitatis est adoptare.
CO
Ad secundam quaestionem dicendum, quod adoptare convenit toti trinitati: quia una est operatio totius trinitatis,
sicut et una essentia; sed tamen potest appropriari patri, inquantum habet similitudinem cum proprio ejus.
RA1
Ad primum ergo dicendum, quod quamvis sit solius patris generare filium qui sit Deus, tamen totius trinitatis est
producere filios per creationem; et ideo est etiam totius trinitatis per gratiam filios adoptare.
RA2
Ad secundum dicendum, quod ex adoptione quae est per gratiam, efficimur fratres Christi, inquantum per hoc
efficimur filii Dei patris; non autem inquantum efficimur filii Christi, vel spiritus sancti.
RA3
Ad tertium dicendum, quod filiatio est relatio ejus quod est a principio; paternitas autem est relatio principii.
Tota autem trinitas est principium creaturae. Unde magis potest trahi nomen paternitatis ad alias personas
respectu creaturae, quam filiationis nomen.
948

