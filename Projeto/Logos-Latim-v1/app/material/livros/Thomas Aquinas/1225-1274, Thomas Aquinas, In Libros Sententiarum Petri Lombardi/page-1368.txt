Praeterea, poterat contingere quod dies octavus erat dies sabbati. Sed in die illo praecepta erat quies ab
exterioribus operibus. Ergo non erat de necessitate circumcisionis quod octavo die fieret.
AG3
Praeterea, illi qui vagati sunt in deserto, non fuerunt octavo die circumcisi, sed postea tempore Josue in Galgala,
Josue 5; et profuit illis circumcisio, nec illis obfuit ad transgressionem, ut videtur, qui in deserto mortui sunt
incircumcisi.
Ergo determinatio temporis non est de necessitate circumcisionis.
AG4
Praeterea, sicut praetermittitur determinatum tempus, si praeveniatur, ita et si tardetur. Sed proseliti
circumcidebantur post octavum diem, et eis valebat. Ergo et pueri poterant ante octavum diem circumcidi, et eis
valere.
SC1
Sed contra, circumcisio non habebat efficaciam nec obligationem nisi ex praecepto divino. Sed circumcisio fuit
in praecepto secundum determinatum tempus. Gen. 17, 12: infans octo dierum circumcidetur in vobis. Ergo et
determinatum tempus erat de necessitate circumcisionis.
SC2
Praeterea, significatio est de necessitate sacramenti.
Sed octava dies facit ad significationem. Ergo est de necessitate ipsius.
CO
Respondeo dicendum ad primam quaestionem, quod circumcisio et erat in praecepto, et erat sacramentum.
Octava ergo dies erat de necessitate circumcisionis quantum ad obligationem praecepti, ita quod reus
transgressionis erat qui illud tempus non observabat. Sed non erat de necessitate ejus quantum ad efficaciam
sacramenti: quia etiam in alio tempore circumcisio facta suum effectum sacramentalem habebat. Sicut etiam
accidit de ministrantibus nostra sacramenta, qui servant materiam et formam debitam, et omittunt aliquid de ritu
ad solemnitatem sacramenti ab ecclesia instituto. Determinationis autem hujus temporis causa est et mystica,
quae tangitur in littera, et litteralis quae tangitur a Rabbi Moyse: quia puer ante octavum diem est ita tener quasi
in ventre matris; et ideo sicut animalia non offerebantur propter praedictam causam ante octavum diem, ita nec
puer circumcidebatur.
RA1
Ad primum ergo dicendum, quod remedium quod praecessit circumcisionem, computatur simpliciter inter
sacramenta legis naturae, quae non habebant tantam determinationem secundum Hugonem de sancto victore,
quantam habent sacramenta legis scriptae, ad quam quodammodo pertinet circumcisio.
Remedium autem quod circumcisionem sequitur, scilicet baptismus, est magis generale et perfectius, nec debuit
ita restringi. Et ideo non est similis ratio de circumcisione et aliis.
RA2
Ad secundum dicendum, quod dies sabbati non impediebat circumcisionem: non enim erat opus pure corporale,
sed sacramentale; sicut et sacrificia, quae in sabbato offerri licebat; et ideo dicitur joan. 7, 23: circumcisionem
accipit homo in sabbato, et non solvitur lex Moysi.
RA3
Ad tertium dicendum, quod illis qui in deserto vagabantur dispensatio praecepti facta est propter necessitatem,
quae tangitur Josue 5: quia scilicet nesciebant quando castra movenda essent. Et iterum quia non erat necesse eos
tunc aliquod signum distinctionis habere, ut Damascenus dicit, quando seorsum ab aliis hominibus habitabant; et
tamen quantum ad aliquos qui ex negligentia vel contemptu praetermittebant, dicit Augustinus, quod
inobedientiam incurrebant. Non autem constat quod aliqui de illis qui in deserto nati sunt, in deserto mortui sint;
et videtur probabile quod non: quia dicitur in Psal. 104, 37. Non erat in tribubus eorum infirmus. Unde illi qui de
Aegypto egressi sunt, qui circumcisi erant, mortui sunt. Et ita nullus est ibi mortuus incircumcisus.
Si tamen aliqui incircumcisi mortui sunt, idem dicendum est de eis, et de illis qui ante circumcisionis
institutionem moriebantur.
RA4
Ad quartum dicendum, quod Magister videtur sentire in littera, quod licebat imminente mortis articulo idem
praevenire. Quidam vero dicunt, Hugonem de sancto victore sequentes, quod non erat necessitas idem
praeveniendi: quia illis qui ante octavum diem moriebantur, valebat ad salutem remedium quod ante
circumcisionem fuerat, quod adhuc efficaciam habebat; et hoc confirmant per Judaeos qui nunc sunt, qui
nunquam ante octavum diem circumciduntur, et per Glossam, prover. 4, super illud: unigenitus eram coram
matre mea; quae dicit, quod alius filius bersabee parvulus non computatur, quia ante octavum diem mortuus,
nominatus non fuit, et per consequens nec circumcisus.
Similiter etiam confirmant per simile: quia nullum animal offerebatur Domino ante octavum diem. Secundum
hanc ergo opinionem dicendum, quod non est simile de praeveniendo et differendo: quia praeceptum nullo modo
quis transgredi debet, ut praeveniat; sed si transgressus fuerit differendo, debet, quantum potest, illud implere in
quocumque tempore.
1368

