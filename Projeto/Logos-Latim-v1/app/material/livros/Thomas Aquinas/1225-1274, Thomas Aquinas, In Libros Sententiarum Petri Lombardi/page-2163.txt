Praeterea, sicut dicit Anselmus in Lib. Cur Deus homo, non est justum ut Deus creaturam rationalem quam fecit
ad beatitudinem, omnino perire sinat. Ergo videtur quod cum quaelibet creatura rationalis creata fuerit ad
beatitudinem, non sit justum ut omnino perire permittatur.
SC1
Sed contra est quod dicitur Matth. 25, 41: ite maledicti in ignem aeternum, qui paratus est diabolo et Angelis
ejus. Ergo aeternaliter punientur.
SC2
Praeterea, sicut boni Angeli effecti sunt beati per conversionem ad Deum, ita mali Angeli effecti sunt miseri per
aversionem a Deo. Si ergo miseria malorum Angelorum quandoque finietur; et beatitudo bonorum finem
habebit; quod est inconveniens.
CO
Respondeo dicendum ad primam quaestionem, quod error Origenis fuit, ut Augustinus 21 de CIV. Dei dicit quod
Daemones quandoque per Dei misericordiam liberandi sunt a poenis. Sed iste error ab ecclesia est reprobatus,
propter duo. Primo, quia manifeste auctoritati Scripturae repugnat, quae habet Apoc. 20, 9: diabolus, qui
seducebat eos, missus est in stagnum ignis et sulphuris, ubi bestia et pseudopropheta cruciabuntur die ac nocte in
saecula saeculorum; per quod in Scriptura significari aeternitas consuevit. Secundo, quia ex una parte Dei
misericordiam nimis extendebat, et ex alia parte nimis eam coarctabat; ejusdem enim rationis esse videtur bonos
Angelos in aeterna beatitudine permanere, et malos Angelos in aeternum puniri. Unde sicut ponebat Daemones
et animas damnatorum quandoque a poena liberandas, ita ponebat Angelos et animas beatorum quandoque a
beatitudine in hujus vitae miserias devolvendas.
RA1
Ad primum ergo dicendum, quod Deus, quantum in ipso est, miseretur omnibus; sed quia ejus misericordia
sapientiae ordine regulatur, inde est quod ad quosdam non se extendit, qui se fecerunt misericordiae indignos,
sicut Daemones et damnati, qui sunt in malitia obstinati. Tamen potest dici, quod in eis misericordia etiam locum
habet, inquantum citra condignum puniuntur, non quod a poena totaliter absolvantur.
RA2
Ad secundum dicendum, quod ibi intelligenda est distributio pro generibus singulorum, et non pro singulis
generum; ut intelligatur auctoritas de hominibus secundum statum viae; quia scilicet et Judaeorum et gentilium
misertus est; sed non omnium gentilium, vel omnium Judaeorum.
RA3
Ad tertium dicendum, quod Anselmus intelligit non esse justum quantum ad decentiam divinae bonitatis, et
loquitur de creatura secundum genus suum; non enim est conveniens divinae bonitati ut totum unum genus
creaturae deficiat a fine propter quem factum est; unde nec omnes homines, nec omnes Angelos damnari
convenit; sed nihil prohibet quin aliqui ex hominibus vel ex Angelis in aeternum pereant; quia divinae voluntatis
intentio impletur in aliis qui salvantur.
Articulus 3B
AG1
Ulterius. Videtur quod divina misericordia non permittat, saltem homines, in aeternum puniri.
Quia Gen. 6, 3, dicitur: non permanebit spiritus meus in homine in aeternum, quia caro est; et accipitur ibi
spiritus pro indignatione, ut patet per Glossam, ibidem. Cum igitur indignatio Dei non sit aliud quam ejus poena,
non punientur aeternaliter.
AG2
Praeterea, caritas sanctorum in praesenti hoc facit ut pro inimicis exorent. Sed tunc habebunt perfectiorem
caritatem. Ergo tunc orabunt pro inimicis damnatis. Sed orationes eorum esse cassae non poterunt, cum sint
maxime Deo accepti. Ergo precibus sanctorum divina misericordia quandoque damnatos a poena liberabit.
AG3
Praeterea, hoc quod Deus poenam aeternam damnatorum praedixit, ad prophetiam comminationis pertinet. Sed
prophetia comminationis non semper impletur; quod patet per hoc quod dictum est de subversione Ninive, quae
non fuit subversa, sicut praedictum fuerat per prophetam, qui ex hoc etiam contristatus fuit. Ergo videtur quod
multo amplius per divinam misericordiam comminatio poenae aeternae commutabitur in mitiorem sententiam,
quando in nullius tristitiam, sed in omnium gaudium cedere poterit.
AG4
Praeterea, ad hoc facit quod in psalm. 76, 8, dicitur: numquid in aeternum irascetur Deus? sed ira Dei est ejus
punitio. Ergo Deus in aeternum homines non puniet.
AG5
Praeterea, isa. 14, super illud: tu autem projectus etc., dicit Glossa: et si omnes animae aliquando habebunt
requiem, tu nunquam: loquens de diabolo. Ergo videtur quod omnes animae humanae aliquando requiem
habebunt a poenis.
SC1
2163

