Quidam autem accipiunt numerum sacramentorum secundum adaptationem ad virtutes, ut fidei respondeat
baptismus, quod sacramentum fidei dicitur; spei extrema unctio, per quam homo praeparatur quodammodo ad
futuram gloriam; caritati eucharistia; prudentiae ordo; justitiae poenitentia; temperantiae matrimonium;
fortitudini confirmatio.
Quidam vero adaptant diversis generibus culparum et poenarum; ut baptismus sit contra culpam originalem,
poenitentia contra actualem mortalem, extrema unctio contra venialem, ordo contra ignorantiam, matrimonium
contra concupiscentiam, confirmatio contra infirmitatem, eucharistia contra malitiam, quia est sacramentum
caritatis, quae per se opponitur malitiae. Haec enim quatuor dicit beda ex peccato consecuta.
RA1
Ad primum ergo dicendum, quod quamvis eucharistia sit memoriale ipsius dominicae passionis, ipsum Christum
continens, non tamen quantum ad omnes effectus ejus. Vel dicendum, quod propter praedictam rationem
eucharistia ordinatur ad ultimum effectum passionis Christi, quasi completissime ab ea efficaciam habens; et
ideo, quantum est de se, valet contra omnes spirituales defectus; unde et cum singulis sacramentis exhibetur,
quasi consummans effectum uniuscujusque; sed tamen praeexigit alia sacramenta, ut idoneus quis reddatur ad
tanti perceptionem mysterii, sicut etiam in naturalibus ultima forma non datur nisi praecedentibus omnibus
dispositionibus.
RA2
Ad secundum dicendum, quod baptismus est sacramentum intrantium, quia facit hominem primo participem
redemptionis Christi consepeliens eum in similitudinem mortis Christi; et ideo non potest iterari, sicut nec passio
Christi. Et quia peccata actualia iterantur, ideo contra culpam actualem oportuit aliquod remedium adhiberi,
scilicet poenitentiam, quamvis etiam baptismus ipsum deleat.
RA3
Ad tertium dicendum, quod defectus illi sunt generales; et non habent eamdem rationem in omnibus suis
partibus; et ideo oportuit contra diversas partes eorum diversa remedia adhiberi.
RA4
Ad quartum dicendum, quod in lege naturae multa signa gratiae praecesserunt, sicut diluvium, occisio Abel, et
hujusmodi, quae tamen non debent dici sacramenta; sed illa tantum quae ad aliquod remedium exhibebantur. Ea
enim significabant rem sacram, ut actu sacrantem, quod est de ratione sacramenti, ut supra dictum est; et ideo in
lege naturae Hugo, tantum ponit tria sacramenta, scilicet sacrificia, oblationes, et decimas; quia per haec, ut dicit
Gregorius, remedium ante circumcisionem contra originale erat. Et quamvis tunc esset tempus figurarum magis
quam modo, non oportebat esse signa determinata ad determinatos effectus gratiae, sicut modo sunt; et ideo in
quadam generalitate sacramenta illa, nostra sacramenta, et ipsorum causam, scilicet passionem Christi,
significabant; sicut quod per sacrificia significabatur passio, per oblationes dispositio patientis ad passionem,
quia ipse se voluntarie obtulit ad passionem: Isai. 53; per decimas autem comparatio patientis ad illos pro quibus
patiebatur, qui imperfecti erant, ab ipso omnem perfectionem expectantes, sicut novem per decem complentur.
Horum autem duo referuntur ad eucharistiam: scilicet sacrificium quantum ad significatum, et oblatio quantum
ad materiam et usum, sed decima praefigurabat baptismum, inquantum aliquid auferebatur. Matrimonium autem
et poenitentia et ordo erant illo tempore, sed tamen non computantur inter sacramenta illius temporis, quia non
fiebant cum aliqua consecratione.
Quilibet enim primogenitus, secundum Hieronymum sacerdos erat: nec erat aliquis modus determinatus ipsorum,
nisi secundum instinctum naturae, prout cuique ratio fide innata dictabat faciendum.
RA5
Ad quintum dicendum, quod tempore legis scriptae jam plura cum aliqua consecratione celebrabantur, quae
nostris sacramentis quasi figurae respondent: quia per circumcisionem nostrum baptisma figuratur; per
oblationes et sacrificia eucharistia; per diversos ritus expiationum poenitentia; per consecrationes Aaron et
filiorum ejus noster ordo; et per matrimonium jam ad aliquas certas personas determinatum et sub lege
constitutum, nostrum matrimonium. Sed extremae unctionis non debuit praecedere figura: quia extrema unctio
est directivum et praeparatorium in gloriam, quam tunc statim post mortem consequi non poterant, sicut modo
possunt. Similiter nec confirmatio, in qua complementum spiritus sancti datur: tempus autem illud non erat
tempus plenitudinis, sicut tempus istud.
RA6
Ad sextum dicendum, quod dionysius non intendit ibi determinare de sacramentis, sed de actionibus hierarchicis,
quae consistunt in consecratione per ministros ecclesiae facta. Et quia matrimonium et poenitentia possunt
habere suum effectum sine tali consecratione, ideo de eis non determinavit.
RA7
Ad septimum dicendum, quod aqua benedicta non ordinatur directe ad remedium praestandum, sed ad
removendum prohibens; unde datur contra Daemonum nequitias et venialia, et omne quod effectum
sacramentorum impedire posset: propter hoc non est sacramentum, quia removens prohibens est agens per
accidens; sed sacramentale, quasi dispositio quaedam ad sacramenta.
RA8
1382

