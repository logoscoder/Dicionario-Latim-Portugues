RA3
Ad tertium dicendum, quod hoc quod dicitur, quod non omne peccatum est poena peccati; intelligendum est
peccati alterius. Primum enim peccatum effective et causaliter poena dici potest, inquantum corruptio naturae,
quae per illud fit, quaedam poena est; non autem poena alterius praecedentis peccati, sed ipsiusmet peccati quod
talem corruptionem inducit.
RA4
Ad quartum dicendum, quod sicut virtus non habet per se praemium in his temporalibus bonis, sed per accidens,
secundum quod talibus indigetur ad virtutis actum; ita etiam nec culpa in his punitur quasi essentiali poena, sed
quadam accidentali, secundum quod subtractio horum bonorum temporalium in detrimentum etiam spiritualium
redundat, quatenus poena hic incipiat, et in futuro terminetur.
RA5
Ad quintum dicendum, quod hoc quod impii prosperitatem habent, frequenter in eorum malum est, ut ex dicto
Philosophi inducto patet; unde in hoc ipso puniuntur. Similiter etiam et quod justi in adversitatibus sunt, in
eorum bonum cedit, quia per hoc ad virtutem proficiunt; unde non est eis poena, praecipue inquantum homines
sunt, sed quasi pro praemio redditum.
|a5 Articulus 5: Utrum distinctio bonorum sit conveniens.
AG1
Ad quintum sic proceditur. Videtur quod inconvenienter ponitur distinctio bonorum, ut quaedam dicantur bona
ex genere, et quaedam ex fine, et ex causa. Quod enim alicui convenit secundum genus suum, non poterit
removeri ab eo per aliquam differentiam additam: quaecumque enim differentia animali addatur, semper in eo
sensibile remanebit. Sed reficere esurientem et similes actus quos dicit bonos ex genere, male fieri possunt, ut si
propter inanem gloriam fiant. Ergo inconvenienter boni ex genere dicuntur.
AG2
Praeterea, sicut se habet malum ad genus mali; ita et bonum ad genus boni. Sed actus qui sunt ex genere mali,
nullo modo boni esse possunt, ut occidere innocentem, vel aliquid hujusmodi.
Ergo nec illi actus qui mali esse possunt, ex genere boni dicendi sunt.
AG3
Praeterea, cuilibet generi respondet sua species.
Si ergo est aliquis actus bonus ex genere, debet assignari aliquis actus bonus ex specie; quod cum
praetermittatur, videtur distinctio insufficiens.
AG4
Praeterea, bonum est ex fine, ut in 3 metaph.
Philosophus dicit. Sed materia et finis non incidunt in idem, ut in 2 physic.
Dicitur. Videtur ergo quod inconvenienter dicantur actus super debitam materiam cadentes, ex genere boni.
AG5
Praeterea, materia actus est objectum ejus.
Objectum autem habet rationem finis. Ergo si dicitur actus bonus ex genere ex materia debita super quam cadit,
videtur quod inconvenienter distinguitur bonum ex genere, et bonum ex fine.
SC1
Sed contra, genus sumitur ex materiali principio, ut Avicenna dicit. Si ergo aliquis actus ex materia super quam
cadit, bonitatem habet, convenienter ex genere bonus dicitur.
SC2
Praeterea, quod omnibus existentibus in aliquo genere convenit, eis ex natura generis sui competit.
Sed actibus cadentibus super debitam materiam secundum ordinationem sui generis, quaedam bonitas convenit.
Ergo convenienter boni ex genere dici possunt.
CO
Respondeo dicendum, quod, sicut dionysius dicit, in substantiis omnibus invenitur essentia, virtus, et operatio.
Horum autem talis est ordo, quod virtus ab essentia, et operatio a virtute procedit: et quia quod a bono procedit,
non potest esse nisi bonum, ideo sicut essentia et virtus bona sunt, ita et operatio, secundum quod a virtute
agentis procedit. Sed quia virtus in voluntarie agentibus ad multa se habet, ideo actio ex virtute agentis
determinationem non habet; sed propria determinatio actus est ex objecto: unde si objectum sit proportionatum,
actus ex ipso objecto quamdam ulteriorem bonitatem recipiet. Et quia prima determinatio qua aliquid
determinatur, est determinatio per formam generis; ideo hujusmodi actus ex determinatione objecti bonitatem
habentes, dicuntur boni ex genere. Sed quia actum aliquem circa idem objectum contingit diversimode se habere,
ideo adhuc actus ex objecto determinatus, est ulterius determinabilis per alias circumstantias: quae si
convenientes fuerint, ex eis quamdam ulteriorem bonitatem recipiet, et dicetur bonus ex circumstantiis, quousque
perveniatur ad perfectam bonitatem actus, quae est per informationem habitus; et tunc dicetur bonum virtutis. Sic
ergo patet ratio distinctionis bonitatis actuum quae in littera ponitur, et quomodo hae bonitates ad invicem se
habeant. Prima enim bonitas, quae est ex essentia actus, communis est omnibus actibus: unde ipsa substernitur
736

