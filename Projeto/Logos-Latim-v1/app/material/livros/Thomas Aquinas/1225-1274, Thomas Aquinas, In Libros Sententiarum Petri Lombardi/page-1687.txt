EX
Non consurget duplex tribulatio. Contra. Hierem. 17, 18: duplici contritione contere eos. Et dicendum, quod
tribulatio, si accipiatur commensurata peccato, duplex non consurgit, quia Deus non punit ultra condignum; sed
si accipiatur pro poena absolute, tunc duplex poena debetur, vel secundum duas partes peccantis, poena corporis
et animae; vel secundum duo quae sunt in peccato, scilicet aversio et conversio, poena sensus et damni; vel
secundum duas radices peccati, quae sunt amor et timor, ignis et frigus; vel secundum duos status, praesens
poena et futura; utraque enim est citra condignum; et praecipue si accipiantur divisim. Tamen praesens poena et
futura in eo qui non corrigitur, unam poenam constituunt; unde Gregorius in moralib.
Dicit: eorum percussio hic coepta, illic perficitur, ut incorrectis unum flagellum sit quod hic temporaliter incipit,
sed in aeternis suppliciis consummatur.
Quinque enim modis flagella contingunt. Sed contra Hieronymus dicit: quidquid patimur, peccata nostra
meruerunt. Ergo omnia sunt ad punitionem.
Praeterea, Augustinus dicit: quidquid permiserit Deus pati, scias esse flagellum correctionis.
Ergo omnes alii modi superfluunt.
Praeterea, impium videtur alteri nocere, ut cessans a nocumento aliquis gloriam habeat, et Daemonum operibus
simile, ut patet ex vita b. Bartholomaei.
Praeterea, ad multa alia, flagella ordinari in Scriptura leguntur, sicut ad probationem, ad exemplum justi judicii
Dei, et hujusmodi.
Et dicendum, quod isti quinque modi distinguuntur penes bona quae ex poenis a Deo inflictis in praesenti
consequuntur, quae sunt a Deo intenta.
Hoc autem bonum aut est in altero, et sic est quartus modus: aut in eo qui punitur, et sic est ordo justitiae, qui
semper divino flagello adjunctus est, quia omnis poena justa; et hoc cum praecisione aliorum est in quinto modo:
aut est utilitas quam ipse flagellatus consequitur; quae quidem potest esse vel quantum ad recessum a malo, et sic
est modus tertius; vel in ordine ad bonum conservandum, et sic est secundus modus; aut augendum, et sic est
primus.
Ad primum ergo dicendum, quod poenam semper praecedit peccatum in natura, sed non semper in persona
puniti.
Ad secundum dicendum, quod flagellum quantum est de se, semper est corrigens; sed ex defectu recipientis
quandoque ad hunc effectum non pervenit.
Ad tertium dicendum, quod impium esset, si poena justa non esset. Nec tamen Deus tunc vult gloriam suam
divulgari propter suam utilitatem, sed nostram.
Ad quartum dicendum, quod omnia alia possunt ad ista reduci: quia probatio est ad augmentum meriti, et
exemplum justi judicii Dei ad gloriam Dei, et sic de aliis.
Non praevenit sententiam judicis: quia etsi sententia hominis praecedit non concordans sententiae Dei, adhuc
sententia Dei restat; si autem concordat, est sententia Dei.
Levis enim culpa levi supplicio compensatur.
Supplicium enim mortis praesentis leve dicitur in comparatione ad futurum supplicium: culpae etiam
praenominatae leves dicuntur in comparatione ad culpas majores, quae quandoque minoribus poenis
temporalibus puniuntur.
Ex fonte gratiae Dei id cordi instillatur, ut vel sic paulatim ad poenitentiam veniat, vel eo minus a Deo puniatur.
Non loquitur hic de gratia gratum faciente: quia haec non datur ante perfectam poenitentiam; sed de gratuitis
bonis, sicut fides informis, et timor servilis, et hujusmodi.
Si enim propter misericordiam qua quis proximo suo non miseretur, et quae dimissa sunt replicantur ad poenam;
multo magis quae nondum sunt dimissa, propter odium fraternum ad poenam reservari probantur. Hic dicit
secundum quamdam opinionem, de qua infra habetur, dist. 21, quaest. 1, art. 3, quaestiunc. 1.
Qui diligit iniquitatem, odit animam suam, non affectu, sed effectu.
Immundis nihil est mundum: quia ipsi ex his quae in se munda sunt, sicut sacramenta, munditiam non
consequuntur.
Nihil prodest jejunare et orare, et alia bona agere, nisi mens revocetur a peccato; scilicet ad vitam aeternam
consequendam.
Nunquam aliquem sanavit. Contra, joan. 9, dicit Glossa: quaeritur quomodo sine fide aliquem illuminaverit
Christus. Ergo ille fidem non habuit, et sic non totum curavit. Et dicendum, quod Christus quemcumque curavit,
totaliter curavit, et mente et corpore quantum ad omnes infirmitates corporales; et ille totus fidem recepit primo,
sed indistinctam. Glossa tamen aliter solvit, quod scilicet hoc intelligitur de illis qui pro peccato morbum
incurrunt.
Quaedam impietas infidelitatis est ab illo qui justus et justitia est, dimidiam sperare veniam: quia sequeretur
quod vel Deus non sciret omnia peccata, vel non omnia horreret, vel non omnia remittere posset.
Ad baptismi puritatem: quantum ad remotionem omnium culparum.
Abluat lacrymis mentis, idest interiori dolore, quem lacrymae exteriores significant; et est locutio metaphorica.

1687

