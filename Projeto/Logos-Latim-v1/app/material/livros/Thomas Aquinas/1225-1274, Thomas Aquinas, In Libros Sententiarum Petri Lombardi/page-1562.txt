Ergo et in pixide.
CO
Respondeo dicendum ad primam quaestionem, quod omnia verba quae significant passionem ab extrinseco
illatam, non possunt attribui corpori Christi prout est sub sacramento; cujus ratio ex dictis apparet; unde non
potest dici, quod in pixide crucifigeretur vel verberaretur, vel aliquid hujusmodi. Nec ex hoc sequitur quod duo
contradictoria sint simul vera; quia non secundum idem comparatur ad extra corpus Christi hic et ibi. Omnia
autem verba quae significant passionem innatam, conveniunt ei, ut dolet, patitur, et cetera hujusmodi; et similiter
potest dici, quod in altari moritur; unde versus: pixide servato poteris copulare dolorem innatum; sed non illatus
convenit illi.
RA1
Ad primum ergo dicendum, quod passiones extrinsecae pertingunt ad substantiam corporis Christi mediantibus
dimensionibus propriis; et ideo propter impressiones extrinsecas quae ad species panis pertinent, nulla passio
intrinseca corpori Christi attribuitur; sed propter impressiones extrinsecas ad dimensiones proprias pertinentes
attribuuntur passiones corpori Christi, et extrinsecae sub specie propria tantum, et intrinsecae etiam sub specie
aliena; et ideo propter crucifixionem in calvariae loco factam, corpus Christi verum servatum moriebatur sub
specie propria, et sub sacramento.
RA2
Et per hoc patet solutio ad secundum; quia actio Judaeorum extrinseca erat; fluxus etiam sanguinis ad motum
localem pertinet, et sic importat ordinem ad aliquid extra.
Articulus 4B
AG1
Ulterius. Videtur quod si post mortem Christi aliquis apostolorum confecisset hoc sacramentum, fuisset ibi
anima Christi; fuisset enim aliter imperfectum sacramentum. Sed de perfectione sacramenti est non solum
corpus, sed etiam anima; quia totus Christus in sacramento continetur. Ergo ibi fuisset anima.
AG2
Praeterea, verba formae non fuissent tunc minoris virtutis quam modo. Sed modo ex VI formae conficitur corpus
cum anima. Ergo etc..
SC1
Sed contra, corpus Christi non est perfectius sub specie sacramenti quam sub specie propria. Sed tunc corpus
Christi erat exanime. Ergo et sub sacramento.
CO
Ad secundam quaestionem dicendum, quod cum animatio sit proprietas intrinseca, constat quod sicut corpus
Christi in specie propria erat exanime, ita sub sacramento. Unde si corpus Christi fuisset ab ullo discipulorum
consecratum, non fuisset ibi anima. Quidam autem dicunt, quod forma fuit suspensa in illo triduo; et quod si
primo consecratum, fuisset reservatum, desineret ibi esse Christo mortuo. Sed haec frivola sunt; quia nec ratione
nec auctoritate confirmantur.
RA1
Ad primum ergo dicendum, quod, sicut supra dictum est, dist. 10, anima non est ibi ex VI sacramenti, sed
propter concomitantiam ad corpus; et ideo corpore sine anima existente, nihil deperit perfectioni sacramenti, si
anima ibi non contineatur.
RA2
Ad secundum dicendum, quod hoc non est propter defectum virtutis verborum, sed propter diversam
dispositionem corporis Christi.
Articulus 4C
AG1
Ulterius. Videtur quod Deus facere potuerit quod tunc anima esset corpori Christi in sacramento existenti unita.
Anima enim Christi majorem convenientiam habebat ad corpus proprium quam ad infernum. Sed anima separata
a corpore Christi jacente in sepulcro fuit in inferno. Ergo similiter potuisset esse in loco illo ubi corpus Christi
sub sacramento conservabatur.
AG2
Praeterea, corpus Christi, quia est divinitati adjunctum, potest esse in sacramento, et in specie propria. Ergo et
anima, cum sit divinitati unita, poterat esse simul in inferno, et in corpore Christi sub sacramento.
SC1
Sed contra, ex hoc sequeretur quod contradictoria essent simul vera, si corpus Christi esset simul animatum et
inanimatum. Sed hoc Deus facere non potest, ut Augustinus dicit contra faustum.
Ergo nec primum.
CO

1562

