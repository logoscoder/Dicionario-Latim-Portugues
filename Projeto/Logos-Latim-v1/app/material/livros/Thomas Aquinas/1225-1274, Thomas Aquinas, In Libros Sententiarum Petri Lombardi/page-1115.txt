Cum enim fides non assentiat alicui, nisi propter veritatem primam credibilem, non habet quod sit actu credibile
nisi ex veritate prima, sicut color est visibilis ex luce; et ideo veritas prima est formale in objecto fidei, et a qua
est tota ratio objecti.
Quidquid autem est illud quod de Deo creditur, sicut est passum esse, vel aliquid hujusmodi, hoc est materiale in
objecto fidei; ea autem quae ex istis credibilibus consequuntur, sunt quasi accidentaliter.
Et ideo concedendum est, quod objectum fidei, proprie loquendo, est veritas prima.
RA1
Ad primum ergo dicendum, quod passio, et alia hujusmodi quae continentur in symbolo, se habent materialiter
ad objectum fidei.
RA2
Ad secundum dicendum, quod in sacra Scriptura instruitur fides quantum ad essentialia fidei, sicut sunt quae de
Deo in ipsa dicuntur, et quantum ad accidentalia, sicut sunt gesta patrum, et alia hujusmodi, quae ad fidem
pertinent, inquantum sunt divinitus inspirata et dicta.
RA3
Ad tertium dicendum, quod quamvis prophetia et fides sunt de eodem, sicut de passione Christi, non tamen
secundum idem: quia fides formaliter respicit passionem ex parte illa qua subest aliquid aeternum, scilicet
inquantum Deus est passus; hoc autem quod temporale est, respicit materialiter: sed prophetia e contrario.
RA4
Ad quartum dicendum, quod formae universales non movent secundum quod in sua universalitate considerantur,
sed secundum quod applicantur ad aliquid particulare: et similiter prima veritas movet ad operandum, inquantum
applicatur ad hunc vel ad illum, sicut dum consideratur quod est finis ad quem iste vel ille pervenire potest.
Vel dicendum, quod formae universales non sunt subsistentes in rerum natura; et ideo ad operationem vel ad
actionem se habere non possunt neque sicut principium neque sicut terminus; et ideo non est similis ratio de
Deo, qui in seipso subsistit.
RA5
Ad quintum dicendum, quod beatitudo creata consistit in operatione nostra ad Deum; operatio autem ex objecto
cognoscitur; unde principaliter est fides de ipso Deo, et secundario de beatitudine creata.
Articulus 1B
AG1
Ulterius. Videtur quod fides non sit circa verum complexum. Quia, ut dictum est, objectum fidei est simplex
veritas. Sed in simplici non cadit aliqua complexio. Ergo non est circa verum complexum.
AG2
Praeterea, fidei succedit visio. Sed visio patriae erit de incomplexo. Ergo et fides.
AG3
Praeterea, fides formatur caritate. Sed caritas habet pro objecto bonum incomplexum. Ergo et fides verum
incomplexum.
AG4
Praeterea, sicut dicit Philosophus in 3 de anima, in compositione intellectuum cadit tempus. Sed de substantia
fidei non videtur esse tempus; alioquin nullus fuisset tempore nativitatis Christi fidelis, nisi qui credidisset eum
tunc nasci. Ergo fides non est circa verum complexum.
AG5
Praeterea, fides eadem est semper. Sed enuntiabilia non manent eadem: quia nos credimus Christum natum,
quem patres crediderunt nasciturum.
Ergo fides non est enuntiabilium.
SC1
Sed contra, fides est media inter opinionem et scientiam. Sed tam scientia quam opinio est enuntiabilium.
Ergo et fides.
SC2
Praeterea, per fidem differt fidelis ab infideli.
Non autem differt per incomplexum: quia Judaeus credit adventum Christi sicut et nos; sed in hoc distinguimur,
quia nos credimus eum venisse, quem ipsi expectant venturum. Ergo fides est de complexis.
CO
Ad secundam quaestionem dicendum, quod, sicut dicit Augustinus, credere est cum assensione cogitare;
assentire autem non potest aliquis nisi ei quod verum est; veritas autem non consistit nisi in complexione vel
intellectuum vel vocum; ideo objectum fidei oportet quod sit verum complexum. Et hoc patet per hoc quod
quidam Philosophi illam operationem intellectus qua componit et dividit, appellaverunt fidem. Unde illi qui
dixerunt, quod fidei objectum est incomplexum, propriam vocem ignoraverunt. Quod enim dicitur, credo
incarnationem, non potest intelligi in formando conceptionem incarnationis: quia sic quilibet qui intelligit quid
significatur per nomen, crederet incarnationem.
1115

