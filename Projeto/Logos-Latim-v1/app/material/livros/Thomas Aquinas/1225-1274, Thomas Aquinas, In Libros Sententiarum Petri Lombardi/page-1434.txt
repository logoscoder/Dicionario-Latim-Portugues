AG2
Praeterea, sicut sanctificatio quaedam adhibetur rebus sacramentalibus, ita etiam ministris sacramentorum. Sed
res sacramentales ex sanctificatione invisibilem gratiam continent et conferunt, secundum Hugonem de sancto
victore.
Ergo ministri sanctificati, in sua sanctificatione ad interiorem emundationem, quae est per gratiam, operantur.
AG3
Praeterea, inter creaturas dignior est creatura rationalis quam aliqua forma accidentalis. Sed gratia operatur
interius ad peccati remissionem.
Ergo et homo multo fortius habet potestatem interius cooperandi.
AG4
Praeterea, omnis actio alicujus formae attribuitur habenti formam illam, quia calor agit secundum calidum. Sed
remissio culpae est actio gratiae. Ergo habenti gratiam competit cooperari ad remissionem culpae.
AG5
Praeterea, secundum dionysium, ad ministros ecclesiae pertinet purgare, illuminare, perficere. Sed purgatio in
ecclesia fit a sordibus mentis. Ergo ministri ecclesiae cooperantur ad interiorem emundationem.
SC1
Sed contra, emundatio interior a peccatis fit per spiritum sanctum. Sed ministri ecclesiae non dant spiritum
sanctum. Ergo nec cooperantur ad interiorem emundationem.
SC2
Praeterea, majus est justificare impium quam creare caelum et terram.
Sed in creatione caeli et terrae nihil Deo cooperatur. Ergo nec in justificatione impii.
SC3
Praeterea, hominis operatio etiam in actibus hierarchicis est sub operatione Angeli, ut dicit dionysius. Sed Angeli
non possunt imprimere in affectum, ut in 2 Lib., dist. 8, qu. 1, art. 5, dictum est. Ergo cum affectum oporteat a
peccatis mundari, videtur quod nec cooperentur ad emundationem interiorem.
CO
Respondeo dicendum, quod cooperari alicui agenti dicitur quatuor modis. Uno modo sicut adjuvans ei cui
auxilium praebet, cooperatur.
Alio modo sicut consilium praebens. Tertio modo sicut quo mediante agens primum suum effectum inducit, sicut
cooperantur instrumenta principali agenti. Quarto modo sicut disponens materiam ad effectum agentis principalis
suscipiendum. Primis ergo duobus modis in nulla actione aliquid Deo cooperatur propter perfectam ejus
potentiam, quae auxilio non indiget, et propter perfectam sapientiam, quae non indiget consilio, Isai. 40, 13: quis
adjuvit spiritum Domini, aut quis consiliarius ejus fuit? sed tertio modo cooperatur aliqua creatura Deo in aliqua
actione, non tamen in omnibus. Cum enim Deus sit primum agens omnium naturalium actionum, quidquid
natura agit, hoc efficit quasi instrumentale agens cooperans primo agenti, quod est Deus. Sed quaedam sunt quae
sibi Deus retinuit, immediate ea operans; et in his creatura Deo non cooperatur hoc tertio modo, sed quarto modo
potest ei cooperari; sicut patet in creatione animae rationalis, quam immediate Deus producit, sed tamen natura
disponit materiam ad animae rationalis receptionem. Et quia recreatio animae rationalis creationi ipsius
respondet, ideo in emundatione ipsius immediate operatur; nec aliquis ei quantum ad hoc cooperatur tertio modo,
sed quarto; et hoc dupliciter: vel ex opere operante, sive docendo, sive merendo; et sic homines ei cooperantur in
peccatorum remissione, de quibus dicitur 1 corinth. 3, 9: Dei adjutores sumus, vel ex opere operato, sicut qui
conferunt sacramenta, quae ad gratiam disponunt, per quam fit remissio peccatorum; et haec est cooperatio
ministerii, quae ministris ecclesiae competit, de quibus dicitur 1 corinth. 4, 1: sic nos existimet homo ut
ministros Christi.
RA1
Ad primum ergo dicendum, quod potestas spiritualis quae ministris ecclesiae conceditur, ad aliquid interius se
extendit, sicut virtus sacramentalis sed non ad collationem gratiae, per quam est remissio peccatorum, nisi
dispensando, sicut et de sacramentis dictum est.
RA2
Unde patet solutio ad secundum.
RA3
Ad tertium dicendum, quod gratia non remittit culpam effective, sed formaliter, sicut albedo aufert nigredinem;
et ideo non sequitur quod creaturae rationali competat, quae non est forma.
RA4
Ad quartum dicendum, quod est duplex operatio formae alicujus: scilicet prima, quae pertinet ad informationem
subjecti sicut scientia et secunda, quae dicitur usus vel actio, sicut considerare.
Primam ergo operationem non participat habens formam, sed solum secundam. Remittere autem culpam
competit gratiae quantum ad operationem primam; sicut albedo eadem ratione qua facit album, aufert et
nigredinem a subjecto in quo est; et ideo non oportet quod habens gratiam, hoc per gratiam participet.
RA5
1434

