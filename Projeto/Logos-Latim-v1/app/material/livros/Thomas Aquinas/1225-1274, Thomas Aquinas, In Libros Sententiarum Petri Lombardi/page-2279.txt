hujusmodi amittat, non efficitur propter hoc proprie martyr, nec meretur aureolam; nec plus aliquis potest
ordinate res exteriores diligere quam proprium corpus: amor autem inordinatus non coadjuvat ad meritum
aureolae: nec etiam potest dolor de amissione rerum coaequari dolori de corporis occisione, et aliis hujusmodi.
RA9
Ad nonum dicendum, quod causa sufficiens ad martyrium non solum est confessio fidei, sed quaecumque alia
virtus, non politica, sed infusa, quae finem habeat Christum. Quolibet enim actu virtutis aliquis testis Christi
efficitur, inquantum opera quae in nobis Christus perficit, testimonium bonitatis ejus sunt; unde aliquae virgines
sunt occisae pro virginitate quam servare volebant, sicut beata Agnes, et quaedam aliae, quarum martyria in
ecclesia celebrantur.
RA10
Ad decimum dicendum, quod veritas fidei habet Christum pro fine vel pro objecto; et ideo confessio ipsius
aureolam meretur, si poena addatur, non solum ex parte finis, sed ex parte materiae. Sed confessio cujuscumque
alterius veritatis non est causa sufficiens ad martyrium ratione materiae, sed solum ratione finis; utpote si aliquis
prius vellet occidi quam quodcumque mendacium dicendo, contra ipsum peccare.
RA11
Ad undecimum dicendum, quod etiam bonum increatum excedit omne bonum creatum; unde quicumque finis
creatus, sive sit bonum commune, sive bonum privatum, non potest actui tantam bonitatem praestare quantam
finis increatus; cum scilicet aliquid propter Deum agitur: et ideo cum quis propter bonum commune non relatum
ad Christum mortem sustinet, aureolam non meretur; sed si hoc referatur ad Christum, aureolam merebitur, et
martyr erit; utpote si rempublicam defendat ab hostium impugnatione qui fidem Christi corrumpere moliuntur, et
in tali defensione mortem sustineat.
RA12
Ad duodecimum dicendum, quod quidam dicunt, quod in innocentibus occisis pro Christo virtute divina
acceleratus est usus rationis, sicut et in joanne baptista, dum adhuc esset in materno utero; et secundum hoc vere
martyres fuerunt et voluntate et actu, et aureolam habent. Sed alii dicunt, quod fuerunt martyres actu tantum, et
non voluntate: quod videtur sentire bernardus, distinguens tria genera martyrum, ut dictum est; et secundum hoc
innocentes sicut non pertingunt ad perfectam rationem martyrii, sed aliquid martyrii habent ex hoc quod passi
sunt pro Christo; ita etiam aureolam habent, non quidem secundum perfectam rationem; sed secundum aliquam
participationem, inquantum scilicet gaudent se in obsequium Christi occisos esse, ut dictum est de pueris
baptizatis, quod habebunt aliquod gaudium de innocentia, et carnis integritate.
Articulus 3C
AG1
Ulterius. Videtur quod doctoribus aureola non debeatur. Omne enim praemium quod in futuro habebitur, alicui
actui virtutis respondet.
Sed praedicare vel docere non est actus alicujus virtutis. Ergo doctrinae vel praedicationi non debetur aureola.
AG2
Praeterea, docere et praedicare, ex doctrina et studio proveniunt. Sed ea quae praemiantur in futuro, non sunt
acquisita per humanum studium; quia naturalibus acquisitis non meremur. Ergo pro doctrina et praedicatione
nullus in futuro meretur aureolam.
AG3
Praeterea, exaltatio in futuro respondet humiliationi in praesenti; quia qui se humiliat exaltabitur, Luc. 14, 11.
Sed in docendo et praedicando non est humiliatio, immo magis superbiae occasio; unde Glossa dicit, Matth. 4,
quod diabolus multos decepit honore Magisterii inflatos. Ergo videtur quod praedicationi et doctrinae aureola
non debeatur.
SC1
Sed contra est, Ephes. 1 super illud: ut sciatis quae sit eminens etc., dicit Glossa: quoddam crementum habebunt
sancti doctores ultra id quod alii communiter habebunt. Ergo etc..
SC2
Praeterea, Cant. 8 super illud: vinea mea est coram me, dicit Glossa: ostendit quid singularis praemii doctoribus
ejus disponit. Ergo doctores habebunt singulare praemium; et hoc vocamus aureolam.
CO
Ad tertiam quaestionem dicendum, quod sicut per martyrium et virginitatem aliquis perfectissimam victoriam
obtinet de carne et mundo; ita et perfectissima victoria contra diabolum obtinetur, quando aliquis non solum
diabolo impugnanti non cedit, sed etiam eum expellit, et non solum a se, sed etiam ab aliis. Hoc autem fit per
praedicationem et doctrinam. Et ideo praedicationi et doctrinae aureola debetur, sicut et virginitati et martyrio.
Nec est dicendum, ut quidam dicunt, quod tantum debeatur praelatis, quibus competit ex officio praedicare et
docere; sed quibuscumque qui licite hunc actum exercent. Praelatis autem non debetur, quamvis habeant
officium praedicandi, nisi actu praedicent: quia corona non debetur habitui, sed actuali pugnae, secundum illud 2
timoth. 2, 5: non coronabitur nisi qui legitime certaverit.
2279

