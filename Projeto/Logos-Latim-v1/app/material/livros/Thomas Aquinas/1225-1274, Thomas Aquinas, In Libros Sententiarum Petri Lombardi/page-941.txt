praecipua qua creatura honoratur ratione unionis ad creatorem, sicut humanitas Christi, et quae ad ipsam
pertinent; et ideo speciali nomine hyperdulia nominatur, quasi superdulia ad latriam accedens.
RA1
Ad primum ergo dicendum, quod excellentia creatoris est unius rationis; et ideo latria, quae hoc attendit, est una
tantum. Nec est simile de dulia, cum in creaturis sint diversae rationes excellentiae.
RA2
Ad secundum dicendum, quod excellentia creata non est unius rationis in specie, licet sit una secundum genus; et
ideo etiam dulia per species dividitur.
RA3
Ad tertium dicendum, quod obedientia respicit Dominum, secundum hoc quod servus est quasi instrumentum
Domini, et movetur ad imperium ejus. Sed dulia non considerat rationem unam excellentiae tantum, sed omnes.
RA4
Ad quartum dicendum, quod gradus excellentiae possunt accipi dupliciter: vel secundum quantitatem tantum; et
sic sunt infiniti, et non diversificant speciem duliae; vel secundum rationem, et sic diversificant, et non sunt
infiniti.
|a3 Articulus 3: Utrum peccatores debeant honorari dulia.
AG1
Ad tertium sic proceditur. Videtur, quod peccatores non debeant honorari dulia. Honor enim duliae, ut dicit
Philosophus, est reverentia exhibita alicui in testimonium virtutis. Sed peccatores, etiam praelati, non habent
virtutem. Ergo qui eos honorant, falsum testimonium perhibent, quod est peccatum.
AG2
Praeterea, Gregorius in pastor.
Dicit, quod in exemplum culpae vehementer extenditur, quando pro reverentia ordinis peccator honoratur. Hoc
autem fieri non debet ut in exemplum culpa trahatur. Ergo neque praelatus peccator debet honorari.
AG3
Praeterea, subditus bonus magis est Deo similis quam praelatus malus. Sed honor non exhibetur homini, nisi
inquantum habet Dei similitudinem: quia rebus divinis tantum debetur honor, ut dicit Philosophus. Ergo minus
honorandus est praelatus malus quam subditus bonus.
AG4
Sed contra est quod Abraham honoravit peccatores habitantes in sichem, quando voluit emere speluncam
duplicem.
AG5
Item, videtur quod Daemonibus dulia debeat exhiberi. Quia in eis manet divina imago: quia bona naturalia eis
data manent lucidissima, ut dicit dionysius. Sed ratione imaginis, homini dulia exhibetur. Ergo et Daemoni est
exhibenda.
AG6
Item, videtur quod irrationabilibus. Quia in eis est vestigium, quod est similitudo Dei, sicut imago, etsi non adeo
expressa. Magis autem et minus non diversificant speciem. Ergo debetur eis dulia.
AG7
Sed contra, videtur quod nec etiam hominibus bonis; quia dulia servitus est. Sed non hominibus servitutem
debemus. Ergo nec duliam.
CO
Respondeo dicendum, quod dulia reverentiam et honorem importat quae creaturae exhiberi potest. Cum autem
honor ut dicit Philosophus, non debeatur nisi rebus divinis, non debetur proprie et directe nisi habenti gratiam et
virtutem, quae divinos facit.
Sed habet aliquis virtutem multipliciter: vel sicut actu virtuosus; et huic directe debetur et proprie et secundum se
honor: vel sicut habens aptitudinem naturalem ad virtutem; et sic cuilibet habenti imaginem est exhibendus
honor, nisi sit confirmatus in malo, quia ligatus est in illo ordo ad virtutem: vel sicut ordinatus ad inducendum
vel conservandum virtutem; et sic debetur omnibus praelatis, qui ad hoc ordinati sunt ut alios dirigant in
virtutem.
RA1
Ad primum ergo dicendum, quod peccatores quamvis non habeant virtutem in actu, tamen habent in habilitate; et
praelati habent etiam in hoc quod sunt ordinati ad ipsam causandam, vel conservandam.
RA2
Ad secundum dicendum, quod praelato, dum est in actu peccati, non debet exhiberi dulia, quia apparet in eo
aliquid honori contrarium: sed ante vel post sibi dulia debet exhiberi, quia nescitur in quo statu sit.
RA3
Ad tertium dicendum, quod subdito bono debetur secundum se major reverentia; sed ratione praelationis debetur
major malo praelato. Et est triplex ratio: primo, quia praelatus gerit vicem Dei, unde Deus in ipso honoratur;
941

