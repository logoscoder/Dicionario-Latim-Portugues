rationis, quae naturaliter homini convenit. Sed primo modo et quarto quodammodo potest dici natura peccatum,
et quodammodo non: quia secundum quod est actus quidam, est ens quoddam quod intellectu capi potest, et
aliqua differentia ad speciem determinatur: sed inquantum rationem peccati habet ex privatione rectitudinis,
neque ens est neque differentiam habet, sed per privationem debitae formae dicitur. Similiter autem et nomen rei
dupliciter sumitur. Simpliciter enim dicitur res quod habet esse ratum et firmum in natura; et dicitur res hoc
modo, accepto nomine rei secundum quod habet quidditatem vel essentiam quamdam; ens vero, secundum quod
habet esse; ut dicit Avicenna distinguens entis et rei significationem.
Sed quia res per essentiam suam cognoscibilis est, transumptum est nomen rei, ad omne id quod in cognitione
vel intellectu cadere potest, secundum quod res a reor reris dicitur: et per hunc modum dicuntur res rationis quae
in natura ratum esse non habent, secundum quem modum etiam negationes et privationes res dici possunt, sicut
et entia rationis dicuntur, ut Commentator in 4 metaph.
Dicit. Primo ergo modo sumendo nomen rei, peccatum, inquantum est actus, est res quaedam; sed inquantum
peccatum est ex privatione ordinis debiti, non est res quaedam, sed privatio; privatio autem res naturae non est,
sed rationis tantum. Unde secundo modo accipiendo rem quantum ad utrumque, peccatum res est, scilicet et
inquantum est actus, et inquantum privationi subjicitur.
RA1
Ad primum ergo dicendum, quod illa objectio procedit de substantia secundum quod significat rem primi
praedicamenti: et hoc modo sumendo substantiam, peccatum nullo modo substantia est.
RA2
Ad secundum dicendum, quod esse in natura aliquid dicitur dupliciter: vel sicut pars naturae, sive aliquid aliud
ad perfectionem naturae pertinens; et hoc modo malum non est in natura neque universali neque particulari. Vel
potest intelligi aliquid esse in natura sicut in subjecto; et hoc modo oportet quod subjectum hujusmodi
privationis, quae malum est, natura quaedam sit, ut hoc modo malum in natura esse dicatur; et ideo oportet actum
illum in quo deformitas fundatur sicut in subjecto, naturam quamdam esse.
RA3
Ad tertium dicendum, quod illud quod naturam unam corrumpit, potest esse natura alterius, sicut natura ignis
corrumpit naturam aquae; unde non est inconveniens ut actu quo natura hominis corrumpitur, natura alterius
animalis perficiatur: aliquid enim est vituperabile in homine quod est laudabile in leone vel cane; et ideo non est
inconveniens ut actus ille natura aliqua ponatur, vel etiam secundum naturam, non quidem hominis, sed alterius.
RA4
Ad quartum ergo dicendum, quod quamvis privatione qua peccatum malum dicitur, privetur forma per quam
actus in genere moris bonitatem habet, non tamen privatur forma illa per quam in genere actus remanet: et ideo
secundum illam formam res dici potest, inquantum actus est res quaedam. Iterum etiam illa privatio accipitur ut
forma ejus, secundum quod in considerationem rationis venit; et ideo ex parte privationis potest dici res,
secundum quod res a reor reris dicitur.
RA5
Ad quintum dicendum, quod impossibile est aliquam rem esse quae omni ordine destituatur; unde et in ipso actu
peccati, ut res quaedam est, remanet ordo aliquis et ad agentem et ad finem aliquem intentum ab agente, quod est
aestimatum bonum; quamvis privetur ordo ad finem debitum: quam etiam inordinationem Deus inordinatam non
relinquit, sed per poenam ordinat.
|a2 Articulus 2: Utrum omne ens sit a Deo.
AG1
Ad secundum sic proceditur. Videtur quod non omne ens a Deo sit. Verum enim et ens convertuntur.
Sed aliquem peccare est verum, quod non est a Deo. Ergo non omne quod est, a Deo est.
AG2
Praeterea, quidquid est a Deo, per verbum factum est. Sed forma hominis in idolo non est facta per verbum, ut
Augustinus dicit; et tamen forma hominis in idolo ens quoddam est. Ergo non omne ens a Deo est.
AG3
Praeterea, de quocumque vere potest dici quod est, ipsum est ens. Sed verum est dicere deformitatem peccati
esse. Ergo deformitas peccati est ens. Sed deformitas peccati non est a Deo.
Ergo non omne ens est a Deo.
AG4
Praeterea, omne quod est a Deo, in aliquo similitudinem ejus retinet; quia, ut dionysius dicit, causata habent
causarum suarum contingentes imagines. Sed quaedam sunt quae hominem dissimilem Deo reddunt. Ergo non
omne quod est a Deo est.
AG5
Praeterea, cujuscumque agentis operatio reducitur in aliquod aliud agens sicut in causam, illud non est agens per
seipsum. Sed quaedam sunt quae per seipsa agunt, quae scilicet dominium suorum actuum habent, ut agentia a

739

