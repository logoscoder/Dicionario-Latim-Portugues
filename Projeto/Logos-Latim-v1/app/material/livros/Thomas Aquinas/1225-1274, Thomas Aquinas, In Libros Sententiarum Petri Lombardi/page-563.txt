Si non ex traduce, quaeritur 2 utrum creetur a Deo immediate, vel mediantibus Angelis; et 3 quaeritur, utrum
anima sensibilis et vegetabilis sit ex traduce.
|a1 Articulus 1: Utrum anima humana traducatur a parentibus.
AG1
Ad primum sic proceditur. Videtur quod anima humana etiam a parentibus traducatur. Dicitur enim genes. 46,
26: omnes animae quae egressae sunt de femore Jacob... Sexaginta sex.
Sed non egreditur aliquid filii ex femore patris nisi per traductionem seminis. Ergo videtur quod hoc modo anima
filii ex parentibus veniat.
AG2
Praeterea, omne id quod dat complementum operationi, cooperatur operanti. Si ergo Deus per hoc quod infundit
animam adulterorum operationem perficeret, videtur quod adulteris cooperaretur; et hoc videtur inconveniens,
quia qui cooperatur iniquo, non est ab iniquitate immunis.
Ergo videtur quod anima rationalis non infundatur a Deo, sed traducatur a patre.
AG3
Praeterea, filii a parentibus originale peccatum contrahunt, ut apostolus docet Rom. 5. Sed accidens non potest
traduci nisi traducatur subjectum ejus. Ergo videtur quod anima rationalis, quae est subjectum culpae originalis,
a parentibus traducatur.
AG4
Praeterea, in omni generatione univoca generans dat speciem suam generato: quia agens et finis generationis
incidunt in idem specie, ut in 2 physic. Dicitur. Sed cum homo ex homine procedit, est generatio univoca. Cum
ergo homo speciem habeat ex anima rationali, videtur quod animam rationalem ex parentibus recipiat.
AG5
Praeterea, sicut dicit Commentator in 2 metaph., impossibile est ut sint diversi agentes quorum unius actio
terminetur ad subjectum formae, et alterius ad formam: quia ad subjectum formae actio agentis non terminatur
nisi secundum quod recipit formam: sequeretur enim, ut ipse dicit, quod subjectum et forma essent duo distincta,
ex quibus non fieret unum, si essent termini diversarum actionum. Sed corpus organicum est subjectum hujus
formae quae est anima rationalis. Cum ergo per actionem virtutis formativae corpus organizetur, videtur quod
ejus actio se extendat ad ipsam rationalem animam; et sic anima rationalis traducitur.
AG6
Praeterea, ut in 4 meteor. Dicitur, perfectum unumquodque est quando sibi simile potest producere. Cum ergo
anima rationalis sit perfectior omnibus formis naturalibus, videtur quod cum virtute aliarum formarum educantur
similes formae in actum, multo fortius anima rationalis hoc possit facere.
AG7
Praeterea, Deus die septima a condendis novis creaturis cessavit. Sed novum est quod nullo modo in
praeexistentibus praeexistit. Ergo oportet animas singulorum hominum qui modo generantur, in operibus sex
dierum praeextitisse. Cum igitur in prima natura non praeextiterint, ut haeretici dicunt, videtur omnes animas in
anima primi hominis extitisse. Ergo videtur quod ex ejus anima omnes animae traducantur sicut ex ejus carne
omnis caro humana traducitur.
SC1
Sed contra est quod dicit Philosophus in 16 de animalibus, quod intellectus ab extrinseco est: et in Lib. De
proprietatibus elementorum dicit, quod in nato fit spiritus vitae jussu Dei: et ita videtur quod non traducatur a
patre. Hoc etiam auctoritate sacrae Scripturae ostenditur, quia genes. 2, 23, dicitur: hoc nunc os de ossibus meis,
et caro de carne mea: multoque carius amantiusque diceretur, anima de anima mea si sic esset anima de anima ut
caro de carne, et os de osse.
SC2
Praeterea, Isai. 7, 16, dicitur ex persona Domini: omnem flatum ego feci, idest animam: et sic videtur anima, non
ex traduce, sed ex creatione esse.
SC3
Praeterea, Eccle. Ult., 7, dicitur: donec spiritus revertatur ad Deum qui fecit illum: et sic videtur humana anima a
Deo creata esse: et hoc Augustinus disputando inducit 10 super genes. Ad litter..
CO
Respondeo dicendum, quod traductio duo importat; scilicet originem et decisionem: non enim ignis generatus ab
igne generante traduci proprie dicitur; similiter nec lignum divisum in partes dicitur quod ejus una pars ab alia
traducatur; unde traductio proprie dicitur in generatione animatorum, quae est per decisionem seminis; et ideo
non potest dici traduci ab aliquo illud quod ab eo originem non habet nec divisionem recipit.
Dividitur autem aliquid dupliciter; scilicet per se, ut corpus; et per accidens, ut forma corporalis materiae
impressa. Anima vero rationalis nec corpus est, nec virtus corporalis; quod ipsa sua operatio ostendit, quae sine
corpore est; et ideo traduci non potest per modum divisionis: et in hoc consistit ratio Aristotelis 16 de
animalibus.
563

