participans. Ista autem adaequatio tria complectitur, ut ex dictis patet, scilicet ut sit ordinatum ad alterum; ut sit
ei debitum, alias superexcederet actio eum ad quem fit; et ut tantum reddatur quantum debetur; alias deficeret in
minus. Sunt autem quaedam virtutes quibus redditur alteri quod debetur ex necessitate legis, non tamen tantum,
quia impossibile est; sicut in honore qui est ad Deum, quod facit religio; et qui ad parentes et ad patriam, quod
facit pietas. Unde istae virtutes deficiunt quidem a justitia, et sunt partes ejus potentiales, et propinquissime se
habent ad ipsam. Quaedam vero sunt quibus redditur alteri quod debetur non ex necessitate legis, sed quadam
honestate, sicut Philosophus dicit in 8 ethic.: sicut gratia quae est retributio beneficiorum, secundum tullium,
misericordia, et hujusmodi: et hae virtutes aliquantulum magis distant a vera justitia.
Quaedam autem virtutes sunt quibus hoc circa quod principaliter est virtus, ordinatur ad alterum, non tamen
secundum rationem debiti, sicut liberalitas; et hae adhuc magis distant a vera justitia. Quaedam vero hoc circa
quod est virtus, non principaliter, sed secundario, ordinant ad alterum; sicut quando fortitudo actum exteriorem,
circa quem secundario est, ordinat ad alterum ut ad bonum gratiae, et sic induit quodammodo formam justitiae;
et sic omnis virtus potest reduci ad justitiam; unde justitia legalis est idem quod omnis virtus in 5 ethic..
Quantum ad passiones autem, circa quas principaliter sunt illae virtutes, nihil possunt habere de modo justitiae,
eo quod per passiones immediate homo non ordinatur nisi ad seipsum; tamen per quamdam similitudinem est ibi
quaedam forma justitiae, secundum quod diversae vires computantur ut diversae personae; unde sic est justitia
metaphorica, de qua Philosophus loquitur in 5 ethic.. Ex dictis igitur potest patere de facili, qualiter omnes partes
a philosophis assignatae, sunt partes justitiae: quia inter partes quas tullius ponit vindicatio et observantia sunt
partes subjectivae verae justitiae: quia vindicatio reddit malum debitum, observantia autem bonum ad quod se
obligavit. Vindicatio enim, secundum eum, est virtus, qua vis aut injuria, et omne quod obfuturum est,
defendendo et ulciscendo propulsatur. Religio autem quae est ad Deum, et pietas quae est ad parentes et
conjunctos sanguine vel patria, sunt partes potentiales, sed propinquae: quia reddunt quod debent, et ex
obligatione legis, sed non quantum; quia impossibile est. Has autem sic definit: religio est quae superiori cuidam
naturae, quam divinam vocant, curam caeremoniamque affert; et dicitur a religando secundum Isidorum, vel
secundum Augustinum, a reeligendo Deum quem amiseramus.
Pietas vero est per quam sanguine conjunctis patriaeque benevolis officium et diligens tribuitur cultus. Gratia
autem et veritas reddunt quod debent ex quadam honestate, qua fit ut homo gratiam beneficio impendat (quamvis
non possit ad id in judicio cogi), et quod talem se in dictis et factis exhibeat qualis est, quod ad veritatem
pertinet: de qua Philosophus etiam determinat in 4 ethic.. Est enim gratia in qua amicitiarum et obsequiorum
alterius memoria, et remunerandi voluntas continentur.
RA1
Ad primum ergo dicendum, quod objectio illa probat quod religio non sit pars subjectiva justitiae; non autem
quod non sit pars potentialis propinqua.
RA2
Ad secundum dicendum, quod sicut pietas quae principaliter debetur parentibus, se extendit ad omnes sanguine
conjunctos, inquantum ex eisdem parentibus descenderunt, et ulterius ad compatriotas, inquantum communicant
in natali solo; ita religio, quae Deo debetur, se extendit quodammodo ad eos qui Dei imagine sunt insigniti; unde
religio et dulia sunt in proximo genere; et ideo sub una comprehenditur a tullio altera.
RA3
Ad tertium dicendum, quod pietas alio modo sumitur hic quam ibi.
RA4
Ad quartum dicendum, quod vindicare ex poenae desiderio, vitiosum est; sed ex sola justitia, et secundum
ordinem juris, justitiae est.
Articulus 4B
AG1
Ulterius. A Macrobio, ponuntur hae partes: innocentia, amicitia, concordia, religio, pietas, humanitas, affectus; et
videtur quod male. Quia innocentia omni peccato opponitur. Sed omni peccato non opponitur nisi virtus
communis. Ergo et innocentia vel est virtus communis, vel sequens omnem virtutem; ergo non debet poni pars
justitiae.
AG2
Praeterea, illud quod consequitur ad omnes virtutes, non debet poni alicujus virtutis pars. Sed amicitia est
hujusmodi: quia verae amicitiae fundamentum est honestum. Ergo non debet poni pars justitiae.
AG3
Praeterea, Philosophus, in 9 ethic., ponit circa amicitiam tria, scilicet beneficentiam, benevolentiam, et
concordiam; a quibus omnibus dicit amicitiam differre. Ergo sicut posuit concordiam, ita debuit ponere alia duo.
AG4
Praeterea, affectus in omnibus moralibus requiritur.
Ergo non debet poni pars alicujus virtutis.
CO
1256

