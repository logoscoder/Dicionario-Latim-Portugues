nostra potest exponi quod spes nostra est a Deo. Sed non potest dici quod creator sit a Deo. Ergo cum dicitur,
Deus est creator, non est praedicatio per causam.
AG4
Praeterea, omne verum aut est necessarium aut contingens. Si igitur haec praedicantur de Deo vere; aut
praedicantur necessario, aut contingenter.
Sed non praedicantur necessario, quia non semper; nec etiam contingenter, quia in Deo nihil est contingens.
Ergo videtur quod non possint de Deo praedicari.
SC1
Contra est totum quod in littera dicitur et ab Augustino et a Magistro, et usu loquentium, et secundum fidem, et
secundum philosophiam.
CO
Respondeo dicendum, quod necesse est quod aliquid de Deo ex tempore dicatur. Cum enim omne esse cujuslibet
rei effluat ab ipso Deo, non solum universi, sed cujuslibet partis ejus, oportet quod ipse designetur in habitudine
principii ad quodlibet eorum quae sunt; et cum multa eorum quae sunt non semper fuerint, etiamsi ponatur
universum semper fuisse, quod quidam Philosophi errantes senserunt, oportet quod nomina designantia illam
habitudinem non ab aeterno de Deo dicantur, sed ex tempore; quia relatio secundum actum, exigit duo extrema
in actu existere; unde non potest referri ad creaturam ut actuale principium creaturae, nisi creatura existente in
actu; quod non semper fuit, sed ex tempore. Hoc autem non contingit de aliis quae absolute de Deo dicuntur,
quod ex tempore dicantur de ipso; quia ea quae absolute dicuntur, secundum proprias rationes ponunt in eo
aliquid in quo dicuntur, ut quantitas et qualitas et hujusmodi.
Unde nihil horum invenitur quod non realiter sit in Deo, de quo vere et proprie dicitur; et propter hoc non
possunt de aliquo ex tempore dici, nisi illud mutetur per susceptionem ejus quod prius non habuit. Sed relatio
secundum rationem suam non habet quod ponat aliquid in eo de quo dicitur; sed ponit tantum habitudinem ad
aliud; unde invenitur aliqua relatio, ut supra, dist. 26, quaest. 2, art. 1, dictum est, non realiter existens in eo de
quo dicitur; et ideo in talibus habitudines illae de novo dicuntur de aliquo, non per mutationem ejus, sed illius ad
quod dicitur; et ita est in omnibus quae de Deo ex tempore dicuntur.
RA1
Ad primum igitur dicendum, quod sicut hujusmodi habitudines non ponuntur realiter esse in Deo, sed secundum
rationem tantum; ita etiam ex hoc quod de novo de Deo dicuntur, non sequitur quod in eo sit aliquid fieri
secundum rem, sed secundum rationem tantum, sicut dicitur in Ps. 89, 1: Domine refugium factus es nobis.
Tamen etsi concedatur secundum rationem aliquid, ut refugium vel hujusmodi, factus; nullo tamen modo
dicendus est mutatus: quia mutatio imponitur pro remotione ejus a quo est motus, sed fieri pro adeptione ejus ad
quod motus terminatur: a Deo autem nullo modo aliquid removetur, etsi adveniat habitudo aliqua secundum
rationem; unde etsi dicatur fieri aliquid, non debet dici mutari in illud.
RA2
Ad secundum dicendum, quod, secundum Magistrum, ista praedicantur per accidens, non quod in Deo sint, sed
quod in creaturis. Tamen intelligendum est, quod in istis nominibus est duo considerare; scilicet habitudines
ipsas, et illud supra quod fundatur ratio habitudinis in Deo; sicut habitudo creationis habet pro fundamento in
Deo virtutem divinam, cujus est ducere res in esse de nihilo. Si igitur consideratur hoc quod habent pro
fundamento in re divina, constat quod per se dicuntur, et ab aeterno conveniunt quantum ad illud: quia essentia,
virtus, operatio divina ab aeterno est. Si autem consideratur ipsa habitudo, tunc per accidens de Deo dicuntur
quantum ad hoc. Accidens autem dupliciter dicitur: aut secundum quod nominat naturam accidentis condivisam
substantiae; et sic in Deo nihil est accidens; aut secundum quod nominat aliquid per aliud conveniens; sicut
dicimus, quod album aedificat per accidens, quia adjungitur ei quod per se est causa aedificationis, scilicet
aedificatori; et sic per accidens convenit Deo referri ad aliud extra se. Non enim dicitur relative, nisi quia aliud
refertur ad ipsum; sicut dicit Philosophus, quia scibile est relativum, non quia ipsum referatur, sed quia aliud
refertur ad ipsum. Nec tamen sequitur quod illa habitudo quae in Deo designatur, alteri conveniat per se, sed
magis respectus oppositus, quod est esse creaturam, vel esse servum, vel aliquid hujusmodi.
RA3
Ad tertium dicendum, quod non potest proprie dici praedicatio per causam; nisi forte intelligatur quod hujusmodi
nomina praedicant habitudinem alicujus causae.
RA4
Ad quartum patet responsio per id quod ad secundum dictum est; quia eodem modo praedicantur necessario quo
per se, et eodem modo contingenter quo per accidens; non tamen sequitur aliquid contingens in Deo esse.
|a2 Articulus 2: Utrum quae dicuntur de Deo ex tempore, significent divinam essentiam.
AG1
Ad secundum sic proceditur. Videtur quod hujusmodi nomina quae de Deo dicuntur ex tempore, non significent
divinam essentiam. Essentia enim divina est aeterna. Sed haec non dicuntur de Deo ab aeterno. Ergo non
significant divinam essentiam.
252

