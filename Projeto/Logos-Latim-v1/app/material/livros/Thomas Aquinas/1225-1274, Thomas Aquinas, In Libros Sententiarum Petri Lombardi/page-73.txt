Item, Philosophus dicit, quod omne necessarium est aeternum. Sed multa sunt necessaria. Ergo etc..
Huic etiam consonat quod dicit Augustinus, quod veritas aeterna est.
SC1
Contra, aeternum est esse interminatum, ut dictum est, art. Praec.. Sed solus Deus est hujusmodi.
CO
Respondeo dicendum, quod, sicut ex praedicta definitione patet, aeternitas non potest nisi Deo convenire
simpliciter et absolute secundum perfectam rationem aeternitatis. Sed secundum quod aliqua participant de
interminabilitate aeternitatis, aliquo modo dicuntur aeterna participative. Quod vero nullo modo
interminabilitatem participat, nullo modo aeternum dicitur, sicut temporale, quod incipit et finitur. Dico ergo,
quod quibusdam communicatur interminabilitas, secundum quod excludit terminum durationis ex parte post; et
hoc modo ignis inferni dicitur aeternus, quia nunquam finietur.
Utrum autem aliquod aeternum possit esse, quod non habeat principium durationis, quaeretur in principio
secundi. Aliquibus autem creaturis communicatur interminabilitas, secundum quod excludit terminationem quae
est ex successione partium; et istae sunt spirituales creaturae, quarum esse est totum simul. Sed interminabilitas
quae excludit omnem imperfectionem, non communicatur alicui creaturae, cum nulla creatura possit esse
perfecta simpliciter; sed communicatur sibi perfectio quaedam, scilicet quam nota est creatura attingere, ut sit
perfecta secundum suam naturam: et sic Angeli et homines beati sunt perfecti, quia totum habent id ad quod
eorum natura capax est: unde Angeli beati, magis sunt in participatione aeternitatis quam in naturalibus tantum
considerati.
Ex hoc potest colligi differentia inter aeternitatem, aevum et tempus. Illud enim quod habet potentiam non
recipientem actum totum simul, mensuratur tempore: hujusmodi enim habet esse terminatum et quantum ad
modum participandi, quia esse recipitur in aliqua potentia, et non est absolutum quantum ad partes durationis.
Illud autem quod habet potentiam differentem ab actu, sed quae totum actum simul suscipiat, mensuratur aevo:
hoc enim non habet nisi unum modum terminationis, scilicet quia esse ejus est receptum in alio a se, ut dictum
est, hac dist., quaest. 1, art. 1. Illud vero quod non habet potentiam differentem ab esse, mensuratur aeternitate;
hujusmodi enim esse est omni modo interminatum. Unde patet etiam quod aevum non est nisi quaedam
aeternitas participata.
RA1
Ad primum ergo dicendum, quod quamvis divina bonitas sit communicabilis, non tamen secundum modum
altissimum, prout est in Deo: unde summa bonitas non communicatur. Et quia aeternitas dicit esse secundum
altissimum modum, qui est in Deo, ideo non communicatur; sed esse absolute sumptum communicatur, sicut et
bonum.
RA2
Ad secundum dicendum, quod Daniel accipit ibi aeternitates participatas in beatis, quae erunt plures secundum
plures beatos.
RA3
Ad tertium dicendum, quod montes aeterni possunt dici ipsi Angeli, qui dicuntur aeterni participative, ut dictum
est, in corp. Art.. Vel dicendum, quod potest intelligi etiam ad litteram de montibus corporalibus; et dicuntur
aeterni propter longaevitatem durationis.
RA4
Ad quartum dicendum, quod ignis inferni dicitur etiam aeternus, inquantum participat aliquam conditionem
aeternitatis, scilicet non habere finem.
RA5
Ad quintum dicendum, quod necessaria sunt aeterna tantum in mente divina, sicut etiam veritates enuntiabilium
fuerunt ab aeterno in Deo, et non aliter: nisi ponerentur creaturae ab aeterno, sicut Philosophi posuerunt.
|a3 Articulus 3: Utrum verba temporalia possint dici de Deo.
AG1
Ad tertium sic proceditur. Videtur quod verba temporalia non possint dici de Deo. Unicuique enim respondet
propria mensura. Sed tempus est propria mensura motus. Cum igitur in Deo nullus sit motus, videtur quod de
Deo nullum temporale dici possit.
AG2
Item, quandocumque aliquid importans aliquam conditionem corporalem dicitur de Deo, metaphorice vel
symbolice dicitur. Sed tempus est conditio consequens ipsa corpora, quia sequitur motum, et motus
magnitudinem, secundum Philosophum.
Ergo videtur quod quandocumque aliquod verbum temporale dicitur de Deo, sit metaphorice dictum.
AG3
Item, videtur quod tantum praesens de Deo debeat dici. Aeternitas enim, quae est mensura divini esse secundum
rationem intelligendi, caret successione.

73

