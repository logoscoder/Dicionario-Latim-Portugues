Sed contra aliam poenam ex principiis naturae corruptae consequentem, sicut est concupiscentia vel fomes,
remedium adhibetur in baptismo, ut non dominentur per gratiam in baptismo collatam; et ideo simile est de
poena illa et de gratia.
RA1
Ad primum ergo dicendum, quod hoc non est de efficacia baptismi quod non tot peccata destruit in uno quot in
alio: in quolibet enim destruit omnia quae invenit.
RA2
Ad secundum dicendum, quod illa objectio procedit de secunda poena, quae habet reprimi per baptismum ex
parte gratiae collatae.
Articulus 3B
AG1
Ulterius. Videtur quod etiam aequalis gratia omnibus in baptismo conferatur, qui non ficte accedunt.
In baptismo enim operatur passio Christi, quae habet quodammodo efficaciam infinitam. Sed finitum infinito
additum nihil majus efficit. Cum ergo devotio accedentis qua unus alium excedit, sit quoddam bonum finitum,
videtur quod devotio vel aliquid hujusmodi, efficere non possit quin omnes in baptismo aequalem gratiam
consequantur.
AG2
Praeterea, ad baptismi effectum capiendum non requiritur alia concausa, sed solum ut impedimentum
removeatur. Sed nullus recipit gratiam in baptismo nisi ab eo sit impedimentum remotum.
Ergo omnes recipiunt gratiam aequalem.
SC1
Sed contra, Damascenus dicit, quod peccatorum remissio cunctis aequaliter in baptismo datur, gratia autem
spiritus sancti secundum proportionem fidei, et secundum purgationem. Sed non omnes cum aequali fide nec
aequaliter praeparati ad baptismum accedunt. Ergo non omnes aequaliter gratiam consequuntur.
CO
Ad secundam quaestionem dicendum, quod actus activorum recipiuntur in passivis secundum suam
dispositionem; et ideo quamvis baptismus (ut et passio Christi, quae in eo operatur) quantum est de se, aequalem
respectum ad omnes habeat; quia tamen quidam ad baptismum cum majori praeparatione fidei et devotionis
accedunt quam alii, ideo quidam aliis majorem gratiam consequuntur.
Nullus enim gratiam in termino recipit, ut intendi non possit per baptismum.
RA1
Ad primum ergo dicendum, quod devotio baptizati non additur quasi concausa, ut efficienter agat ad gratiae
receptionem; sed additur quasi dispositio materialis; et ideo secundum diversitatem ipsius participatur baptismi
effectus.
RA2
Ad secundum dicendum, quod quando adultus baptizatur, non solum requiritur ad percipiendum baptismi
effectum removens prohibens, scilicet fictionem, sed etiam requiritur dispositio quasi materialis, scilicet devotio
et fides recipientis baptismum; et secundum quod magis vel minus invenitur dispositus, effectum baptismi
diversimode consequitur.
Articulus 3C
AG1
Ulterius. Videtur quod nec etiam pueri in baptismo consequantur aequalem gratiam. Quia in Angelis secundum
quantitatem naturalium gratia infundebatur. Sed unus puerorum habet meliora naturalia quam alius. Ergo et
majorem gratiam in baptismo recipit.
AG2
Praeterea, quidam in baptismo recipiunt gratiam finalem, qui innocentiam baptismalem usque ad finem servant,
quidam autem non. Ergo etiam de pueris aliqui aliis majorem gratiam consequuntur.
SC1
Sed contra, gratia baptismalis in pueritia non opponitur nisi peccato originali. Sed unus puer non habet plus de
peccato originali quam alius.
Ergo nec majorem gratiam baptismalem recipit unus alio.
CO
Ad tertiam quaestionem dicendum, quod in pueris baptizatis nihil ex parte eorum requiritur, sed habent quasi pro
dispositione ad salutem fidem ecclesiae, et pro effectivo salutis virtutem passionis Christi, quae operatur in
baptismo; et haec duo aequaliter ad pueros se habent; et ideo non differunt quantum ad effectum baptismi
suscipiendum, sed omnes aequalem gratiam suscipiunt.
RA1

1423

