Praeterea, propinquius se habet ad baptismum baptizans quam offerens puerum ad baptizandum.
Sed in offerente requiritur fides, quia respondet, credo. Ergo multo fortius requiritur in baptizante.
SC1
Sed contra est quod in littera determinatur, quod haeretici verum baptismum conferunt. Haeretici autem infideles
sunt. Ergo etc..
CO
Ad secundam quaestionem dicendum, quod dum haereticus vel quicumque infidelis debitam formam servet, et
intentionem baptizandi habeat, verum sacramentum confert: quia baptismus non habet efficaciam ex merito
baptizantis, sed ex merito Christi, quod operatur in baptizato per fidem propriam in adultis, vel per fidem
ecclesiae in pueris.
RA1
Ad primum ergo dicendum, quod quamvis ille qui non credit baptismum esse sacramentum, aut habere aliquam
spiritualem virtutem, non intendat dum baptizat conferre sacramentum; tamen intendit facere quandoque quod
facit ecclesia, etsi illud reputet nihil esse; et quia ecclesia, aliquid facit, ideo ex consequenti et implicite intendit
aliquid facere, quamvis non explicite.
RA2
Ad secundum dicendum, quod quamvis haereticus per fidem rectam non sit membrum ecclesiae, tamen
inquantum servat morem ecclesiae in baptizando, baptismum ecclesiae tradit; unde regenerat filios Christo et
ecclesiae, non sibi vel haeresi suae. Sicut enim Jacob genuit filios per liberas et ancillas, ita Christus per
catholicos et haereticos, bonos et malos, ut Augustinus dicit contra donatum ubi supra.
RA3
Ad tertium dicendum, quod non requiritur fides personalis offerentium puerum ad baptismum, nec alicujus
personae determinatae, sed solum fides ecclesiae militantis; quam non est possibile deficere totaliter, Deo sic
ordinante, qui dixit, matth.
Ult., 20: ecce ego vobiscum sum usque ad consummationem saeculi. Si tamen deficeret, illud suppleret quod de
fide remansit in ecclesia triumphante, scilicet visio: nec offerens puerum ad baptismum in persona sua dicit,
credo, sed in persona pueri, ut sit sensus: credo, idest, sacramentum fidei praesto sum recipere.
Articulus 3C
AG1
Ulterius. Videtur quod recipientes baptismum ab haereticis non consequantur rem sacramenti.
Quia Augustinus dicit, quod qui foris ecclesiam baptizantur, non sumunt baptismum ad salutem, sed ad
perniciem. Sed baptizati ab haereticis sumunt baptismum extra ecclesiam. Ergo non sumunt ad salutem; et ita
rem sacramenti non consequuntur.
AG2
Praeterea, quicumque accipit aliquid ab aliquo qui non habet jus dandi illud, injuste accipit.
Sed haereticus non habet jus dandi baptismum, ut dicit Augustinus: si, inquit, haereticus jus baptizandi non
habuit, tamen Christi est quod dedit.
Ergo accipiens ab haeretico, injuste accipit, et ita peccat.
SC1
Sed contra, peccatum baptizantis non polluit baptismum, ut dictum est supra. Sed infidelitas est quoddam
peccatum. Ergo non impedit effectum baptismi in baptizato.
CO
Ad tertiam quaestionem dicendum, quod ille qui ab haeretico baptizatur, propter peccatum haeretici non privatur
gratia baptismatis, sed quandoque propter peccatum proprium. Unde si sit puer, in quem culpa actualis non cadit,
si baptizatur in forma ecclesiae, recipit sacramentum et rem sacramenti: similiter si sit adultus, et baptizans non
sit haereticus manifestus et ab ecclesia praecisus, vel si baptizatus sit in articulo necessitatis.
Si autem sciat ipsum esse haereticum, et baptismum ab ipso suscipiat, hoc contingit vel quia favet haeresi suae,
vel in contemptum ecclesiae, vel propter aliquod temporale commodum; et sic ipsemet peccat; unde proprio
peccato obicem ponit spiritui sancto, ne consequatur rem sacramenti.
RA1
Ad primum ergo dicendum, quod Augustinus loquitur in casu illo quando aliquis in favorem haeresis vel aliquo
alio malo fine ab haeretico baptismum suscipit.
RA2
Ad secundum dicendum, quod jus dandi baptisma est ex duobus; scilicet ex ordine sacerdotali, et ex
jurisdictione. In haeretico ergo ab ecclesia praeciso manet jus dandi baptisma quantum ad ordinem sacerdotalem,
si primo in ecclesia sacerdos fuerit; non tamen manet quantum ad jurisdictionem, quam amittit. Nec tamen
sequitur quod baptismum ab haeretico suscipiens, semper injuste accipiat, cum credit eum habere jus dandi, et
non esse haereticum, vel in casu necessitatis, in quo quilibet habet potestatem baptizandi.

1451

