Praeterea, ut in 2 Lib., dist. 26, quaest. 1, art. 4, dictum est, gratia et virtus differunt per essentiam. Sed
poenitentia est gratia, ut ex littera habetur. Ergo non est virtus.
AG3
Praeterea, nulla passio est virtus, neque virtus cum passione est, ut quidam Philosophus dicit. Sed poenitentia est
passio, quia est dolor.
Ergo non est virtus.
AG4
Praeterea, omnis virtus est per ordinem ad bonum. Sed poenitentia dicitur per ordinem ad malum. Ergo non est
virtus.
AG5
Praeterea, omnis virtus est dispositio perfecti, ut patet in 7 phys.. Sed poenitentia non est dispositio perfecti, sed
imperfecti, sicut et verecundia: quia utraque praesupponit malum in eo cui insunt. Ergo poenitentia non est
virtus, sicut nec verecundia, ut dicit Philosophus in 4 ethic..
SC1
Sed contra, legis praecepta non debent esse nisi de actibus virtutum: quia hoc intendit legislator, ut dicitur in 2
ethic.. Sed poenitere cadit sub praecepto legis, ut patet in littera.
Ergo poenitentia est virtus.
SC2
Praeterea, non meremur nisi actibus virtutum.
Sed poenitere est meritorium, ut per se patet.
Ergo poenitentia est virtus.
CO
Ad secundam quaestionem dicendum, quod in poenitentia se habet homo et ut recipiens et ut agens. Recipit
quidem a Deo veniam et reconciliationem per ecclesiae ministros; et secundum hoc habet rationem sacramenti.
Sed ex parte actus sunt de ipsa diversae opiniones. Quidam enim dicunt, quod est actus tantum virtutis, et non est
virtus. Sed hoc non potest esse; quia cum actus virtutum non sint in dormiente, dormiens non posset dici
poenitens; quod falsum est: et ideo aliqui dixerunt, quod ex parte ista poenitentia est virtus; sed non proprie
loquendo, sed communiter, prout omnia laudabilia virtutes dicuntur, etiam si sint passiones. Sed hoc non est
verum; quia secundum Philosophum in 6 ethic., principale in virtute morali est electio; unde omnis habitus qui
facit rectam electionem, potest dici proprie loquendo virtus. Unde cum actus poenitentiae non causetur tantum ex
passione, sed magis ex electione, etiam si nulla sit passio; constat quod poenitentia proprie loquendo est virtus, et
non improprie, sicut verecundia, et alia hujusmodi.
RA1
Ad primum ergo dicendum, quod non secundum idem poenitentia est virtus et sacramentum; sed inquantum per
poenitentiam recipit gratiam curantem peccati vulnus, poenitentia potest esse sacramentum; inquantum autem
per habitum infusum ordinatur ad actum rectum, sic est virtus. Et quia aliquis actus rectus non est de essentia
baptismi, ideo baptismus nullo modo dicitur virtus, nec etiam confirmatio eadem ratione.
RA2
Ad secundum dicendum, quod poenitentia non est idem quod gratia per essentiam; sed dicitur gratia, quia
convenit cum gratia in proprio effectu.
Effectus enim proprius gratiae est justificare, et Deo gratum reddere; et hoc etiam est effectus poenitentiae, ut
infra dicetur.
RA3
Ad tertium dicendum, quod poenitentia passio non est virtus, nec actus virtutis; sed potest esse virtuti annexum;
quia virtutes non sunt quietes vel immobilitates, ut quidam dixerunt, ut dicit Philosophus in 2 ethic.; sed habent
et gaudium et tristitiam adjunctam, prout sunt passiones quaedam. Actus enim poenitentiae, prout est virtus, non
est ex passione proveniens, sed ex debita electione.
RA4
Ad quartum dicendum, quod bonum illud ad quod virtus ordinat immediate, est actus perfectus ipsius; et ideo
aliquae virtutes sunt quae principalem actum habent in retrahendo ab aliquo, sicut dictum est, in 3 Lib., dist. 23,
de temperantia et modestia et hujusmodi; et similiter actus perfectus poenitentiae est in retrahendo ab aliquo
malo; nec propter hoc sequitur quod non sit virtus.
RA5
Ad quintum dicendum, quod verecundia est timor de turpi; timor autem futuri est; futurum autem non timetur
nisi secundum quod habet propinquam dispositionem in causa; et ideo verecundia ponit propinquam
dispositionem in eo qui verecundatur ad turpe committendum, prout Philosophus de verecundia loquitur; et ideo
de necessitate ponit imperfectionem in eo cui inest; sed poenitentia respicit turpe in praeterito, cui potest
succedere perfectio in praesenti; et ideo non est actus imperfecti de necessitate.
Articulus 1C
1602

