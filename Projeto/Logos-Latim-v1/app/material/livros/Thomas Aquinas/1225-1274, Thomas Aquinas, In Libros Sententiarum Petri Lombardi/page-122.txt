exitum a principio originante, et non dicit ordinem ad effectum nisi ex consequenti; scilicet quantum ad modum
processionis, qui est temporalis, ut dictum est, art. Antec.. Et ideo processio temporalis videtur esse principaliter
notionale, et ex consequenti significare essentiam ratione connotati effectus.
Dico autem, quod hic accedit plus ad essentiam quam missio, ut patet ex dictis.
RA1
Et per hoc patet solutio ad tria prima argumenta.
RA4
Ad quartum dicendum, quod notio potest significari in divinis dupliciter: aut proprie, sicut paternitas vel
innascibilitas; aut communiter, sicut esse ab alio vel a quo est alius; et hoc modo significatur notio in missione;
et ideo communis est duabus personis ab alio existentibus.

|+d15.q2 Distinctio 15, Quaestio 2
|a1 Articulus 1: Utrum missio conveniat omnibus personis.
AG1
Deinde quaeritur cui convenit mitti. Et videtur quod toti trinitati. Sicut enim dicit Damascenus, in divinis omnia
unum sunt, praeter ingenerationem, generationem et processionem. Sed missio nullum horum est.
Ergo videtur quod toti trinitati convenit.
AG2
Praeterea, missio divinae personae intelligitur secundum hoc quod ipsa persona per missionem manifestatur.
Unde dicit Augustinus, quod mitti est cognosci quod ab alio sit. Sed effectus in creatura qui fit per missionem,
manifestat totam trinitatem sicut causatum suam causam. Ergo videtur quod tota trinitas mittatur.
AG3
Praeterea, sicut dona appropriata filio et spiritui sancto sunt communicabilia creaturae, scilicet sapientia et
bonitas, ita et dona appropriata patri, scilicet potentia. Sed ratione illorum donorum appropriatorum eis dicuntur
spiritus sanctus et filius mitti. Ergo eadem ratione et pater.
AG4
Item, ubicumque est filius vel spiritus sanctus, est et pater. Sed spiritus sanctus vel filius dicuntur mitti, quia
novo modo existunt in aliqua creatura. Ergo videtur quod simul cum eis pater mittatur, et ita toti trinitati convenit
mitti.
AG5
Sed contra, videtur quod solus filius mittatur.
Sicut enim dicit Augustinus, mitti est cognosci quod ab alio sit. Sed cognitio appropriatur filio, qui est verbum et
sapientia patris. Ergo solus filius videtur mitti.
AG6
Item, videtur quod solus spiritus sanctus.
Omnia enim dona spiritualia pertinent ad manifestationem spiritus, ut habetur 1 corinth. 12, 7: unicuique datur
manifestatio spiritus ad utilitatem.
Sed per missionem manifestatur persona divina.
Ergo videtur quod solus spiritus mittatur in omnibus donis.
CO
Respondeo dicendum, quod, sicut dictum est, in hac dist., qu. 1, art. 1, in omni missione oportet quod ponatur
aliqua auctoritas alicujus ad ipsum missum. In divinis autem personis non est auctoritas nisi secundum originem;
et ideo nulli personae divinae convenit mitti nisi ei quae est ab alio, respectu cujus potest in alio designari
auctoritas; et ideo spiritus sanctus et filius dicuntur mitti, et non pater vel trinitas ipsa.
RA1
Ad primum ergo dicendum, quod in missione includitur intellectus processionis et generationis implicite
quantum ad id quod commune est eis, scilicet esse ab alio: quamvis non quantum ad propriam rationem
generationis vel processionis.
RA2
Ad secundum dicendum, quod in missione non tantum est effectus doni creati creaturae collati, sed etiam, ut
dictum est, in corp. Art., ponitur auctoritas alicujus principii respectu ipsius missi.
Unde in missione personae cognoscitur persona ab alia esse, secundum Augustinum. Et quia hoc non convenit
toti trinitati nec ipsi patri, ideo non potest dici pater vel trinitas mitti. Et praeterea effectus ille magis appropriatur
uni personae quam alii, secundum quem una persona dicitur mitti et non alia.
RA3
Ad tertium dicendum, quod potentia, quae appropriatur patri, non habet rationem ut pertineat ad reditum in
finem; sed magis pertinet ad exitum a principio, dicit enim potentia rationem principii: et ideo non pertinet ad
missionem, quae fit ad revocandum rationalem creaturam in Deum.
122

