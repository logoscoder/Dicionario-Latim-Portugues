Sunt autem alii. In hoc capite ponit positiones secundae opinionis. Ponit ergo duas positiones ejus, in quibus tota
consistit: prima est, quod assumptum est compositum ex anima et corpore per modum naturae humanae, quod
patet ex hoc quod humanam naturam, ex qua, et divina dicit Christum constare, statim exponit per animam et
corpus, ex quibus non constat natura humana, nisi secundum quod sunt conjuncta ad invicem; et quod hoc
compositum sit homo, habet ex unione ad divinam personam; unde dicit, quod homo ille non tantum constat ex
anima et corpore, sed ex his et divinitate.
Quod autem dicit: in parte consentiunt, intendit quantum ad hoc quod utraque ponit quod homo praedicat de
Christo quid, et quod anima et corpus sint unita ad invicem. Secunda positio est, quod persona verbi ante
incarnationem fuit simplex, sed post est composita. Et post hoc removet duo inconvenientia quae videntur sequi:
primum est quod persona verbi sit alia quam primo: quod removet ibi: nec est ideo alia persona quam prius;
secundum quod persona sit facta: quod removet ibi: nec tamen persona illa debet dici facta persona.
De hoc Augustinus in Lib. Sententiarum prosperi ait. Hic ponit auctoritates probantes secundam opinionem; et
probant duo: scilicet quod est una hypostasis, et quod persona post incarnationem est composita, quod satis patet
in littera.
Sunt etiam alii qui in incarnatione verbi non solum personam ex naturis compositam negant, verum etiam
hominem aliquem, sive etiam aliquam substantiam, ibi ex anima et carne compositam vel factam diffitentur. Hic
ponit positiones tertiae opinionis; et ponit quatuor, in quibus tota consistit: prima est, quod ex anima et corpore
non sit aliquid unum; et hoc ponitur statim in principio; secunda, quod haec duo adveniunt divinae personae
accidentaliter, sicut indumentum; et hoc ibi: sed sic illa duo, scilicet animam et carnem, verbi personae vel
naturae unita esse ajunt, ut non ex illis duobus vel ex his tribus, aliqua substantia vel persona fieret. Et deinde
removet duo inconvenientia.
Unum quod sequitur ex prima positione, scilicet quod Deus non sit verus homo; et hoc ibi: qui ideo dicitur verus
factus homo, quia veritatem carnis et animae accepit. Sed constat quod non potest evitare: quia remota unione
animae ad corpus, non invenitur veritas carnis; et praeterea adhuc si sit vera caro et vera anima, non erit verus
homo, nisi sint unita. Secundum est quod sequitur ex secunda positione, scilicet, quod si anima et corpus
advenerint accidentaliter, non pertineant ad singularitatem divinae personae; quod removet ibi: quae duo etiam in
singularitatem vel unitatem suae personae accepisse legitur. Patet etiam quod non potest hoc inconveniens
evitare: quia non sequitur: si non addit ad numerum personarum, ergo pertinet ad singularitatem divinae
personae: sicut etiam columba in qua spiritus sanctus apparuit, non auget numerum personarum, non tamen
pertinet ad singularitatem personae spiritus sancti. Tertia positio est, quod persona verbi est simplex post
incarnationem sicut ante; in quo convenit cum prima; et hoc ibi: et quia ipsa persona verbi quae prius erat sine
indumento, assumptione indumenti non est divisa, vel mutata.
Quarta, quod homo de Deo non praedicat quid sed habitum: et hoc ibi: qui secundum habitum Deum hominem
factum dicunt; et hoc probat ad inconveniens ducendo, ibi: nam si essentialiter, inquiunt illi, Deus esset homo,
vel homo esse Deus intelligeretur; tunc si Deus assumpsisset hominem in sexu muliebri, et mulier essentialiter
Deus esset et e converso; quod tamen patet non esse inconveniens.
Ne autem et isti de suo sensu influere videantur, testimoniis in medium productis quod dicunt confirmant. Hic
ponit auctoritates probantes hanc tertiam opinionem: primum quod probant, est quod persona ista non fuit mutata
per incarnationem, et quod humana natura non auget numerum personarum; et hoc per primam auctoritatem. Sed
hoc non est contra secundam opinionem, quae quamvis ponat personam compositam, non tamen mutatam: nec
sufficit ad probandum quod anima et corpus non pertineant ad singularitatem divinae personae, quia non est
auctus numerus personarum. Secundum quod probant est, quod homo dicitur de Deo secundum habitum; et hoc
per secundam auctoritatem, ibi: multis modis habitum dicimus, quae expresse dicere hoc videtur. Item per
tertiam, quae incipit ibi: si quaeritur ipsa incarnatio quomodo facta sit, ipsum verbum Dei dico carnem factum,
ex illo verbo, indutum. Item ex quinta, sexta, et septima, quae Deum dicunt suscepisse hominem, aut humanam
naturam, ut visibilis esset. Sed non oportet quod omne quod suscipitur, sit accidens.
Item ex ultima, quae incipit ibi: quomodo Dei filius ex maria est? ex illo verbo: non fuit habitus ille tantum
hominis; idest puri hominis, sed ut hominis: quia purus homo videbatur propter habitum.
Sed omnia haec per similitudinem dicuntur, et non per proprietatem, sicut ex praedictis patet.
Tertium est, quod Christus dicatur homo, quia habuit corpus et animam sibi unita, ex quarta auctoritate, quae
incipit ibi: Dei filius, cum sit Deus aeternus et verus, pro nobis factus est homo verus et plenus, ex illo verbo: in
eo vero plenus. Sed haec auctoritas non negat unionem animae et corporis, immo magis ponit, per hoc quod dicit
veram naturam: non enim est natura humana nisi ex compositione animae et corporis.

|+d7.q1 Distinctio 7, Quaestio 1
|a0 Prologus

912

