corporum quod fuit majus ante peccatum quam post; quamvis post resurrectionem realiter magis luceant, ut
dictum est.
Significat, solem et lunam his qui erunt in aeterna beatitudine, nullum lucis usum praestare. Hoc intelligendum
est de usu necessitatis, ut prius dictum est.
Ne impii in tormentis sub terra positi fruantur luce eorum. Secundum hoc videtur Isidorus sensisse, quod
infernus sit in alia superficie terrae; cum tamen ab aliis dicatur, quod sit in profundo terrae. Quidam vero dicunt,
Isidorum etiam hoc sensisse, quod infernus sit in profundo terrae; sed quod ex alia superficie terrae sit aliquis
magnus terrae hiatus, unde lumen solis ad alios qui sunt in inferno pervenire posset, si sol terram circuiret: quod
utrum verum sit, omnino certum non est.

|+d49.q1 Distinctio 49, Quaestio 1
|a0 Prologus
Postquam determinavit Magister de his quae pertinent ad judicium generale, in parte hac incipit determinare de
praemiis et poenis quae judicium generale sequuntur; et dividitur in partes duas: in prima determinat de praemiis
bonorum; in secunda de poenis malorum, 50 dist., ibi: hic oritur quaestio etc.. Prima autem pars dividitur in
partes tres: in prima enim describit qualis erit beatitudo sanctorum, quae eis in praemium post generale judicium
dabitur; in secunda ostendit quomodo ad eam consequendam omnis humanus appetitus tendat, ibi: solet etiam
quaeri de beatitudine, utrum omnes eam velint. In tertia qualiter eam habentes, diversimode ipsam participant,
ibi: solet etiam quaeri, utrum aliquid de Deo cognoscat aliquis magis meritus, ut Petrus, quod non cognoscat
aliquis minus meritus, ut Linus. Circa hoc tria facit: primo ostendit diversitatem quae in beatitudine sanctorum
accidit ex parte cognitionis; secundo ex parte gaudii, vel delectationis, ibi: solet etiam quaeri, an in gaudio
dispares sint. Tertio inquirit de augmento beatitudinis, quod accidet ex resumptione corporis, ibi: post hoc quaeri
solet, si beatitudo sanctorum major sit futura post judicium quam interim.
Hic quaeruntur quinque. Primo de beatitudine.
Secundo de visione Dei, in qua principaliter beatitudo consistit. Tertio de delectatione, quae formaliter
beatitudinem complet. Quarto de dotibus quae in beatitudine continentur. Quinto de aureolis, quibus beatitudo
perficitur et decoratur.
Circa primum quaeruntur quatuor: 1 in quo sit quaerenda beatitudo; 2 quid sit; 3 utrum omnes eam appetant; 4
utrum ab omnibus aequaliter participetur.
|a1 Articulus 1: Utrum beatitudo in bonis corporis consistat.
Articulus 1A
AG1
Ad primum sic proceditur. Videtur quod beatitudo in bonis corporis consistat. Quia quod a pluribus dicitur,
impossibile est falsum esse totaliter, ut Commentator dicit in libr. De anima; et Philosophus dicit in 7 ethicor.,
quod opinio non perditur, quam populi multi famant.
Sed major hominum multitudo inclinatur ad quaerendum corporales delectationes et corporalia bona quasi finem.
Ergo finis humanae vitae in corporalibus bonis consistit. Finem autem humanae vitae dicimus beatitudinem.
Ergo beatitudo in bonis corporis quaerenda est.
AG2
Praeterea, quanto aliquis finis est magis ultimus in consecutione, tanto prior est in intentione et appetitu. Sed
homo prius appetit corporale bonum quam spirituale, cum ex amore corporalium rerum in amorem invisibilium
manuducamur, ut Gregorius dicit. Ergo bonum corporale est ultimus finis noster. Talis autem finis est beatitudo.
Ergo in bonis corporalibus beatitudo est quaerenda.
AG3
Praeterea, quanto aliquod bonum est communius, tanto divinius, ut patet in 1 ethic..
Sed bonum corporale communius est quam spirituale: quia corporale ad plantas et animalia bruta se extendit, non
autem spirituale. Ergo corporale bonum spirituali praeminet; et ita in corporalibus bonis magis est beatitudo
quaerenda.
AG4
Praeterea, beatitudo ab omnibus ponitur finis virtutis. Sed virtus habet finem suum non solum in bonis
spiritualibus, sed etiam in corporalibus: per virtutem enim temperantiae et alias virtutes homo conservatur a
nocivis etiam secundum corpus.
Ergo beatitudo non solum in spiritualibus, sed etiam in corporalibus bonis est quaerenda.
AG5
Praeterea, secundum Philosophum in 2 phys., felicitas et fortuna circa idem esse videntur.
2202

