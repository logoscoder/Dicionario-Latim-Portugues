SC1
Sed contra est quod dicit Gregorius, Angelos esse qui minima nuntiant. Sed minima sunt quae ad singulares
personas pertinent: quia quanto bonum est communius, tanto est divinius, secundum Philosophum. Ergo videtur
quod illi qui singulis hominibus praesunt, sunt tantum de ordine Angelorum.
SC2
Praeterea, bernardus dicit in Lib. De considerat.: putamus Angelos dici qui singulis hominibus praeponuntur, in
ministerium missi propter eos qui hereditatem capiunt salutis. Ergo videtur idem quod prius.
CO
Respondeo dicendum, quod illi Angeli dicuntur hominum custodes qui immediate illos illuminant, et habent
actus limitatos circa humana officia, et procurant quae ad ipsos specialiter pertinent: et ex hoc quod immediate
illuminant, excluduntur a custodia Angeli assistentes; ex hoc autem quod habent actus limitatos ad dirigendum in
humanis officiis, excluditur media hierarchia, quae habet potestatem non limitatam ad humana officia. Per hoc
autem quod per custodiam procurant ea quae pertinent ad aliquas determinatas personas, quod est ultimum et
minimum in actibus Angelorum, deputatur custodia ultimo ordini, qui est ordo Angelorum.
RA1
Ad primum ergo dicendum, quod tota tertia hierarchia accipit illuminationes proportionatas ad actus et officia
humana; non tamen ad hanc vel ad illam personam; sed hoc est Angelorum; et ita eis convenit custodire singulos
homines, aliis vero convenit custodire singulas provincias vel regna.
RA2
Ad secundum dicendum, quod inferiores Angeli participant virtutem superiorum, inquantum ab eis illuminantur,
sicut, secundum dionysium, dicitur inferior Angelus purgasse Isaiam per ignem virtute seraphin: et ita etiam
inferiores Angeli virtute potestatum Daemones cohibent; et similiter virtute aliorum superiorum ordinum possunt
exequi aliqua quae ad eos pertinent circa determinatas personas.
RA3
Ad tertium dicendum, quod omnes Angeli custodes mittuntur; non tamen omnes qui mittuntur, custodiunt; sed
ultimi tantum custodiunt, ut dictum est: quia superiores exequuntur ea quae ad multos pertinent; et quanto ad
plures, tanto est ordo superior: et ideo virtutes sunt supremi inter exequentes ministeria, quia eorum actus se
extendunt non tantum ad res humanas, sed etiam ad res naturales, ut patet in operatione signorum; et post
potestates, quorum actus non tantum ad homines, sed etiam ad Daemones se extendit; et post principatus,
quorum operatio est circa totam multitudinem; et ultimi Angeli, qui operantur circa determinatas personas;
Archangeli vero medii sunt, habentes aliquid commune cum utrisque, ut prius dictum est.
RA4
Ad quartum dicendum, quod omnia officia humana pertinentia ad singulares personas, cum quibuscumque
ordinibus similitudinem habeant, diriguntur per ultimum ordinem, inquantum participant virtutes superiorum, ut
dictum est; sed illa officia quae ad multitudinem pertinent, diriguntur per principatus vel Archangelos: et ideo
homo in praelatione constitutus illuminatur ab Angelo inferioris ordinis de his quae ad statum personae suae
pertinent; sed ab Angelo principe de his quae respectant ad regimen multitudinis.
|a3 Articulus 3: Utrum omnibus hominibus deputentur Angeli ad custodiam.
AG1
Ad tertium sic proceditur. Videtur quod non omnibus hominibus deputentur Angeli ad custodiam.
Custodia enim Angelorum valet hominibus ad evitandum pericula, et ad instruendam ignorantiam.
Sed Adam in primo statu ab utroque liber fuit. Ergo Angelum custodem non habuit.
AG2
Praeterea, gratia confirmata in quibusdam hominibus hoc efficit ut mortaliter peccare non possint, ut patet in
sanctificatis in utero. Sed contra impedimentum salutis per peccatum principaliter ordinata est custodia
Angelorum. Ergo videtur quod tales ea non indigeant.
AG3
Praeterea, ante nativitatem ex utero sacramenta salutis puero conferri non possunt. Sed hoc est quod Angelus
custos in homine promovere intendit, scilicet salutem. Ergo puerperio animato ante nativitatem Angelorum
custodia non debetur.
AG4
Praeterea, custodia Angelorum est per hoc quod homines illuminando instruunt. Sed pueri ante perfectam
aetatem non sunt capaces doctrinae.
Ergo videtur quod careant Angelorum custodia.
AG5
Praeterea, 2 thessal. 1, dicitur, quod omnis actus Antichristi erit secundum operationem Satanae. Sed custodia
Angelorum ordinatur contra tentationes malignorum spirituum. Ergo videtur quod frustra ab Angelo custodietur.
AG6

491

