Cum ergo ratio hierarchica sit triplex, ut dictum est, videtur quod sint tantum tres ordines caelestis hierarchiae.
AG5
Praeterea, ecclesiastica hierarchia exemplata est a caelesti, secundum dionysium.
Sed in ecclesiastica hierarchia, secundum eumdem, sunt tantum tres ordines. Ergo videtur quod similiter in
caelesti.
AG6
Praeterea, unitas ordinis est, ut in littera dicitur, ex hoc quod multi spiritus conveniunt in uno munere gratiae.
Sed dona spiritus sancti sunt septem, ut habetur isa. 11. Ergo videtur quod sunt tantum septem ordines
Angelorum.
AG7
Praeterea, videtur esse diversitas in distinctione hierarchiarum secundum Gregorium et dionysium: quia
dionysius ponit virtutes medium ordinem secundae hierarchiae, et principatus primum tertiae hierarchiae,
Gregorius autem e converso: et quaeritur ratio hujus.
CO
Respondeo dicendum, quod in Angelis invenitur triplex distinctio: una est hierarchiarum ad invicem; secunda est
ordinum in eadem hierarchia; tertia est personarum ejusdem ordinis: et quaelibet illarum sumitur secundum
diversam proportionem ad receptionem divini luminis. Diversitas enim hierarchiarum est secundum diversum
modum recipiendi divinas illuminationes; diversitas vero ordinum est secundum diversos actus quos divinum
lumen perficit secundum perfectius et minus perfectum; diversitas vero personarum unius ordinis est secundum
diversam virtutem in executione actus minus vel magis efficaci: verbi gratia: nostra hierarchia distinguitur ab
angelica in hoc quod nostra perficitur divino lumine velato per similitudines sensibiles tam in sacramentis quam
in metaphoris Scripturarum; sed angelica perficitur lumine simplici et absoluto: et cum dictus modus sit
communis omnibus qui sunt in nostra hierarchia, tamen eorum sunt diversi actus, secundum quos diversi ordines
distinguuntur. Alius enim est actus sacerdotum et diaconorum; et in exercitio cujuslibet horum actuum quidam
sunt aliis magis idonei. Angeli autem omnes, quamvis in hoc modo conveniant quod sine inquisitionis discursu
et sine velamine figurarum, divinum lumen recipiunt; tamen differunt in hoc quod quidam eorum recipiunt in
majori universalitate quam alii; unde superiores dicuntur habere scientiam magis universalem, ut dictum est. Hoc
autem non potest nisi tripliciter variari.
Aut enim cognitionem divinorum effectuum recipiunt in ipsa causa prima universali; et hic modus est proprius
primae hierarchiae, quae est proportionata ad recipiendum illuminationes in ipso fulgore divini luminis; et
propter hoc dicuntur circa Deum esse, ut omnes ordines ejus denominentur ab operatione circa Deum. Aut
cognoscunt res in universalibus rerum rationibus; et hic est modus secundae hierarchiae: et ideo Angelorum
hujus hierarchiae est accipere perfectionem cognitionis per illuminationem primae hierarchiae, in qua sunt
formae maxime universales; et propter hoc ordines hujus hierarchiae non denominantur ab operibus circa Deum,
sed nominibus pertinentibus ad potestatem operandi in res, inquantum formae per quas cognoscunt, sunt
operativae ad minus respectu effectuum, in quibus Deo ministrant: et quia istae formae sunt universales,
nominantur a potestate non limitata vel determinata ad aliquem vel ad aliquos. Aut cognoscunt res in propriis
rationibus: et hic est modus ultimae hierarchiae, in qua sunt formae particulares et proportionatae ut ab eis
recipiantur in intellectus nostros: propter quod dicuntur Angeli hierarchiae tertiae accipere divinum lumen,
secundum convenientiam hierarchiae nostrae; et inde est quod ordines tertiae hierarchiae denominantur ab
actibus limitatis circa unum hominem, vel unam provinciam. Hujus autem simile potest videri in terrenis
principatibus: quia ministrorum qui sunt sub uno rege, quidam operantur immediate circa personam regis, quasi
cubicularii et consiliarii et assessores; et hoc competit primae hierarchiae respectu Dei. Quidam vero habent
officia ad regimen regni in communi, non deputati huic vel illi provinciae, ut Domini regalis curiae, et principes
militiae, et judices curiae, et hujusmodi: et his similes sunt Angeli secundae hierarchiae. Quidam vero
praeponuntur ad regimen alicujus partis regni, ut praepositi et balivi, et hujusmodi officiales minores: et his
similes sunt ordines tertiae hierarchiae.
Et sic patet definitio trium hierarchiarum.
Ordinum autem primae hierarchiae sic potest accipi numerus et distinctio, secundum tres actus fruitionis quibus
anima Deo fruitur: quorum unus est comprehendere vel tenere, quo perficitur memoria; et secundum hoc
accipitur ordo thronorum, quia in eis sedet Deus et quiescit, dum eos in se quiescere facit. Alius actus est videre,
quo perficitur intellectiva; et secundum hoc accipitur ordo cherubim, qui interpretatur plenitudo scientiae.
Alius actus est amare, quo perficitur voluntas, et secundum hoc accipitur ordo seraphim, qui interpretatur ardens
vel incendens: et quia in hoc actu est completissima unio ad Deum, ex eo quod amor facit interiora amati
penetrari; ideo ordo seraphim est primus: secundus cherubim, propter unitatem assimilationis, in qua completur
scientia in actu; tertius est thronorum, quia in sessione importatur unio secundum contactum solum.
Ordinum vero secundae hierarchiae sic potest accipi divisio et numerus: quia regimen alicujus communitatis est
secundum hoc quod ordinate et pacifice bonum commune dispensatur. Hic autem ordo pacis disponitur tribus:
scilicet aliquo sententiante quid unicuique debeatur; et ad hoc est ordo potestatum, unde dicuntur arcere aereas
potestates; et hic non est ultimus finis, sed quietem et utilitatem bonorum dispensare, sicut potestas saecularis
476

