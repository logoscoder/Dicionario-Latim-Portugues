suppositum: quia actus sunt individuorum. Unde quantum ad primum modum honoris non debetur humanitati
Christi honor separatim a persona divina; sed in ipsa et cum ipsa adoratur, sicut manus cum homine; et ideo
secundum hoc debetur sibi honor latriae. Quantum autem ad secundum modum honoris, qui partibus et etiam
rebus inanimatis exhibetur, debetur sibi per se reverentia et honor; et ideo non debetur sibi latria, sed dulia
excellens, propter singularem modum dignitatis quem habet ex unione ad verbum.
Patet ergo quod honor quo honoratur aliquid ratione sui, ad humanitatem Christi non pertinet ut per se
consideratam, sed solum ut honoratur uno honore cum supposito in quo est; et sic debetur ei latria; sed honor qui
debetur ei ratione alterius, pertinet ad eam etiam in se consideratam; et sic debetur ei dulia. Et quia secundum
primum modum magis proprie dicitur aliquid honorari quam secundum secundum modum; ideo magis proprie
dicitur quod humanitas Christi adoretur latria quam dulia, et hoc secundum secundam opinionem; sed secundum
primam opinionem magis proprie diceretur, quod sit adoranda dulia; quia prima opinio ponit humanitati aliud
suppositum agens praeter suppositum aeternum, cui debetur latria.
RA1
Ad primum ergo dicendum, quod humanitas potest considerari dupliciter. Vel prout intelligitur non conjuncta
verbo; et sic non debetur sibi latria, sed haec consideratio est in intellectu tantum. Vel prout intelligitur unita
verbo; et sic potest honorari honore uno cum verbo, et sic debetur ei latria; vel alio, et sic debetur ei dulia: et sic
loquitur praedicta Glossa.
RA2
Ad secundum dicendum, quod honor non debetur alicui ratione sui, nisi personae; unde ratio procedit ex falsis.
RA3
Ad tertium dicendum, quod quamvis creare non sit humanitatis Christi, est tamen personae verbi, cum qua simul
adoratur.
Articulus 2B
AG1
Ulterius. Videtur, quod nec imaginibus Christi sit exhibendus cultus latriae. Exod. 20, 4: non facies tibi sculptile
neque ullam similitudinem. Ergo multo minus licet adorare imaginem Christi.
AG2
Praeterea, de nullo alio irridentur in Scripturis idolatrae, nisi quia opera manuum suarum adoraverunt, quibus
ipsi facientes meliores erant.
Sed similiter imagines quas ecclesia adorat, sunt opera manuum hominum. Ergo videtur in similem derisionem
incidere.
AG3
Praeterea, in cultu divino non sunt exhibenda nisi ea quae per legem Dei determinantur.
Sed non invenitur in sacris Scripturis institutum de imaginum adoratione. Ergo videtur nimis praesumptuosum
fuisse imaginum adorationem inducere.
SC1
Sed contra, imago, inquantum hujusmodi, ducit in imaginatum. Sed imaginatum harum imaginum quas
adoramus, est Christus, qui est adorandus adoratione latriae. Ergo et imago ejus.
SC2
Praeterea, basilius dicit, quod honor imaginis ad prototypum refertur, idest ad principalem figuram, scilicet ad
imaginatum. Ergo idem honor utrique exhibendus est, et sic idem quod prius.
CO
Ad secundam quaestionem dicendum, quod imago potest dupliciter considerari, vel secundum quod est res
quaedam, et sic nullus honor ei debetur (sicut nec alii lapidi vel ligno); vel secundum quod est imago. Et quia
idem motus est in imaginem inquantum est imago, et in imaginatum; ideo unus honor debetur imagini et ei cujus
est imago; et ideo cum Christus adoretur latria, similiter et ejus imago.
RA1
Ad primum ergo dicendum, quod ante incarnationem Christi, cum Deus incorporeus esset, non poterat ei imago
poni, sicut dicitur Isai. 40; et ideo prohibitum est in veteri lege ne imagines fierent ad adorandum; et praecipue
quia proni erant ad idolatriam ex hoc quod totus mundus idolatriae insistebat. Sed postquam Deus factus est
homo, potest habere imaginem, cum habeat ratione humanitatis assumptae, quae simul cum eo adoratur, figuram
corporalem; et ideo permissum est in nova lege imagines fieri.
RA2
Ad secundum dicendum, quod idolatrae credebant in ipsis imaginibus aliquod numen esse, quod ex VI
syllabarum ipsis imaginibus acquireretur, sub quibus fiebant imagines; sicut Hermes dixit, quod datum
hominibus erat facere deos, ut Augustinus narrat, de CIV. Dei. Unde deserviebant imaginibus non solum ut
imaginibus, sed ut rebus, et praeterea non solum ut imaginibus Dei, sed ut imaginibus creaturarum, solis aut
lunae.
Unde patet quod non est simile.
934

