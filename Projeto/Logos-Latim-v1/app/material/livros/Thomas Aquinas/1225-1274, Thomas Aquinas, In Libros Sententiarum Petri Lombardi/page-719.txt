mali esse non potest: non enim omnis carentia bonitatis malum est, sed illius tantum quam nata est res habere, et
debita est ei: carere enim visu non est malum in lapide, sed in oculo: hoc enim est commune privationi omni
quod aptitudinem ad actum in subjecto requirat. Est autem quoddam bonum quod nec omnem perfectionem
consequitur, et propter distantiam a summo bono, illa etiam quae debita est sibi, carere potest, et quam natum est
habere; et tale bonum est subjectum mali, quidquid sit illud. Unde dionysius dicit, quod bonum particulare est
subjectum mali. Hoc autem bonum quid sit quod malo subjicitur, considerandum est ex perfectione quae per
malum privatur, eo quod privatio et habitus sunt circa idem. Est autem quaedam perfectio, scilicet secunda, cujus
subjectum est ens actu completum in esse primo; et hoc idem ens illi malo subjicitur, per quod ista perfectio
privatur; sicut anima culpae, per quam gratia tollitur.
Est autem quaedam perfectio prima ut forma substantialis, subjectum cujus est in potentia tantum, scilicet
materia prima quae sicut est ens incompletum et in potentia, sic ipsa etiam subjicitur privationi substantialis
formae, ut dicit Philosophus, quod materia non est malum per se, sed per accidens, scilicet ratione privationis cui
subjicitur.
RA1
Ad primum ergo dicendum, quod dionysius intelligit esse in existente, sicut aliqua pars perfectionem existentis
constituens: et hoc modo in nullo existente malum est; sed sicut privatio in subjecto.
RA2
Ad secundum dicendum, quod malum non se habet ad bonum sicut non ens absolute sumptum ad ens: non ens
enim absolute sumptum est negatio pura quae sibi subjectum non determinat; malum autem est non ens
quoddam, quod est privatio: et ideo oportet quod habeat determinatum subjectum, quod non potest esse nisi ens
bonum.
RA3
Ad tertium dicendum, quod non quodlibet malum contrariatur cuilibet bono directe, sicut nec cuilibet virtuti
quodlibet vitium; sed illi tantum bono cujus perfectio per malum privatur. Malum autem non est sicut in subjecto
in illo bono quod per malum tollitur, sicut vita naturalis hominis non tollitur per malum culpae; unde malum
culpae non opponitur huic bono quod est vivum vita naturali: et ideo non est inconveniens, si hoc malum in hoc
bono sit sicut in subjecto.
RA4
Ad quartum dicendum, quod oppositio mali ad bonum potest considerari dupliciter. Vel secundum determinatam
rationem hujus boni et illius mali; et sic non fallit in istis oppositis, bonum et malum, dialecticorum regula, quae
perhibet, contraria simul esse non posse: quia, ut dictum est, sic accipiendo oppositionem boni et mali, malum
non opponitur illi bono in quo est sicut in subjecto. Potest etiam considerari oppositio mali ad bonum secundum
communem rationem utriusque: et sic malum simpliciter opponitur bono simpliciter, sicut huic bono hoc malum;
et per hunc modum fallit dialecticorum regula in istis contrariis, quia malum est in bono: et ratio quare fallit, est
ista, quia bonum non imponitur ab aliqua determinata perfectione, sed a perfectione in communi; unde quidquid
perfectionis res habeat, communem rationem boni consequitur; similiter etiam quacumque perfectione privatur,
communem rationem mali incurrit. Contingit autem ut aliquid habeat primam perfectionem, et privetur secunda;
et ita simul habebit rationem boni et mali, sed secundum diversa: et ex hoc non sequitur quod contradictoria sint
simul vera.
RA5
Ad quintum dicendum, quod malum non habet subjectum sicut per se accidens, sed sicut privatio perfectionis; et
ideo non oportet quod per se ex principiis sui subjecti causetur, sed sufficit quod tantum in subjecto aptitudinem
et debitum requirat.
|a5 Articulus 5: Utrum malum possit corrumpere totum bonum.
AG1
Ad quintum sic proceditur. Videtur quod malum bonum totum corrumpere possit. Quia, ut in 1 phys. Dicitur,
omne finitum consumitur ablato quodam. Sed bonum creatum, quod solum subjectum mali esse potest, finitum
est.
Ergo per multiplicationem mali potest ex toto consumi.
AG2
Si dicatur, quod quamvis sit finitum in actu, est tamen infinitum in virtute et potentia; contra.
Quantitas virtutis vel potentiae mensuratur ex objecto: objectum autem potest habere infinitatem vel secundum
rationem quantitatis continuae, vel secundum rationem quantitatis discretae. Sed neutro modo per peccatum
diminuitur potentia vel virtus boni naturalis; quia sicut ante peccatum erat anima capax infiniti boni, quod Deus
est, ita etiam et post; similiter etiam sicut ante peccatum poterat in infinitos actus, ita etiam post; nec alicujus
actus potentia ab ea aufertur, ad minus remota.
Ergo diminutio boni per malum non attenditur secundum quantitatem virtutis: ergo nec infinitas virtutis
consumptionem boni vel mali excludere potest.
AG3
719

