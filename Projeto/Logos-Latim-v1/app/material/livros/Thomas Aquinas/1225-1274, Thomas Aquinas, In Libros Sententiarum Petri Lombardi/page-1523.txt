Hic quatuor quaeruntur: 1 utrum verum corpus Christi contineatur in hoc sacramento; 2 utrum totus Christus
contineatur in sacramento sub speciebus quae manent; 3 qualiter sit ibi; 4 quomodo possit agnosci corpus Christi
secundum quod est sub sacramento.
|a1 Articulus 1: Utrum in sacramento altaris contineatur verum corpus Christi.
AG1
Ad primum sic proceditur. Videtur quod in sacramento altaris non contineatur verum corpus Christi. In his enim
quae ad pietatem et reverentiam pertinent divinam, nihil debet esse quod in crudelitatem vel irreverentiam sonet.
Sed manducare carnes hominis sonat in quamdam bestialem crudelitatem manducantis, et irreverentiam
manducati. Ergo et in sacramento pietatis, quod ad manducationis usum ordinatur, non debet esse verum corpus
Christi quod manducatur.
AG2
Praeterea, sacramenta ordinantur ad utilitatem nostram. Sed joan. 6, 64, dicitur: caro non prodest quidquam. Ergo
corpus Christi, sive ejus caro, non debet esse in hoc sacramento, sed solum ejus spiritualis virtus.
AG3
Praeterea, Gregorius dicit in homil. De regulo: corporalem praesentiam Domini quaerebat, qui per spiritum
nusquam deerat. Minus itaque in illum credidit, quem non putabat posse salutem dare, nisi praesens esset in
corpore. Sed non ponimus quod corpus Christi sit in altari, nisi ut nobis sit causa salutis.
Ergo videtur quod ex infirmitate fidei procedat.
AG4
Praeterea, nihil potest esse nunc ubi prius non fuit, loco praeexistente, nisi ipsum mutetur.
Sed corpus Christi ante consecrationem non erat in altari. Si ergo post consecrationem sit ibi secundum
veritatem, oportet quod aliquo modo sit mutatum; quod non potest dici. Ergo non est verum ibi corpus Christi.
AG5
Praeterea, nullum corpus potest esse simul in diversis locis. Sed corpus Christi est in caelo vere, quo ascendit.
Ergo impossibile est quod sit in altari. Probatio primae. Nihil continetur extra suos terminos, si termini cujuslibet
corporis locati sunt simul cum termino corporis locantis. Ergo nullum corpus locatum in uno loco, potest esse
extra terminos illius loci; et ita non potest esse in duobus locis simul.
AG6
Praeterea, eadem ratione potest poni corpus Christi esse in diversis locis et esse ubique, sicut ponentes Angelum
esse in diversis locis, dicunt quod est ubicumque velit. Sed ponere quod corpus Christi ubique possit esse, est
haereticum: quia hoc solius divinitatis est. Ergo non potest esse in diversis locis simul.
AG7
Praeterea, Angelus est simplicior quam corpus Christi. Sed Angelus non potest esse simul in pluribus locis. Ergo
neque corpus Christi: et sic idem quod prius.
AG8
Praeterea, corpus Christi, inquantum corpus, non habet quod sit in pluribus locis, quia sic cuilibet corpori
conveniret; neque inquantum gloriosum, quia multo fortius spiritui glorificato conveniret; neque inquantum
divinitati unitum, quia unio non ponit ipsum extra limites corporis. Ergo nullo modo sibi competit.
SC1
Sed contra, 1 corinth. 11, 19: qui manducat et bibit indigne, judicium sibi manducat et bibit, non dijudicans
corpus Domini. Sed si esset corpus Christi ibi secundum solam significationem, non oporteret dijudicare hunc
cibum ab aliis: quia quilibet panis eadem ratione significat corpus Christi.
Ergo oportet ponere quod sit ibi verum corpus Christi.
SC2
Praeterea, veritas in novo testamento debet respondere figuris veteris testamenti. Sed in veteri testamento ipse
agnus, qui figurabat Christum, sumebatur in cibum, ut patet Exod. 12: ergo in nova lege ipsum verum corpus
Christi quod per agnum significatur, debet manducari.
SC3
Praeterea, deuter. 32, 4 dicitur: Dei perfecta sunt opera. Sed non perfecte conjungeremur Deo per sacramenta
quae nobis tradit, nisi sub aliquo eorum ipse vere contineretur. Ergo in hoc sacramento verum corpus Christi
continetur: quia non est aliud assignare sacramentum in quo Christus realiter contineatur.
SC4
Ad hoc etiam sunt multae auctoritates in littera positae.
CO
Respondeo dicendum, quod sub sacramento altaris continetur verum corpus Christi, quod de virgine traxit: et
contrarium dicere est haeresis, quia derogatur veritati Scripturae, qua Dominus dicit: hoc est corpus meum.
Ratio autem quare oportet quod in hoc sacramento ipse Christus contineatur, in principio hujus tractatus, dist. 8,
dicta est: quia scilicet non ita perfecte nobis Christus conjungeretur, si sola sacramenta illa haberemus in quibus
conjungitur nobis Christus per virtutem suam in sacramentis illis participatam; et ideo oportet esse aliquod
1523

