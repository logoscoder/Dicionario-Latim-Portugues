ponitur hic, quod dicit, principium sanctissimorum mandatorum sacrae actionis. Et ponit tria ad quae baptismus
ordinatur, quae formaliter rationem ejus complent. Unum est quod competit ei secundum quod est janua
sacramentorum; et quantum ad hoc dicit, quod est principium sanctissimorum mandatorum sacrae actionis.
Actiones enim sacras nominat actiones hierarchicas, scilicet purgare, illuminare, et perficere; quae praecipue in
nostra hierarchia consistunt in dispensatione sacramentorum: quae quidem actiones nobis sub praecepto traditae
sunt, et ad eas est principium baptismus quasi eorum janua. Secundum competit sibi inquantum est causa, prout
scilicet characterem imprimit, et gratiam confert, secundum quod homo informatur et idoneus redditur ad
aliorum sacramentorum perceptionem; et quantum ad hoc dicit, quod est formans per characterem et gratiam
nostros animales habitus, idest, vires animae, ad susceptivam opportunitatem, idest ad idoneam et opportunam
susceptionem divinorum eloquiorum quantum ad doctrinam fidei, et sacrarum actionum quantum ad alia
sacramenta, quae nulli non baptizato debent conferri.
Tertium competit sibi inquantum est signum et figura caelestium, et secundum hoc per baptismum manuducimur
in caelestium contemplationem; et quantum ad hoc dicit, quod est faciens iter nostrum, idest praeparans nobis
contemplationis viam ad anagogem, idest sursum ductionem, supercaelestis quietis, quae consistit in
contemplatione spiritualium. Vel potest dici, quod per secundum tangit finem proximum baptismi quantum, ad
ea quae sunt viae; per tertium autem tangit finem remotum et ultimum, quantum ad ea quae sunt patriae; ad
quam nos baptismus perducit per gratiam, quam confert, quae est res significata et non contenta.
RA1
Ad primum ergo dicendum, quod dionysius determinat de baptismo secundum quod est actio quaedam
hierarchica; et ideo definit principium mandatorum, non quorumlibet sed illorum quibus actiones hierarchicae
nobis traduntur.
RA2
Ad secundum dicendum, quod per primum tangit tantum ordinem baptismi ad alia sacramenta, sed per secundum
tangit effectum, quo mediante ad alia sacramenta percipienda idonee perducit, ut ex dictis patet.
RA3
Ad tertium dicendum, quod animales habitus hic dicuntur ab anima, et non ab animalitate, qua scilicet cum aliis
animalibus communicamus; ut ostendat quod non solum baptismus corpus exterius lavat, sed etiam animam
interius format.
RA4
Ad quartum dicendum, quod haec definitio est principium omnium quae dionysius de baptismo tradit; unde in
principio statim hanc definitionem ponit. Et quia in omnibus quae sunt propter finem et ex fine, debet accipi et
forma competens fini, et materia competens formae et fini; ideo in hac definitione non posuit formam et
materiam, sed solum ea ad quae baptismus ordinatur quasi ad finem proximum vel remotum.
Articulus 1D
AG1
Ulterius. Videtur quod inconvenienter assignetur definitio quam Damascenus ponit in 4 lib.
Cap. 10, sic dicens: baptismus est per quem primitias spiritus sancti accipimus, et principium alterius vitae fit
nobis regeneratio et sigillum et custodia et illuminatio. Aliqui enim prius habent spiritum sanctum et spiritualem
vitam, quam baptismum consequantur, sicut patet de Cornelio Act. 10. Ergo per baptismum non semper
accipimus primitias spiritus sancti, nec est baptismus principium alterius vitae in nobis.
AG2
Praeterea, idem non debet poni in definitione sui ipsius. Sed regeneratio est idem quod baptismus. Ergo non
debet poni in definitione baptismi.
AG3
Praeterea, illuminatio non fit nisi per virtutes intellectuales. Sed baptismus non est intellectualis virtus, sed
sacramentum. Ergo non debet sibi attribui illuminatio.
AG4
Praeterea, custodia fit in nobis per divinam providentiam, de qua dicitur in psalm. 120, 4: ecce non dormitabit
neque dormiet qui custodit Israel. Ergo non debet hoc baptismo attribui.
CO
Ad quartam quaestionem dicendum, quod Damascenus praedictam definitionem venatur ex hoc ipso quod
baptismus regeneratio dicitur.
Cum enim generatio sit motus ad esse, constat quod baptismus est per quem nobis traditur spirituale esse. Et quia
nullus potest agere actionem alicujus naturae, nisi prius habeat esse in natura illa, ideo concluditur quod
baptismus est principium omnium spiritualium actionum: et secundum hoc Damascenus baptismum definivit
adhuc per priora quam dionysius, inquantum accipit primum effectum baptismi, qui est constituere in spirituali
vita, ex qua habet quod regeneratio dicatur; et ideo definit baptismum ut principium spiritualis vitae in hoc quod
dicit, principium alterius vitae, scilicet spiritualis, quae est altera a naturali; ut haec generatio sit altera a naturali,
et regeneratio dicatur; et iterum ut principium eorum quae ad vitam prima consequuntur, et ideo dicit: per quod
1395

