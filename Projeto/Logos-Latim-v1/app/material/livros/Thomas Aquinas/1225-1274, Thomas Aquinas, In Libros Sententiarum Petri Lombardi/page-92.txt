Praesens enim maxime aeternitati competit, eo quod non habet successionem. Sed generatio divina est aeterna.
Ergo debet significari per praesens tempus.
AG2
Praeterea, Avicenna distinguit duplex agens: quoddam quod est causa fiendi tantum, et istud non influit in rem
nisi dum est in fieri; quoddam autem quod est principium essendi, et hoc agens non cessat ab influendo in
causatum suum quamdiu habet esse. Constat autem quod pater non est principium filii sicut principium fiendi,
quia filius non est factus; sed sicut principium essendi, quia dat sibi esse. Ergo quandiu filius habet esse, pater
dat sibi esse, quae datio est generatio. Cum igitur filius verissime dicatur semper esse, et magis quam fuisse,
verius diceretur semper nasci quam semper natus.
AG3
Contra, illud quod est semper in fieri, est imperfectum. Sed quod semper nascitur, significatur semper ut in fieri.
Ergo significatur ut imperfectum.
Ergo non proprie dicitur filius semper nasci, cum ab eo secludatur omnis imperfectio.
AG4
Praeterea, omne illud quod consequitur generationem secundum modum intelligendi, est quasi terminus
generationis. Sed relatio filiationis consequitur generationem secundum modum intelligendi.
Ergo se tenet ex parte termini generationis. Sed terminus generationis non significatur per praesens, sed per
praeteritum. Ergo filius verius dicitur natus quam nascens.
CO
Respondeo dicendum, quod, sicut dictum est superius, dist. 8, qu. 2, art. 3, nullum verbum alicujus temporis
perfecte aeternitatem repraesentat.
Unde cum generatio filii sit aeterna, ut dictum est, dist. 4, qu. 1, art. 1, non sufficienter exprimitur per verbum
alicujus temporis; unde per diversorum temporum verba significari potest, ut quidquid est perfectionis in
quolibet tempore, divinae generationi attribuatur, et omnis imperfectio excludatur. Cum igitur in omni inferiori
generatione vel in quocumque fieri, ipsum esse sit imperfectum, quia hujusmodi non sunt nisi in fieri, et
perfectio non est nisi quando fieri terminatur, et tunc esse non retinet generatio creaturae, sicut etiam in termino
motus non est motus; in divina tamen generatione invenitur simul et perfectio et esse. Unde ad significandum
esse divinae generationis, quod nunquam transit, possumus uti verbo praesentis temporis, ut dicamus filium
generari a patre; ad significandum vero generationis perfectionem possumus verbo praeteriti temporis uti, ut
dicamus filium natum; ut autem utrumque concludatur simul, scilicet perfectio et esse generationis,
convenientissime dicitur semper natus; ut per sempiternitatem significetur esse generationis indeficiens, et per
praeteritum tempus ipsius perfectio.
Si autem diceremus, semper nascitur, designaretur solum esse generationis indeficiens, sed non perfectio; et ideo
melius dicitur semper natus quam semper nascens. In aliis autem divinis quae non significantur ut in fieri,
convenientius utimur praesenti tempore.
RA1
Ad primum ergo dicendum, quod quamvis praesens aeternitati conveniat maxime, quia ponit esse in actu, tamen
in illis quae per modum fieri significant, importat imperfectionem, quia talia dum habent esse, imperfecta sunt; et
ideo in talibus convenientius utimur praeterito, praecipue si addatur aliquid ad indeficientiam designandam.
RA2
Ad secundum dicendum, quod per illam rationem probatur quod esse divinae generationis nunquam transeat, et
hoc significatur per praesens; tamen ex modo significandi, quia significatur per modum fieri, importatur
quaedam imperfectio; et ideo oportet uti praeterito tempore, et hoc sequentia argumenta concludunt.
EX
Dicit autem apostolus Christum esse Dei virtutem et Dei sapientiam. Contra, aut loquitur de essentiali sapientia,
aut de sapientia genita. Si de essentiali, constat quod illa esset in patre, etiam si filius non esset, sicut et essentia.
Sed de sapientia genita supra ab Augustino dictum est, distinct. 5, quod pater non est sapiens sapientia quam
genuit. Ergo etiam si filius non esset, non sequeretur quod pater sapiens non esset; et ita videtur ratio Augustini
nihil valere.
Et dicendum, quod loquitur de sapientia essentiali, secundum quod est appropriata filio. In appropriato autem,
inquantum hujusmodi, intelligitur ratio proprii; et sic procedit Augustinus. Vel potest melius dici, quod loquitur
de sapientia genita; non enim dicit, quod per illam sapientiam pater sit sapiens, sed quod illam sapientiam
habeat. Inconveniens autem est dicere, Deum nunc habere aliquam sapientiam quam non semper habuit, quia hoc
poneret mutationem in ipso.
Quomodo igitur immutabilis Deus est? videtur quod hoc non sequatur; quia secundum Philosophum, in ad
aliquid non est motus: et ita ex adventu relationis non potest concludi aliqua mutabilitas.
Praeterea, Deus per hoc quod dat esse creaturae, dicitur creator, et per hoc quod dat esse filio, dicitur pater. Sed
non sequitur ipsum esse mutabilem, quamvis modo sit creator, et ab aeterno non fuerit. Ergo etiam non
sequeretur quod esset mutabilis, si non semper pater fuisset.

92

