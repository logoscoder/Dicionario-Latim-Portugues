AG4
Praeterea, ut dicitur 2 Petr. 1, 21: spiritu sancto inspirati locuti sunt sancti Dei homines, qui Scripturas divinas
ediderunt. Sed inveniuntur in Scripturis aliquae locutiones quae non sunt verae secundum quod verba sonant,
sicut quod ligna silvae iverunt ad rhamnum, ut eis imperaret, judic. 9. Cum ergo per inspirationem spiritus sancti
non fiat aliquod peccatum, videtur quod non omne mendacium sit peccatum.
AG5
Praeterea, vitium mendacii, quod virtuti veritatis opponitur, non solum est in dictis, sed etiam in factis. Sed sine
peccato potest aliquis aliquando significare facto quod non est, sicut de Christo legitur Luc. Ultimi, quod finxit
se longius ire: similiter etiam Josue, qui simulavit se fugere ante habitatores hai, et David qui simulavit se
stultum ante regem Achis.
Ergo et verbo potest aliquis sine peccato mentiri.
AG6
Praeterea, mendacium non videtur esse peccatum nisi ex eo quod fallit. Sed aliquando expedit homini ut in
aliquo fallatur et erret, ut in littera dicitur, et in multis casibus patet. Ergo aliquando potest aliquis sine peccato
mentiri.
AG7
Praeterea, nullus actus congruus est peccatum.
Sed mendacium officiosum est hujusmodi: quia officium est congruus actus personae secundum statuta patriae.
Igitur etc..
SC1
Sed contra, Augustinus in Lib. De mend., dicit: quisquis aliquod genus mendacii quod peccatum non sit, esse
putaverit, seipsum turpiter decipit. Ergo omne mendacium peccatum est.
SC2
Praeterea, omnis inordinatio in actibus humanis, si voluntaria sit, peccatum est. Sed ubicumque est mendacium,
est aliqua inordinatio, quia adhibetur vox ad significandum aliquid quod significabile non est. Ergo omne
mendacium est peccatum.
SC3
Praeterea, nihil opponitur virtuti nisi peccatum.
Sed omne mendacium opponitur virtuti, quae est veritas, ut in 4 ethic. Patet.
Ergo omne mendacium est peccatum.
CO
Respondeo dicendum, quod cum malum omnifariam contingat, cujuslibet circumstantiae perversitas, etiam aliis
circumstantiis debitis existentibus, peccatum in moribus facit; ut si aliquis accipiat unde non debet,
quantumcumque bonum intendat, vel aliae circumstantiae ordinatae videantur, peccatum non evitabit. Cum
autem locutio inventa sit ad exprimendam conceptionem cordis, quandocumque aliquis loquitur quod in corde
non habet, loquitur quod non debet. Hoc autem contingit in omni mendacio; unde omne mendacium est
peccatum, quantumcumque aliquis propter bonum mentiatur.
RA1
Ad primum ergo dicendum, quod verba quae Jacob protulit, secundum aliquem intellectum necessitatem vel
veritatem habuerunt: sibi enim primogenitura Dei electione debebatur, et ad illum intellectum spiritus sanctus
verba ordinabat, cujus instinctu et intellectu loquebatur, sive ipse illum intellectum ex verbis acciperet explicite,
sive implicite hoc significare intenderet ad quod spiritus sanctus ordinabat; unde a mendacio excusatur. Et eadem
ratio est de omnibus verbis quae mendacium sapere videntur ab illis viris prolata in quibus mendacium
concedere nefarium videtur.
RA2
Ad secundum dicendum, quod obstetrices mentitae sunt ad litteram: nec pro mendacio remuneratae sunt, sed pro
pietate, quia pueros Hebraeorum liberaverunt.
RA3
Ad tertium dicendum, quod in majori includitur minus, et non e converso. Et quando virtuosus eligit minus
dicere de se quam possit, secundum rei veritatem non mentitur, sed aliquod verum tacet.
RA4
Ad quartum dicendum, quod verba quae in sacra Scriptura sunt scripta, aut sunt verba ejus qui Scripturam edidit,
aut sunt verba alicujus qui in Scriptura recitatur loquens. Si primo modo, sic non contingit in eis mendacium,
quia in figurativis locutionibus non est sensus verborum quem primo aspectu faciunt, sed quem proferens sub tali
modo loquendi facere intendit, sicut qui dicit, quod pratum ridet, sub quadam rei similitudine intendit significare
prati floritionem. Si autem sunt verba alicujus qui recitatur loquens, aut sunt alicujus cujus malitia in Scriptura
arguitur, et sic non est inconveniens quod sint ibi etiam mendacia, sicut verba Judaeorum Christum
blasphemantium: aut alicujus qui commendatur non de perfectione virtutis, sed de profectu, sicut obstetrices
commendantur quod in hoc profecerunt quod non in damnum alicujus, sed in obsequium divinum mentitae sunt:

1326

