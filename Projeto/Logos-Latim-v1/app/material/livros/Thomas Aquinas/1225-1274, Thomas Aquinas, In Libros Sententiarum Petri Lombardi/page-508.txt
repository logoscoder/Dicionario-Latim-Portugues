Sed contra, omne esse est a forma. Si ergo materia prima fuit ante rerum distinctionem, oportet quod formam
aliquam habuerit.
SC2
Praeterea, sicut se habet corpus naturale ad diversas figuras, ita se habet materia prima ad formas substantiales.
Sed impossibile est esse aliquod corpus absque omni figura. Ergo impossibile est esse materiam absque omni
forma.
CO
Respondeo dicendum, quod materia prima dicitur dupliciter: vel ita quod primum importet ordinem naturae; vel
ita quod importet ordinem temporis. Secundum quod importat ordinem naturae, materia prima est illud in quo
ultimo stat resolutio corporum naturalium, quod oportet esse absque omni forma: quia omne subjectum quod
habet formam, est divisibile in formam et subjectum formae: et ideo, quia omnis cognitio est per formam, haec
materia prima est scibilis, ut dicit Philosophus in 1 phys., secundum analogiam tantum, prout dicimus illud esse
materiam primam quod ita se habet ad omnia corpora sicut se habet lignum ad lectum: et quamvis materia prima
sic accepta, non habeat aliquam formam partem essentiae suae, nunquam tamen dividitur ab omni forma, ut
probat Avicenna in sua metaph.: immo quando amittit unam formam, acquirit aliam, secundum quod corruptio
unius est generatio alterius: et ideo materia prima sic accepta, non potuit esse duratione ante corpora ex ea
formata. Alio modo dicitur materia prima secundum quod primum importat ordinem temporis: illud scilicet quod
duratione praecessit ordinatam dispositionem partium mundi, qualis nunc cernitur, secundum eos qui ponunt
mundum non semper fuisse, nec a principio creationis omnia distincta fore: et sic accipiendo primam materiam,
oportuit eam habere aliquam formam.
Sed circa hoc antiqui Philosophi diversificati sunt. Quidam enim posuerunt eam esse totam sub una forma,
ponentes unum elementorum omnium primam materiam esse, vel aliquid inter ea: et ex isto omnia generari
constituunt densitate et raritate.
Alii vero posuerunt eam sub pluribus formis, non tamen ordinatis ad invicem, sed quadam confusione permixtis,
quae creatoris operatione ad ordinem et distinctionem reductae sunt: et hoc tamen diversimode posuerunt, ut
Philosophus narrat, quod ad praesens non pertinet.
Et hae omnes positiones a Philosopho sufficienter improbatae sunt.
Moderni etiam in has duas vias dividuntur.
Quidam enim ponunt materiam illam primam totam sub una forma creatam; sed ne in antiquum errorem labi
videantur, ponunt illam formam non esse unum quatuor elementorum, sed aliquid quod se habet in via ad ea, ut
imperfectum ad perfectum; sicut forma embrionis se habet ad animal completum.
Sed hoc non potest similiter dici in elementis: quia, secundum Commentatorem, prima habilitas quae est in
materia, est ad formam elementi.
Unde non invenitur aliqua forma media inter materiam primam et formam elementi, sicut inveniuntur multa
media inter materiam primam et formam animalis; quarum una alteri succedit, quousque ad ultimam
perfectionem veniatur, intermediis multis generationibus et corruptionibus, ut Avicenna dicit. Et praeterea, cum
tunc naturalia principia instituta fuerint, oporteret etiam nunc in naturali elementorum generatione advertere
aliam formam ante formam elementi; quod est contra sensum: nisi forte dicatur secundum positionem libri fontis
vitae, esse unam primam formam, et sic in materia primo inductam fore formam corporalem communem, et
postmodum formas speciales distinctas. Sed hanc positionem Avicenna improbat, quia omnis forma substantialis
dat esse completum in genere substantiae.
Quidquid autem advenit postquam res est in actu, est accidens: est enim in subjecto quod dicitur ens in se
completum. Unde oporteret omnes alias formas naturales esse accidentia; et sic rediret antiquus error, quod
generatio idem est quod alteratio.
Unde ipse vult quod ab eadem forma per essentiam, ignis sit ignis et corpus et substantia.
Et ideo tenendo viam aliorum sanctorum, qui ponunt successionem in operibus sex dierum, videtur mihi
dicendum, quod prima materia fuit creata sub pluribus formis substantialibus, et quod omnes formae
substantiales partium essentialium mundi in principio creationis productae sunt: et hoc sacra Scriptura ostendit,
quae caelum et terram et aquam in principio commemorat: et hoc etiam Magister dicere videtur, ponens in illa
informi materia hoc terreum elementum in medio consistere, et aquas rariores fuisse in modum nebulae supra
extensas. Sed dico, quod virtutes activae et passivae nondum in principio partibus mundi collatae fuerant,
secundum quas postmodum distingui et ordinari dicuntur. Et hoc esse possibile patet, si sustinere volumus
opinionem Avicennae, qui ponit elementa in mixto remanere secundum formas substantiales quantum ad
primum esse, transmutari autem quantum ad secundum, scilicet quantum ad qualitates activas et passivas: est
enim mixtio miscibilium alteratorum unio. Unde possibile est materiam esse sub forma substantiali sine hoc
quod habeat qualitates activas et passivas in sui complemento: et sic cum esse primum naturaliter praecedat esse
secundum, expressus est ordo naturae in successione temporis, dum res prius fiunt in esse primo quam
perficiantur in esse secundo.
RA1

508

