Et quia vinculum matrimoniale tollitur per mortem, nulla fit injuria sacramento, si mulier post mortem viri
iterato nubat.
RA2
Ad secundum dicendum, quod secundum matrimonium quamvis in se consideratum sit perfectum sacramentum,
tamen in ordine ad primum consideratum habet aliquid de defectu sacramenti, quia non habet plenam
significationem, cum non sit una unius, sicut est in matrimonio Christi et ecclesiae; et ratione hujus defectus
benedictio a secundis nuptiis subtrahitur. Sed hoc est intelligendum, quando secundae nuptiae sunt secundae et
ex parte viri et ex parte mulieris, vel ex parte mulieris tantum. Si enim virgo contrahat cum illo qui habuit aliam
uxorem, nihilominus nuptiae benedicuntur: salvatur enim aliquo modo significatio etiam in ordine ad primas
nuptias: quia Christus, etsi unam ecclesiam sponsam habeat, habet tamen plures personas desponsatas in una
ecclesia; sed anima non potest esse sponsa alterius quam Christi, quia cum Daemone fornicatur, nec est ibi
matrimonium spirituale; et propter hoc quando mulier secundo nubit, nuptiae non benedicuntur propter defectum
sacramenti.
RA3
Ad tertium dicendum, quod significatio perfecta invenitur in secundo matrimonio secundum se considerato, non
autem si consideretur in ordine ad praecedens matrimonium; et sic habet defectum sacramenti.
RA4
Ad quartum dicendum, quod secundum matrimonium impedit sacramentum ordinis quantum ad id quod habet de
defectu sacramenti, et non inquantum est sacramentum.
EX
Omnes quos in poenitentia accipimus, ita nostri filii sunt ut in baptismo suscepti: non ratione alicujus
cognationis, sed propter periculum evitandum, ut dictum est.
Paschalis vero secundus post compaternitatem genitos copulari prohibet. Illa prohibitio nunc locum non habet;
magis enim fuit propter quamdam honestatem quam propter aliquod vinculum.
Si quis suae spiritualis commatris filiam fortuito...
Duxerit, maturiori servato consilio habeat.
Hoc ideo dicitur, quia spiritualis cognatio ad filium spiritualem transit a patre in filium naturalem, quia omnes
filii naturales spiritualis patris sunt ei fratres spirituales; non autem respectu patris: patri enim spirituali non fiunt
filii spirituales filii naturales matris, nec e converso.
Quia vero piaculare flagitium commisit qui duabus commatribus vel sororibus nupsit, magna poenitentia debet ei
injungi. Hoc est intelligendum, quando una illarum est facta commater alteri, postquam uxor ejus est matrimonio
consummato, et per actum proprium: alias enim prohibetur, ut dictum est.

|+d43.q1 Distinctio 43, Quaestio 1
|a0 Prologus
Postquam determinavit Magister de sacramentis quae pertinent ad ecclesiae praesentem statum, in parte ista
incipit determinare de his quae pertinent ad ecclesiae ultimum terminum, scilicet de resurrectione, et de
remuneratione. Dividitur ergo haec pars in duas: in prima parte determinat ea quae pertinent ad corporum
resurrectionem; in secunda ea quae pertinent ad remunerationem, ad quam etiam resurrectio ordinatur, 45 dist.,
ibi: praeterea sciendum est, quod omnes animae (ut ait Augustinus) cum de hoc saeculo exierint, diversas habent
receptiones. Prima in duas: in prima determinat de resurrectione et circumstantiis ejus; in secunda de qualitate
resurgentium, 44 dist., ibi: solent autem percontari, et quaerere, an in eadem aetate et statura corporis omnes
resurrecturi sint.
Prima in duas: in prima probat resurrectionem futuram esse; in secunda determinat quasdam resurrectionis
circumstantias, ibi: causa enim resurrectionis mortuorum erit vox tubae. Et circa hoc tria facit: primo determinat
resurrectionis causam; secundo tempus, ibi: media autem nocte dicitur venturus; tertio resurrectionis terminum,
ibi: quaeri solet, utrum illi quos vivos inveniet Christus, nunquam omnino morituri sunt etc.. Circa secundum
duo facit: primo determinat resurrectionis tempus; secundo ex dictis movet quamdam dubitationem, ibi: hic
quaeritur, utrum electis tunc adsit memoria praecedentium malorum. Tertia etiam pars dividitur in duas: in prima
determinat terminum resurrectionis a quo, scilicet a morte; secundo terminum ad quem, scilicet integritatem
corporis, ibi: cumque ex praedictis sane credi valeat omnes resurrecturos, credendum est etiam quod omnes
resurgent incorrupti, non utique impassibiles. Circa primum duo facit: primo inquirit, utrum omnes moriantur, ut
a morte resurgere possint; secundo explanat quoddam quod circa determinata dubium esse posset, ibi: his autem
adjiciendum est.
Hic quaeruntur quinque: 1 de ipsa resurrectione; 2 de causis ejus; 3 de tempore; 4 de termino a quo erit
resurrectio, quia de termino ad quem in sequenti dicetur; 5 de memoria et cognitione resurgentium.

2051

