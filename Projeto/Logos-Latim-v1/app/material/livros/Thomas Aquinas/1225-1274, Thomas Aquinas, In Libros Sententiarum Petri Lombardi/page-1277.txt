Praeterea, omnis actus timoris ex aliquo amore procedit. Sed actus timoris servilis non procedit ex amore
caritatis. Ergo procedit ex amore libidinoso: ergo est malus.
AG3
Praeterea, una circumstantia indebita facit totum actum malum. Sed actus timoris servilis videtur esse serviliter
timere, quae est circumstantia turpis. Ergo usus timoris servilis est malus.
SC1
Sed contra, cujus usus malus est, ipsum etiam malum est: quia non potest arbor bona fructus malos facere;
Matth. 7, 7. Sed timor servilis est bonum, cum sit a Deo. Ergo usus ejus bonus est.
SC2
Praeterea, usus timoris servilis est abstinere a peccato, et ad sapientiam introducere. Hoc autem est bonum. Ergo
usus servilis timoris est bonus.
CO
Ad secundam quaestionem dicendum, quod quidquid est de substantia habitus, oportet quod in actu ejus
elucescat, eo quod quales sunt habitus, tales actus reddunt, ut dicitur in 2 ethic.: non autem oportet quod omne
quod accidit alicui habitui, semper in actu ejus manifestetur; sicut fidei informi accidit habere aliquid repugnans
caritati; non tamen oportet quod semper in actu ejus caritati repugnans aliquid inveniatur.
Cum igitur servilitas timoris habitui accidat ex imperfectione subjecti, ut ex dictis patet, non oportet quod actus
ejus semper conditiones servilitatis in se habeat; sed poterit habere bonitatem proportionatam substantiae sui
habitus, non scilicet meritoriam, sicut nec habitus habet bonitatem gratuitam.
Et quia habitus perfectam rationem bonitatis non habet, ideo defectus alicujus debitae bonitatis in actu, sive
deordinatio aliqua, non repugnat substantiae habitus, sicut repugnat omnis actus inordinatus habitui virtutis, qui
habet bonitatem perfectam. Et propter hoc virtutis usus semper est bonus, peccati autem semper est malus; sed
timoris servilis actus potest esse et bonus et malus.
RA1
Ad primum ergo dicendum, quod Augustinus loquitur quando aliquid fit timore servili ratione suae servilitatis.
RA2
Ad secundum dicendum, quod actus timoris servilis quando bonus est, non est ex amore gratuito, neque ex
amore libidinoso, sed ex amore naturali, quo quis vult consistentiam et bene esse sui subjecti; et ideo horret
omnem poenam, sive quam experientia docet, sicut in naturali timore, sive quam fides demonstrat, sicut in
servili.
RA3
Ad tertium dicendum, quod non semper timere serviliter est actus timoris servilis, ut ex dictis patet.
Articulus 2C
AG1
Ulterius. Videtur quod timor servilis non tollatur adveniente caritate. Timor enim servilis a fide informi
consurgit. Sed fides informis manet secundum substantiam habitus, et formatur caritate quae advenit. Ergo et
timor non expellitur caritate adveniente.
AG2
Praeterea, per caritatem advenientem non tollitur nisi peccatum, et quod est ex peccato introductum.
Hoc autem non est timor servilis, cum sit a Deo. Ergo non expellitur caritate adveniente.
AG3
Praeterea, quod se habet ex additione ad aliud, includit illud, et non tollit. Sed timor initialis se habet ex
additione ad servilem: quia timet poenam sicut servilis, et ulterius separationem. Ergo timore initiali adveniente,
non expellitur timor servilis. Ergo nec adveniente caritate, sine qua non est timor initialis.
SC1
Sed contra est quod dicit Augustinus in littera, quod adveniente caritate pellitur timor servilis.
SC2
Praeterea, libertas non compatitur secum servitutem.
Sed caritas adveniens libertatem facit: quia ubi spiritus Domini, qui sine caritate non est, ibi libertas; 2 corinth.,
3, 17. Ergo timor servilis expellitur adveniente caritate.
SC3
Praeterea, nullus principaliter timens poenam, habet caritatem. Sed quicumque habet timorem servilem, est
hujusmodi. Ergo etc..
CO
Ad tertiam quaestionem dicendum, quod timor servilis manet adveniente caritate quantum ad substantiam, sed
non quantum ad servilitatem.
Constat enim quod homo caritatem habens timet poenas aeternas, quod erat proprium objectum ejus quantum ad
substantiam habitus: quod enim haec plus quam alia timeat, non est de ratione habitus, sed de ratione servilitatis.
RA
1277

