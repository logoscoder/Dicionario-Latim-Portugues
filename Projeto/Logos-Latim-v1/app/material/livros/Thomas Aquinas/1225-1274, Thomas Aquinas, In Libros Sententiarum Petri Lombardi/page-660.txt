potest homo in peccato mortali existens ad tempus stare, ne in peccatum cadat, sed non diu. Ista autem positio
multipliciter apparet falsa. Primo, quia cum peccatum bona naturalia non tollat, sed diminuat; illud quod ad
naturam potentiae naturalis pertinet, homo per peccatum amittere non potest, etsi in illo infirmetur. Cum igitur
libera electio vel fuga boni seu mali, ad naturam liberi arbitrii pertineat; non potest esse ut per peccatum
subtrahatur homini facultas fugiendi peccatum; sed solum quod minuatur, ita scilicet quod illud peccatum quod
homo ante vitare de facili poterat, postmodum difficulter vitet. Similiter etiam quod inducunt de peccato veniali,
non est simile: quod enim non possumus omnia venialia peccata vitare, sed singula, praecipue propter primos
motus dicitur, ad quos non requiritur deliberatio consensus; sed sunt quidam subiti motus; unde dum homo uni
obstare nititur, ex alia parte alius motus insurgit. Sed peccatum mortale requirit consensum determinatum; unde
si potest vitare hoc et illud, potest eadem ratione vitare omnia.
Nec iterum potest dici, quod ad tempus vitet, et non diu: quia liberum arbitrium resistens malo, non efficitur
infirmum ad malum vitandum, sed multo fortius; unde multo magis postea potest vitare peccatum quam ante.
Et ideo cum aliis dicendum est, quod vitare peccatum intelligi potest dupliciter: aut peccatum jam commissum,
aut peccatum committendum. Si intelligatur de peccato jam commisso, sic homo in peccato mortali existens, non
potest peccatum vitare sine gratia: quia non potest se a peccato praeterito absolvere, et a reatu culpae, nisi per
gratiam liberetur; et in hoc errabat Pelagius aestimans hominem propriis virtutibus sine gratia posse se a peccatis
praeteritis absolvere satisfaciendo. Peccatum autem committendum potest homo vitare etiam sine gratia,
quantumcumque in peccato mortali existat. Si tamen gratia intelligatur aliquis habitus infusus, et non ipsa divina
voluntas, per quam omnia bona causantur, et mala repelluntur.
RA1
Ad primum ergo dicendum, quod sicut videre dicitur dupliciter, scilicet habere visum, et uti visu, ita et peccare;
unde cum dicitur, quod homo non potest non peccare ante reparationem, intelligitur habere peccatum; sed non
potest intelligi quod non possit non uti peccato.
RA2
Ad secundum dicendum, quod libertas arbitrii immutata est per peccatum, sed non ablata.
Quod autem dicitur, ut liberum arbitrium omnino non possit quod prius poterat, hoc ablationem facultatis
designat, et non solum diminutionem; sed hoc ad diminutionem pertinet ut quod prius facile poterat, postmodum
non sine difficultate et pugna possit, quantum ad vitationem mortalium; sed venialia omnia non potest vitare,
propter rebellionem carnis ad spiritum.
RA3
Ad tertium dicendum, quod verbum Augustini non est intelligendum de necessitate absoluta, sed conditionata,
quae est necessitas finis. Vir enim superbus si fini suo inhaerere vult, ut scilicet propriam excellentiam quaerat,
necesse habet ut invideat excellentiae aliorum, quae propriae excellentiae derogat; sed qui semel per superbiam
peccavit mortaliter, non propter hoc necesse habet ut semper in actum superbiae exeat: potest enim de uno
peccato in contrarium peccatum transire, vel in bonum ex genere; et ideo non est necessarium quod invideat.
RA4
Ad quartum dicendum, quod ratio illa tenet in illis quae agunt propter necessitatem naturae, in quibus de
necessitate operatio sequitur secundum exigentiam perfectionis et defectum operantis: non autem tenet in
voluntariis: quia homo habens virtutem potest non uti virtute, sed in contrarium usum exire: et similiter habens
habitum vitiosum, potest non uti habitu illo.
RA5
Ad quintum dicendum, quod mors non respondet pro poena cuilibet peccato, sed peccato primae transgressionis,
ex quo tota natura infecta est; unde sicut a necessitate moriendi homo non liberatur nisi per gratiam, ita et a
necessitate subjacendi illi peccato per originem a parentibus in posteros transfuso. Non tamen oportet quod homo
necessario in peccatum mortale actuale labatur.
RA6
Ad sextum dicendum, quod aliud est resistere peccato, et aliud victoriam de peccato habere.
Quicumque enim vitat peccatum, peccato resistit; unde hoc potest fieri etiam sine gratia: nec oportet quod tunc
homo resistendo peccato, mereatur praemium aeternum. Sed ille proprie vincit peccatum qui potest pertingere ad
hoc contra quod est pugna peccati. Hoc autem non potest esse nisi in eo qui opus meritorium operatur; unde talis
victoria vitam aeternam meretur, et sine gratia non fit.
|a3 Articulus 3: Utrum homo possit implere praecepta Dei sine gratia.
AG1
Ad tertium sic proceditur. Videtur quod homo sine gratia Dei praecepta implere non possit.
Qui enim mandata Dei servat, vitam aeternam meretur, ut dicitur Luc. 10, 28: hoc fac, et vives.
Sed hoc non potest homo sine gratia. Ergo nec mandata legis implere.
AG2
Praeterea, caritas non potest sine gratia haberi. Sed dilectio caritatis est in praecepto, Matth. 22. Ergo praecepta
non possunt sine gratia impleri.
660

