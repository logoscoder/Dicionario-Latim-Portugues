Praeterea, Augustinus dicit 21 de CIV. Dei: utrumque, idest ignis et vermis, poena erunt carnis; et sic idem quod
prius.
SC1
Sed contra est quod Augustinus dicit, 20 de civitate Dei: in poenis malorum inextinguibilis ignis et vivacissimus
vermis ab aliis aliter atque aliter est expositus. Alii utrumque ad corpus, alii utrumque ad animam retulerunt; alii
proprie ad corpus ignem, topice ad animam vermem; quod esse credibilius videtur.
CO
Ad secundam quaestionem dicendum, quod sicut supra dictum est, dist. 48, post diem judicii in mundo innovato
non remanebit aliquod animal vel aliquod corpus mixtum, nisi corpus hominis tantum, eo quod non habeat
aliquem ordinem ad corruptionem, nec post illud tempus sit futura generatio et corruptio. Unde vermis qui in
damnatis ponitur, non debet intelligi esse materialis, sed spiritualis, qui est conscientiae remorsus: qui dicitur
vermis, inquantum oritur ex putredine peccati, et animam affligit, sicut corporalis vermis ex putredine ortus
affligit pungendo.
RA1
Ad primum ergo dicendum, quod ipsae animae damnatorum dicuntur carnes eorum pro eo quod carni subjectae
fuerunt. Vel potest dici quod etiam per vermem spiritualem caro affligetur, secundum quod passiones animae
redundant in corpus; et hoc in futuro.
RA2
Ad secundum dicendum, quod Augustinus loquitur sub quadam comparatione: non enim vult simpliciter asserere
quod ille vermis sit materialis; sed quod potius esset asserendum, ignem et vermem materialiter intelligi, quam
quod utrumque spiritualiter tantum intelligatur; quia sic damnati nullam poenam corporalem sustinerent; ut patet
seriem verborum ejus ibidem inspicienti.
Articulus 3C
AG1
Ulterius. Videtur quod fletus qui est in damnatis, erit corporalis. Quia Luc. 13, dicit quaedam Glossa, quod per
fletum quem Dominus reprobis comminatur, potest probari vera corporum resurrectio; quod non esset, si fletus
ille esset tantum spiritualis. Ergo etc..
AG2
Praeterea, tristitia quae est in poena, respondet delectationi quae fuit in culpa, secundum illud apocal. 18, 7:
quantum glorificavit se, et in deliciis fuit, tantum date illi tormentum et luctum.
Sed peccatores in culpa habuerunt delectationem et interiorem et exteriorem. Ergo habebunt fletum etiam
exteriorem.
SC1
Sed contra, fletus corporalis fit per quamdam resolutionem lacrymarum. Sed a corporibus damnatorum non
potest fieri perpetua resolutio, cum nihil in eis per cibum restauretur: omne enim finitum consumitur, si aliquid
ab eo continue abstrahatur.
Ergo in damnatis non erit corporalis fletus.
CO
Ad tertiam quaestionem dicendum, quod in fletu corporali duo inveniuntur: quorum unum est lacrymarum
resolutio; et quantum ad hoc fletus corporalis in damnatis esse non potest: quia post diem judicii quiescente motu
primi mobilis non erit aliqua generatio et corruptio, vel corporalis alteratio; in lacrymarum autem resolutione
oportet esse illius humoris generationem qui per lacrymas distillat; unde quantum ad hoc corporalis fletus in
damnatis esse non poterit. Aliud quod invenitur in corporali fletu, est quaedam commotio et perturbatio capitis et
oculorum; et quantum ad hoc fletus in damnatis esse poterit post resurrectionem.
Corpora enim damnatorum non solum ex exteriori affligentur, sed etiam ab interiori, secundum quod corpus
immutatur ad passionem animae in bonum vel malum; et quantum ad hoc fletus carnis resurrectionem indicat, et
respondet delectationi culpae quae fuit in anima et in corpore.
RA
Et per hoc patet responsio ad objecta.
Articulus 3D
AG1
Ulterius. Videtur quod damnati non sint in tenebris corporalibus. Quia, ut dicit Gregorius in 9 Lib. Moral., super
illud job 10: sed sempiternus horror inhabitat, quamvis ignis illic ad consolationem non luceat, tamen ut magis
torqueat ad aliquid lucet: nam sequaces quos secum traxerunt de mundo reprobi, flamma illustrante visuri sunt.
Ergo non erunt ibi tenebrae corporales.
AG2
Praeterea, damnati vident poenam suam: hoc enim est eis augmentum poenae. Sed nihil videtur sine lumine.
Ergo non sunt tenebrae corporales.
2299

