Ostenso quomodo res sint in Deo, hic ex incidenti ostendit quomodo Deus sit in rebus; et dividitur in partes duas:
in prima ostendit Deum esse ubique et in omnibus rebus; in secunda parte removet a Deo quaedam quae
creaturas in loco existentes consequuntur, ibi: cumque natura divina veraciter et essentialiter sit in omni loco et
in omni tempore, non tamen movetur per loca vel per tempora. Prima in duas: in prima ponit modos quibus Deus
in rebus esse dicitur; in secunda inquirit rationes illorum modorum, ibi: quomodo autem Deus habitet in nobis,
ex illis aliquatenus intelligere valebis quae supra dicta sunt. Circa primum duo facit: primo enumerat modos;
secundo auctoritatibus confirmat, ibi: ne autem ista...
Falsitatis arguere aliqui praesumant; sanctorum auctoritatibus munienda mihi videntur. Et primo confirmat
modum quo est communiter in omnibus creaturis; secundo modum quo specialiter est in sanctis, ibi: in sanctis
vero etiam habitat. Modus autem quo specialissime est in homine Christo, pertinet ad tertium librum; et ideo
eum praetermittit.
Quomodo autem Deus habitet in bonis, ex illis aliquatenus intelligere valebis quae supra dicta sunt.
Hic ostendit rationes dictorum modorum: et primo quantum ad modum quo specialiter in sanctis est; secundo
quantum ad modum communem quo est in omnibus creaturis, ibi: ex praedictis patet quod Deus ubique totus est
per essentiam. Et circa primum duo facit: primo ostendit veritatem; secundo excludit quasdam dubitationes, ibi:
si autem quaeris, ubi habitabat Deus antequam sancti essent, dicimus quia in se habitabat. Et sunt tres per
ordinem inductae, ut patet in littera.
Ex praedictis patet quod Deus ubique totus est per essentiam, et in sanctis habitat per gratiam.
Hic inquirit rationem quantum ad modum communem; et circa hoc tria facit: primo ostendit modi illius
incomprehensibilitatem; secundo redarguit quorumdam insufficientem assignationem, ibi: quidam tamen
immensa ingenio suo metiri praesumentes, hoc ita forte intelligendum tradiderunt; tertio excludit erroneam
quaestionem, ibi: solet etiam ab eisdem quaeri, quomodo Deus substantialiter insit omnibus rebus. Ubi duo facit:
primo excludit objectionem; secundo destruit positionem, ibi: postremo respondeant quid potius de Deo
respondendum existiment.
Hic est duplex quaestio. Primo quomodo Deus in omnibus rebus sit. Secundo quomodo ubique sit.
Circa primum quaeruntur duo: 1 utrum Deus sit in omnibus rebus; 2 de diversitate modorum quibus in rebus esse
dicitur.
|a1 Articulus 1: Utrum Deus sit in rebus.
AG1
Ad primum igitur sic proceditur. Videtur quod Deus in rebus non sit. Inter causas enim illae solae rei intrinsecae
sunt quae partes ejus sunt, ut materia et forma; non autem agens et finis. Sed Deus non est causa rerum ut
veniens in constitutionem ipsarum; quia regit omnes res, praeterquam commisceatur cum eis, ut dicitur lib.
De causis. Ergo Deus in rebus creatis non est.
AG2
Praeterea, nobilius agens est hoc quod potest producere effectum in absentia sua, quam quod non potest hoc
facere nisi per suam praesentiam.
Deus autem est nobilissimum agens. Cum igitur inveniantur quaedam agentia et secundum voluntatem et
secundum naturam, quae in absentia sui producunt effectus; sicut sol in caelo existens, efficit calorem in terra per
emissionem virtutis suae, et rex aliquis per imperium suum multa efficit ubi ipse non est praesens; videtur quod
multo fortius Deus in absentia sui possit effectum producere; et ita non oportet quod sit in rebus quas condidit.
AG3
Praeterea, quanto aliquod agens nobilius est, tanto nobiliorem effectum producere potest. Sed perfectius est quod
potest per se conservari in esse absente sua causa quam quod non potest, sicut figura perfectius est in cera in qua
manet etiam sigillo amoto, quam in aqua ubi non manet in absentia imprimentis. Cum igitur Deus sit
perfectissimus agens, videtur quod rebus quas condidit, contulerit hoc ut etiam in absentia suae causae conservari
possint in esse; et ita ad conservationem rerum non exigitur quod Deus in rebus sit.
AG4
Praeterea, impossibile est quod duo agentia immediate operentur eamdem rem, ita quod utrumque illorum
perfecte operetur; quia ad unum operatum terminatur una operatio, quae exit ab uno operante. Sed singulae res
habent operationes proprias, ut dicit Damascenus, quibus suos effectus peragunt. Ergo videtur quod Deus non
immediate sit operans quidquid in rebus efficitur; et ita videtur quod non in omnibus rebus sit.
AG5
Praeterea, Daemones res quaedam sunt. Sed absurdissime dicitur Deus in Daemonibus esse. Ergo Deus non est
in omnibus rebus.
SC1
Sed contra, hierem. 23, 24: numquid non caelum et terram ego impleo? sed per caelum et terram intelligitur
omnis creatura, ut patet ex principio Genesis. Ergo Deus in omnibus creaturis est.
SC2
302

