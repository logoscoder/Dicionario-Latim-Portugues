Respondeo dicendum, quod, secundum boetium in libro de consolat., Deus providentiam suam quam de omnibus
rebus habet, mediantibus quibusdam causis exequitur. Ut autem in primo dictum est, quamvis omnium rerum
providentiam habeat, speciali tamen modo substantiae rationales suae providentiae subduntur, inquantum altiori
modo prae ceteris finem divinae bonitatis natae sunt consequi, et per altius principium, quod est voluntas. Quia
ergo inter Deum et homines media est natura angelica, et secundum legem sapientiae suae hoc est ordinatum ut
inferioribus per superiora provideat; ideo ipsi Angeli exequuntur divinam providentiam circa salutem hominum,
adjuvando ad tendendum in finem, et liberando ab his quae processum in finem impediunt: et haec executio
divinae providentiae per Angelos de hominibus, vocatur custodia Angelorum.
RA1
Ad primum ergo dicendum, quod Deus est custos primus et principalis, apud quem summa providentia residet:
nec est propter suam insufficientiam quod suam providentiam de hominibus exequitur per Angelos, sed propter
ordinem suae sapientiae.
Tum quia congruit Angelis, ut scilicet eis haec dignitas non negetur, quod sint duces hominum reductionis in
Deum; et in hoc Deum quodammodo imitantur, inquantum cooperantur Deo in introductione hominum in finem.
Tum quia congruit hominibus, qui sunt in statu imperfectionis, quem pueritiae apostolus comparat 1 corinth. 13;
unde eis custodes tamquam pueris assignantur, donec veniente quod perfectum est, evacuetur quod ex parte est.
RA2
Ad secundum dicendum, quod sicut in operationibus artificialibus, in quibus instrumenta quodammodo
disponunt ad formam, ut ignis mollificando ferrum, et martellus dilatando; sed forma cultelli inducitur ab artifice
per similitudinem artis quam habet: ita etiam Deus, qui est primus custos, inducit ultimam perfectionem
conjungentem fini, et per hoc conservantem, scilicet gratiam et gloriam. Sed Angelorum est praeparare homines
ad susceptionem gratiae per illuminationes, et alia hujusmodi.
RA3
Ad tertium dicendum, quod non dicuntur Deo orationes nostras deferre quasi ipsum de hoc docentes, sed quasi
ipsum orantes pro nobis; sicut etiam sacerdos offert Deo orationem populi, inquantum sua interventione effectum
orationibus impetrat.
RA4
Ad quartum dicendum, quod lumen naturalis cognitionis imperfectum est, et praecipue ad dirigendum in illa
quae naturam excedunt: voluntas etiam ejus potest ad malum inclinari multis occasionibus: et ideo providet
hominibus Angelorum praesidium.
RA5
Ad quintum dicendum, quod sicut providentiae divinae est sic impedire mala, ut tamen salvetur naturae conditio;
ita etiam et Angelorum custodiae: et ideo ad Angelos non pertinet quod homines custodiendo ad virtutem cogant,
et a vitiis retrahant: quia sic periret libertas arbitrii et ratio meriti.
RA6
Ad sextum dicendum, quod hujusmodi apparitiones visibiles Angelorum, eo quod sunt supra cursum naturae,
stuporem quemdam incutiunt, et quodammodo violenter incitant ad consensum: in quo perit aliquod bonum
hominis quantum ad conditionem naturae, quod est inquisitio rationis. Unde hujusmodi apparitiones non
omnibus fiunt; sed aliquibus factae sunt ad confirmationem fidei in multis, sicut etiam miracula. Nihilominus
tamen per modum nostrum instruunt nos, illustrando phantasmata, et confortando lumen intellectus nostri, et
excitando ad aliquid rectius considerandum.
|a2 Articulus 2: Utrum ad omnes ordines tertiae hierarchiae pertineat custodire homines.
AG1
Ad secundum sic proceditur. Videtur quod custodire pertineat ad omnes ordines tertiae hierarchiae.
Quia, secundum dionysium, tertiae hierarchiae proprium est lumen divinum accipere per convenientiam nostrae
hierarchiae, idest proportionatum ad immediate transferendum in nos. Sed ille Angelus dicitur custos hominis
qui immediate ipsum illuminat. Ergo videtur quod custodire ad omnes pertineat.
AG2
Praeterea, Angelus custos defendit hominem ab impugnatione invisibilis hostis. Sed arcere, secundum
Gregorium pertinet ad potestates. Ergo videtur quod illi ordini praecipue conveniat custodire.
AG3
Praeterea, missio ordinatur ad custodiam.
Sed Angeli quinque ordinum mittuntur ad explendum exterius ministerium, ut dictum est. Ergo omnibus
convenit custodire.
AG4
Praeterea, in hominibus inveniuntur diversa officia. Sed secundum diversa officia distinguuntur ordines
Angelorum, quorum officiorum aliquae similitudines inveniuntur in officiis humanis, ut dicit Gregorius,
ostendens qualiter homines ad ordines Angelorum assumantur. Ergo videtur quod omnes ordines ad custodiam
deputentur.
490

