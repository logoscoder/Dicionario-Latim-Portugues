Postquam distinxit Magister tres opiniones circa modum unionis, hic secundum eas ostendit qualiter locutiones
quibus unio significatur, sunt intelligendae; et dividitur in duas partes: in prima exponit eas secundum singulas
opiniones; in secunda relinquit auditori judicium de dictis opinionibus, ibi: satis diligenter juxta diversorum
sententias supra positam absque assertione et praejudicio tractavimus quaestionem. Prima dividitur in tres partes:
in prima exponit dictas locutiones secundum primam opinionem; in secunda secundum secundam, ibi: in
secunda vero sententia hujus distinctionis talis videtur ratio; in tertia secundum tertiam, ibi: in hac igitur
sententia sic dicitur Deus factus homo, quia hominem accepit. Circa primum duo facit: primo exponit
propositiones dictas secundum primam opinionem; secundo objicit contra, ibi: huic autem sententiae opponitur.
Exponit autem illas propositiones in prima parte, in quibus fit mutua praedicatio Dei et hominis mediante hoc
participio factus, quas primo exponit; et illas in quibus fit praedicatio mediante hoc participio praedestinatus,
quas secundo exponit, ibi: et hoc gratia non natura. Objectionis autem solutionem ponit ibi: quod et illi
concedunt.
In secunda vero sententia hujus distinctionis talis videtur ratio. Hic exponit eas quae sunt secundum secundam
opinionem: et primo exponit propositiones; secundo solvit quae videntur esse contra hanc opinionem, ibi:
determinant etiam auctoritates quae primae conveniunt sententiae, et huic videntur contradicere.
Circa primum tria facit: primo exponit illas in quibus fit praedicatio mediante hoc participio factus; secundo illas
in quibus fit mediante hoc verbo est, ibi: variatur autem intelligentia; tertio illas in quibus fit praedicatio
mediante hoc participio praedestinatus, ibi: isti dicunt Christum praedestinatum esse.
Determinant etiam auctoritates quae primae conveniunt sententiae, et huic videntur contradicere.
Hic solvit tria quae videntur esse contra hanc secundam opinionem; et tria facit circa hoc: primo solvit
auctoritates quae videntur probare quod homo sit assumptus; secundo illas quae videntur probare quod Christus
sit duo, ibi: sed his videntur adversari quae subditis continentur capitulis; tertio illas, quae probant quod persona
non sit composita, ibi: est autem et aliud quod huic sententiae plurimum videtur obviare. Secunda pars dividitur
in duas partes: in prima solvit auctoritates quae dicunt Christum esse aliud et aliud, ex quo sequitur ipsum esse
duo; in secunda solvit illas quae dicunt Christum esse duo, vel utrumque duorum esse Christum, ibi: quod etiam
dictum est, utrumque est Christus, et una persona, movere potest lectorem.
Circa primum tria facit: primo objicit; secundo solvit, ibi: haec autem in hunc modum determinant; tertio
solutionem confirmat, ibi: aperte enim Hilarius ait, et similiter dividitur pars secunda: quia primo objicit;
secundo solvit, ibi: sed haec omnia ex tali sensu dicta fore tradunt; tertio solutionem confirmat, ibi: quia, ut ait
Hieronymus, verbum est Deus, non caro assumpta.
Est autem et aliud quod huic sententiae plurimum videtur obviare. Hic objicit contra positionem personae: et
primo objicit; secundo solvit, ibi: ad quod etiam illi dicunt.
In hac igitur sententia sic dicitur Deus factus homo, quia hominem accepit. Hic exponit dictas propositiones
secundum tertiam opinionem; et dividitur in duas partes: in prima exponit propositiones; in secunda infert
corollarium ex dictis, ibi: et quia secundum habitum accipienda est incarnationis ratio; ideo Deum humanatum,
non hominem deificatum dici tradunt. Circa primum tria facit: primo exponit qualiter dicatur Deus factus homo;
secundo quomodo dicatur Christus praedestinatus, ibi: secundum istos dicitur Christus, secundum quod homo,
praedestinatus esse filius Dei; tertio quomodo dicatur minor seipso, ibi: hi etiam cum dicitur Christus minor
patre, secundum quod homo, secundum habitum hoc intelligunt dictum.
Et quia secundum habitum accipienda est incarnationis ratio; ideo Deum humanatum, non hominem deificatum
dici tradunt. Hic concludit ex dictis quod homo potest denominative praedicari de Deo ut dicatur Deus
humanatus, non autem Deus de homine; et circa hoc duo facit: primo ostendit quod non potest dici homo
deificatus; secundo quod non potest dici homo dominicus, ibi: et licet dicatur homo Deus, non tamen congrue
dicitur homo dominicus.
Hic est quaestio de locutionibus exprimentibus unionem: et primo quaeritur de locutionibus exprimentibus
unionem per hoc verbum est simpliciter; secundo de his quae exprimunt unionem cum hoc participio factus;
tertio de illis quae exprimunt unionem cum hoc participio praedestinatus.
Circa primum quaeruntur duo: 1 de hac: Deus est homo, et e converso; 2 de hac: Christus est homo dominicus.
|a1 Articulus 1: Utrum haec sit vera, Deus est homo.
AG1
Ad primum sic proceditur. Videtur quod haec sit falsa, Deus est homo. Magis enim conveniunt quae uniuntur in
personam et naturam unam, quam ea quae uniuntur in personam, et non in naturam unam. Sed anima et corpus
uniuntur in naturam et personam unam; Deus autem et homo in personam, et non in naturam.
Cum ergo anima non possit praedicari de corpore, nec e converso, videtur quod Deus non possit praedicari de
homine, nec e converso.
AG2
Praeterea, major est unitas trium personarum in natura divina quam unitas duarum naturarum in persona Christi.
Sed una persona non praedicatur de alia. Ergo nec homo praedicatur de Deo, nec e converso.
AG3
913

