Deinde ut in pluribus sequitur motus poenitentiae, et deinde motus caritatis et aliarum virtutum per ordinem.
Quandoque etiam motus amoris motum poenitentiae praecedit, ut dictum est; sed ille amor non est caritatis, quia
caritas amissa non recuperatur nisi per contritionem de peccatis praecedentibus, quae est motus poenitentiae
virtutis. Et secundum hoc dicendum, quod poenitentia est prior quibusdam, scilicet caritate, et sequentibus
ipsam; et posterior aliis, scilicet fide et spe.
RA1
Ad primum ergo dicendum, quod fides et spes non habent rationem perfectae virtutis, nisi secundum quod sunt
informatae caritate; et secundum hoc poenitentiam sequuntur; et sic aliquo modo verum est quod est prima inter
omnes virtutes.
RA2
Ad secundum dicendum, quod fides informis et spes etiam sine gratia habentur; et ideo eas in justificatione non
oportet superaddi; et sic poenitentia earum causa non est.
RA3
Ad tertium dicendum, quod finis qui est prior in intentione, est ultimus in executione; et ideo, quamvis in motu
corporali prius recedatur a termino quam ad terminum perveniatur, tamen in motu voluntatis est e contrario; quia
propter bonum aliquod consequendum voluntas recedit a contrario, vel ab impedimento ejus.
RA4
Quartum concedimus, secundum hoc tamen quod fides non est virtus.
RA5
Ad quintum dicendum, quod poenitentia de malo commisso, quamvis ex electione boni possit provenire, tamen
etiam ex alia causa quandoque contingit, scilicet ex fuga mali poenae, ut dictum est; et quando etiam ex electione
boni contingit, primus poenitentiae motus non provenit ex electione boni formata per aliquem habitum alterius
virtutis, sed per naturalem quemdam appetitum, vel etiam ex ipso habitu poenitentiae virtutis bono; et ideo
primus motus poenitentiae praecedit motus aliarum virtutum. Sed non est inconveniens ut motus aliarum
virtutum quandoque causent aliquos motus poenitentiae; sicut aliquis ex amore temperantiae, de luxuria
praecedente motum poenitentiae habet: quia etiam interdum ex virtute sequente motus praecedentis virtutis
oritur; sicut quis movetur in amorem Dei, qui castitatem praecipit, ex hoc quod castitas ei placet.
Articulus 2C
AG1
Ulterius. Videtur quod poenitentia non sit fundamentum. Illud enim quod sequitur ad fundamentum, non debet
dici fundamentum, sed superaedificatio.
Sed fides, quae est fundamentum, ut habetur Hebr. 11, praecedit poenitentiam, ut dictum est. Ergo poenitentia
non est fundamentum aliarum virtutum.
AG2
Praeterea, Eccl. 25, super illud: quam magnus est qui invenit sapientiam etc., dicit Glossa: timor Domini sanctus
permanet in saeculum; ipse est fidei fundamentum, et caritatis origo. Sed poenitentia sequitur timorem. Ergo ipsa
non est fundamentum aliarum virtutum.
AG3
Praeterea, fundamenti non est fundamentum: quia sic iretur in infinitum. Sed quaedam aliae virtutes sunt
fundamentum, sicut fortitudo, ut dicit Glossa, Luc. 12, super illud: ne terreamini ab his qui occidunt corpus; et
iterum, ut dicit bernardus in Lib. De consider., humilitas est quoddam fundamentum stabile virtutum. Ergo
poenitentia non est fundamentum aliarum virtutum.
SC1
Sed contra est quod dicitur Hebr. 6, 1: non rursus jacientes fundamentum poenitentiae ab operibus mortuis.
SC2
Praeterea, fundamentum est prima pars aedificii.
Sed primum quod est in aedificatione spirituali, est aedificium Satanae destruere; quod poenitentia facit. Ergo
poenitentia est fundamentum.
CO
Ad tertiam quaestionem dicendum, quod fundamentum dicitur in spiritualibus ad similitudinem corporalis
fundamenti; quod duas habet proprietates. Prima est quod ipsum est prima pars aedificii; alia est quod
fundamento totum aedificium sustentatur; et ideo in spiritualibus fundamentum dicitur aliquid vel ratione
prioritatis, vel ratione conservationis et sustentationis aliorum, aut etiam ratione utriusque. Prioritas autem
attenditur dupliciter. Uno modo quantum ad disciplinam spiritualium; et sic illa quae primo occurrunt edocenda
in christiana religione, fundamentum dicuntur, Hebr. 6. Alio modo quantum ad vitam spiritualem; et sic fides
dicitur simpliciter fundamentum primum; sed timor et poenitentia in genere eorum quae ad affectum pertinent
quantum ad fugam mali; caritas autem quantum ad prosecutionem boni, prout dicitur Ephes. 3, 17; in caritate
radicati et fundati. Sed ratione sustentationis, in prosperis dicitur humilitas fundamentum, in adversis autem
fortitudo. Poenitentia autem et timor in recedendo a malo, diversimode sunt fundamenta: quia timor est primum
1609

