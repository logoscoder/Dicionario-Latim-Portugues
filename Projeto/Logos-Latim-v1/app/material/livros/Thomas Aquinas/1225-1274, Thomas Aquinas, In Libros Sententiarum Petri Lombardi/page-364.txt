Ad secundum dicendum, quod non loquimur de universo quantum ad hoc nomen, sed quantum ad hanc rem,
quae modo universum dicitur: in quo quamvis omne quod actu bonum est, contineatur, non tamen omne bonum
quod Deus potest facere.
RA3
Ad tertium dicendum, quod participandi eamdem perfectionem divinam sunt multi modi; sicut sapientiae divinae
participatio est in intellectualibus substantiis aliter, et aliter in rationalibus, scilicet hominibus, et etiam usque ad
bruta se extendit, quae sensitivam cognitionem habent. Quamvis ergo omnes perfectiones forte creaturae
communicabiles, sint creaturae communicatae, non tamen secundum omnem modum quo possunt a creatura
participari.
RA4
Ad quartum dicendum, quod quamvis ordo universi non possit esse melior ex hoc quod plures partes hujus
universi sint ordinatae, posset tamen esse melior, si ad melius bonum, sicut ad finem proximum, ordinaretur:
quod contingeret, si meliores partes universi fierent, ut dictum est.
RA5
Ad quintum dicendum, quod universum in quo nihil mali esset, non esset tantae bonitatis quantae hoc
universum: quia non essent tot bonae naturae in illo sicut in isto, in quo sunt quaedam naturae bonae quibus non
adjungitur malum, et quaedam quibus adjungitur: et est melius utrasque naturas esse, quam alteras tantum.
RA6
Ad sextum dicendum, quod quamvis Angelus absolute sit melior quam lapis, tamen utraque natura est melior
quam altera tantum: et ideo melius est universum in quo sunt Angeli et aliae res, quam ubi essent Angeli tantum:
quia perfectio universi attenditur essentialiter secundum diversitatem naturarum, quibus implentur diversi gradus
bonitatis, et non secundum multiplicationem individuorum in una natura.
|a3 Articulus 3: Utrum Deus potuerit facere humanitatem Christi meliorem quam sit.
AG1
Ad tertium sic proceditur. Videtur quod humanitatem Christi Deus meliorem facere non potuerit quam sit. Tanto
enim unumquodque melius est, quanto Deo propinquius. Sed nullum creatum potest esse Deo propinquius quam
quod unitur sibi in unitate personae, sicut humana natura in Christo.
Ergo videtur quod nihil ea melius facere potuerit Deus.
AG2
Praeterea, infinito non potest esse aliquid majus. Sed bonitas animae Christi est infinita: quia datus est ei spiritus
non ad mensuram, joan. 3.
Ergo nihil ea melius fieri potest.
AG3
Item, videtur quod nec beata virgine: quia secundum Anselmum, decuit ut virgo quam Deus unigenito filio suo
praeparavit in matrem, ea puritate niteret, qua major sub Deo nequit intelligi. Sed nihil potest Deus facere quod
sibi in bonitate vel puritate aequetur. Ergo videtur quod nihil melius beata virgine facere possit.
AG4
Praeterea, secundum Augustinum in Lib. Conf., Angelus factus est prope Deum. Sed beata virgo exaltata est
etiam super choros Angelorum, sicut Hieronymus, tradit, et ecclesia de ipsa cantat. Ergo nihil ea Deo proximius
esse potest, et ita nec melius.
AG5
Item, videtur quod nec beatitudine creata.
Quia secundum boetium, beatitudo est status omnium bonorum aggregatione perfectus. Sed omni bono nihil
potest esse melius. Ergo nec beatitudine creata.
SC1
Sed contra, bonum increatum, omne creatum bonum in infinitum excellit. Sed inter infinite distantia possunt esse
multa media. Ergo quolibet bono creato potest Deus multa meliora facere.
CO
Respondeo dicendum, quod sicut quolibet bono creato, eo quod finitum est, potest aliquid melius esse; ita bono
increato, eo quod infinitum est, nihil melius esse potest. Et ideo bonitas creaturae dupliciter considerari potest.
Aut quae est ipsius in se absolute, et sic qualibet creatura potest esse aliquid melius: aut per comparationem ad
bonum increatum; et sic dignitas creaturae recipit quamdam infinitatem ex infinito cui comparatur, sicut humana
natura inquantum est unita Deo, et beata virgo inquantum est mater Dei, et gratia inquantum conjungit Deo; et
universum inquantum est ordinatum in Deum. Sed tamen in istis comparationibus est etiam ordo duplex: primo,
quia quanto nobiliori comparatione in Deum refertur, nobilius est; et sic humana natura in Christo nobilissima
est; quia per unionem comparatur ad Deum, et post beata virgo, de cujus utero caro divinitati unita, assumpta est,
et sic deinceps: secundo, quia quaedam istarum comparationum est secundum respectum tantum, sicut universi
ad finem, et matris ad filium: et ideo ex dignitate comparationis non potest sumi judicium de re absolute, ut
dicatur, quod beata virgine non potest aliquid melius esse; sed secundum quid, ut dicatur, quod non potest esse
364

