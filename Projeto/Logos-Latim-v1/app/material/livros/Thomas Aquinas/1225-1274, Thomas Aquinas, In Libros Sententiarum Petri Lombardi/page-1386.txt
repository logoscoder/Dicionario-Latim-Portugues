Ulterius. Videtur quod sacramenta novae legis non sunt omnia a Christo instituta. Quia de confirmatione et
extrema unctione non legitur aliquid dixisse. Sed extrema unctio et confirmatio sunt sacramenta novae legis.
Ergo non omnia sacramenta novae legis sunt instituta a Christo.
AG2
Praeterea, non minoris auctoritatis est mysterium sacerdotii novae legis quam legis naturae.
Sed qui sacramenta dispensabant in lege naturae, scilicet sacerdotes, pro suo libito sacramentis visibilibus suam
fidem profitebantur. Ergo multo fortius hoc debet esse in lege nova, quae etiam est majoris libertatis.
SC1
Sed contra, sacramenta novae legis efficiunt quod significant. Sed ex institutione significant secundum
Hugonem.
Ergo ex institutione efficaciam habent. Sed efficacia sacramentorum non est nisi a Deo, qui solus peccata
remittit. Ergo non potuit esse a puro homine sacramentorum institutio.
CO
Ad quartam quaestionem dicendum quod circa hoc est duplex opinio.
Quidam enim dicunt, non omnia sacramenta a Christo immediate instituta fuisse; sed quaedam ipse per se
instituit, quaedam vero apostolis instituenda commisit; scilicet confirmationem, in qua spiritus sanctus datur ad
robur, cujus institutio esse non debuit ante plenam spiritus sancti missionem; et extremam unctionem, quae cum
ad gloriam resurrectionis sit immediatum et proximum praeparatorium, ante resurrectionem institui non debuit.
Sed quia institutio sacramentorum videtur ad potestatem plenitudinis in sacramentis pertinere quam sibi Christus
reservavit in sacramentis, cum ex institutione sacramenta habeant quod significent; ideo aliis probabilius videtur,
quod sicut hominis puri non est sacramenta mutare, vel a sacramentis absolvere, ita nec nova sacramenta
instituere; et ideo omnia sacramenta novae legis ab ipso Christo institutionem habent.
RA1
Secundum hoc ergo dicendum ad primum, quod ipse sacramentum confirmationis instituit, quando pueris sibi
praesentatis manus imposuit; similiter extremam unctionem, quando apostolos ad praedicandum mittens, oleo
inungere infirmos disposuit, ut sic curarentur.
RA2
Ad secundum dicendum, quod sacramenta illa legis naturae non habebant aliquam efficaciam ex opere operato,
sed solum ex fide; et ideo determinatio eorum ab homine puro habente fidem fieri poterat. Non autem ita est de
sacramentis novae legis, quae ex opere operato gratiam conferunt.

|+d2.q2 Distinctio 2, Quaestio 2
|a0 Prologus
Deinde quaeritur de baptismo joannis, et circa hoc quaeruntur quatuor: 1 utrum fuerit sacramentum; 2 de
efficacia ipsius; 3 quibus competebat; 4 utrum baptizati a joanne, essent baptismo Christi baptizandi.
|a1 Articulus 1: Utrum baptismus joannis fuerit sacramentum.
Articulus 1A
AG1
Ad primum sic proceditur. Videtur quod baptismus joannis non fuerit sacramentum. Joan. 3, super illud: erat
joannes baptizans etc., dicit Glossa: quantum catechumenis nondum baptizatis prodest doctrina fidei, tantum
profuit baptismus joannis ante baptismum Christi. Sed catechismus non est sacramentum, sed sacramentale. Ergo
baptismus joannis non erat sacramentum sed sacramentale.
AG2
Praeterea, omne sacramentum est alicujus legis sacramentum. Sed baptismus joannis non erat sacramentum legis
naturae, neque legis veteris: quia, sicut Augustinus dicit, nulli praecedentium prophetarum fuit datum baptizare,
nisi joanni soli, quod non contingit de sacramentis veteris legis; similiter non est sacramentum novae legis, quia
praedicationem Christi praecessit.
Ergo non erat sacramentum.
SC1
Sed contra, sacramentum est sacrae rei signum.
Sed baptismus joannis figurabat baptismum Christi.
Ergo erat sacramentum.
CO
Respondeo dicendum, ad primam quaestionem, quod secundum Hugonem de sancto victore, secundum
processum temporis et majorem propinquitatem ad tempus gratiae, oportuit alia et alia sacramenta institui. Unde
1386

