Respondeo dicendum, quod sicut in exitu rerum a principio dicitur bonitas divina in creaturas procedere,
inquantum repraesentatur in creatura per similitudinem bonitas divina in ipsa recepta; ita in reductione rationalis
creaturae in Deum intelligitur processio divinae personae, quae et missio dicitur, inquantum propria relatio ipsius
personae divinae repraesentatur in anima per similitudinem aliquam receptam, quae est exemplata et originata ab
ipsa proprietate relationis aeternae; sicut proprius modus quo spiritus sanctus refertur ad patrem, est amor, et
proprius modus referendi filium in patrem est, quia est verbum ipsius manifestans ipsum. Unde sicut spiritus
sanctus invisibiliter procedit in mentem per donum amoris, ita filius per donum sapientiae; in quo est
manifestatio ipsius patris, qui est ultimum ad quod recurrimus.
Et quia secundum receptionem horum duorum efficitur in nobis similitudo ad propria personarum; ideo
secundum novum modum essendi, prout res est in sua similitudine, dicuntur personae divinae in nobis esse,
secundum quod novo modo eis assimilamur; et secundum hoc utraque processio dicitur missio.
Ulterius, sicuti praedicta originantur ex propriis personarum, ita etiam effectum suum non consequuntur ut
conjungantur fini, nisi virtute divinarum personarum; quia in forma impressa ab aliquo agente est virtus
imprimentis. Unde in receptione hujusmodi donorum habentur personae divinae novo modo quasi ductrices in
finem vel conjungentes. Et ideo utraque processio dicitur datio, inquantum est ibi novus modus habendi.
RA1
Ad primum ergo dicendum, quod ad rationem missionis non requiritur quod sit ibi cognitio actualis personae
ipsius, sed tantum habitualis, inquantum scilicet in dono collato, quod est habitus, repraesentatur proprium
divinae personae sicut in similitudine; et ita dicitur quod mitti est cognosci quod ab alio sit per modum
repraesentationis.
Sicut aliquid dicitur se manifestare vel facere cognitionem de se, inquantum se repraesentat in sui similitudine.
Sed tamen me habere actuale donum, in quo persona divina detur, non possum scire certitudinaliter in actu,
propter similitudinem actuum Moralium ad actus meritorios (etsi possim ex aliquibus signis conjicere) nisi per
revelationem fiat certitudo; et ideo dicit job: si venerit ad me, non videbo eum; si abierit, non intelligam; quia
certitudinaliter gratia gratum faciens in qua est adventus divinae personae, cognosci non potest; quamvis ipsum
donum perceptum sit in se sufficienter ductivum in cognitionem advenientis personae.
RA2
Ad secundum dicendum, quod proprium spiritus sancti, quod est amor, potest dupliciter habere respectum ad
creaturam, vel ut objectum, vel secundum rationem principii exemplaris ad principiatum exemplatum. Sed
proprium filii unam tantum habere potest relationum dictarum, scilicet illam quae est secundum rationem
principii; et hoc sufficit ad processionem temporalem filii, quamvis secundum plura possit attendi respectus
temporalis in processione spiritus sancti: et ita etiam missio utrique convenire potest.
RA3
Ad tertium dicendum, quod quando aliquid participatur non secundum suum actum perfectum, sed secundum
aliquem modum, non dicitur proprie haberi; sicut animalia habent aliquem modum prudentiae, non tamen
dicuntur prudentiam habere, quia non habent actum rationis, qui proprie est actus prudentiae, scilicet ipsa electio;
unde magis habent aliquid simile prudentiae quam prudentiam.
Videmus autem in cognitione duos gradus: primum, secundum quod cognitio intellectiva tendit in unum;
secundum, prout verum accipit ut conveniens et bonum. Et nisi sit aliqua resistentia ex tali cognitione, sequitur
amor et delectatio; quia, secundum Philosophum, delectatio consequitur operationem perfectam non impeditam.
Unde felicitas contemplativa est quando aliquis pervenit ad ultimam operationem intellectus et ipsam sine
impedimento exercet. Constat autem quod in processione verbi aeterni est cognitio perfecta secundum omnem
modum, et ideo ex tali notitia procedit amor. Unde dicit Augustinus: verbum quod insinuare intendimus cum
amore notitia est. Quandocumque igitur habetur cognitio ex qua non sequitur amor gratuitus, non habetur
similitudo verbi, sed aliquid illius.
Sed solum tunc habetur similitudo verbi, quando habetur cognitio talis ex qua procedit amor, qui conjungit ipsi
cognito secundum rationem convenientis.
Et ideo non habet filium in se inhabitantem nisi qui recipit talem cognitionem. Hoc autem non potest esse sine
gratia gratum faciente.
Unde constat quod, simpliciter et proprie loquendo, filius nec datur nec mittitur, nisi in dono gratiae gratum
facientis; sed in aliis donis quae pertinent ad cognitionem, participatur aliquid de similitudine verbi.
|a2 Articulus 2: Utrum missio filii distinguatur a missione spiritus sancti.
AG1
Ad secundum sic proceditur. Videtur quod missio filii distinguatur a missione spiritus sancti.
Missio enim est temporalis processio, ut supra dixit Magister, dist. 14. Sed alia est ratio processionis filii, alia
ratio processionis spiritus sancti: quia spiritus sanctus procedit ut amor, filius ut verbum. Ergo et alia ratio
missionis.
AG2

127

