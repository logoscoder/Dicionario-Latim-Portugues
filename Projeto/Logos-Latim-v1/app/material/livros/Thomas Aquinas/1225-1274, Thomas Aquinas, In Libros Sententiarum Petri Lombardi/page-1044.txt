Sed contra, Coloss. 2, 13: vivificavit nos cum illo, donans nobis omnia delicta. Sed donare delicta est remittere
peccata. Ergo per Christum omnia peccata sunt dimissa.
SC2
Praeterea, passio Christi, quantum in se est, aequaliter se habet ad omnia peccata delenda. Si ergo aliqua peccata
non delevit, nulla delevit: quod est absurdum.
CO
Ad secundam quaestionem dicendum, quod ad hoc quod aliquid in alterum effectum inducere possit, duo
requiruntur: unum ex parte agentis, scilicet quod habeat virtutem sufficientem ad inducendum illum effectum;
alterum ex parte recipientis, ut scilicet dispositum sit ad suscipiendum actionem. Christi autem qui nobis meruit
deletionem peccatorum, invenitur sufficientia ad delendum omnia peccata nostra ex duobus: scilicet ex actione,
in qua meritum consistit, quae agit ut divina, eo quod est actio Dei et hominis, ut dictum est; et ex hoc habet
infinitam in merendo efficaciam; et iterum ex eo quod passio abstulit, scilicet animam Deo unitam, quae etiam
habebat infinitum valorem ex hoc quod est Deo unita; et ex hoc est infinita efficacia in satisfaciendo. Ex parte
autem nostra requiritur ut nos praeparemus ad meriti Christi effectum in nobis suscipiendum per fidem
intellectus, et caritatem affectus, et per imitationem operis, quod quidem non contingit in omnibus; et ideo quo
ad sufficientiam satisfactionis et meriti, omnia peccata per Christi passionem deleta sunt, non autem quantum ad
efficientiam.
RA1
Ad primum ergo dicendum, quod in illis qui damnantur, est indispositio ad recipiendum effectum meriti Christi;
unde ex hoc contingit quod eorum peccata non delentur, non ex insufficientia meriti passionis Christi.
RA2
Ad secundum dicendum, quod etiam in sanctis qui fuerunt ante incarnationem, habuit effectum passio Christi,
inquantum fidem habebant passionis ipsius, per quam justificabantur. Quia autem passio nondum erat in rerum
natura, sed in fide eorum, inquantum personali actione in Christum credebant: ideo illa justificatio qua per fidem
passionis Christi justificabantur, non se extendebat nisi ad removendum personale impedimentum, non autem ad
removendum impedimentum naturae: et propter hoc ipsi quidem a peccato mundabantur, sed Paradisi januam
non intrabant, quia nondum erat amotum impedimentum naturae.
RA3
Ad tertium dicendum, quod passio Christi quantum ad sufficientiam potest delere peccata etiam antequam fiant;
sed efficientia deletionis non est nisi postquam aliquis a peccato commisso avertitur; sicut medicina sufficiens ad
sanandum paratur interdum antequam aliquis infirmetur; sed non sanatur per ipsam actu, nisi postquam infirmus
fuerit.
RA4
Ad quartum dicendum, quod baptismus, poenitentia, et alia sacramenta exiguntur ad deletionem peccatorum,
sicut instrumentaliter agentia ad deletionem culpae: unde agunt in virtute passionis dominicae, et ipsam passionis
virtutem in nos quodammodo transfundunt.
RA5
Ad quintum dicendum, quod quamvis ille qui occidebatur, esset Deus, non tamen cognoscebant occisores ipsum
esse Deum: quia si cognovissent, nunquam Dominum gloriae crucifixissent: 1 corinth. 2, 8; unde eorum
peccatum ex ignorantia minuitur, quamvis non ex toto excusetur. Et etiam quamvis habeant aequalitatem, eorum
peccatum et meritum Christi, secundum quid, scilicet quantum ad objectum actus: quia vitam corporalem, quam
Christus caritative dedit, illi nequiter extinxerunt: non tamen habent aequalitatem quantum ad modum: quia
multo major fuit caritas ex parte Christi animam ponentis, quam nequitia ex parte illorum qui illam animam
nequiter extorserunt: et iterum bonum est efficacius quam malum, quod non nisi virtute boni agit, ut dicit
dionysius.
|a2 Articulus 2: Utrum simus liberati a diabolo per passionem Christi.
AG1
Ad secundum sic proceditur. Videtur quod per Christi passionem non simus liberati a diabolo.
Libertas enim hominis in hoc consistit quod cogi non potest. Sed sicut nunc liberum arbitrium cogi non potest a
diabolo, ita nec ante Christi passionem.
Ergo passio Christi non liberavit nos a potestate Daemonis.
AG2
Praeterea, diabolus non habuit potestatem in res ipsius job, neque in carnem ejus, nisi cum accepit eam a Deo.
Sed modo etiam accepta potestate a Deo, potest homines affligere in rebus et in personis. Ergo in nullo sumus
modo magis liberi ab ejus potestate quam ante.
AG3
Praeterea, ante passionem Christi, Daemon aliter non nocebat hominibus, nisi tentando quantum ad animam, et
vexando quantum ad corpora.
Sed hoc etiam quotidie facit. Ergo in nullo ejus virtus est diminuta.
1044

