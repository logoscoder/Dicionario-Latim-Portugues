Respondeo, dicendum, quod, sicut dicit Damascenus, Christus habuit in se omnes naturales et indetractibiles
passiones.
Dicuntur autem passiones naturales quaecumque universaliter humanam naturam consequuntur, sive ex
conditione naturae, sicut indigentia cibi et potus, sive quae pro peccato primi parentis in totam naturam
devenerunt ex principiis naturae sibi relictae causat, sicut fames, sitis, labor, dolori, et hujusmodi. Indetractibiles
autem passiones sunt quae defectum gratiae non important, sicut importat pronitas ad malum, et difficultas ad
bonum, et hujusmodi, quae ex carentia gratiae vel perfectionis contingunt. Ex hoc enim laus Christi minueretur,
si perfectus in virtutibus non fuisset, secundum quas est laus, et vituperium sive detrectatio secundum earum
opposita. Unde duo genera defectuum non assumpsit, illa scilicet quae non universaliter humanam naturam
consequuntur, sicut lepra, caecitas, febris, et hujusmodi: contingunt enim ex particularibus corruptionibus in
singulis personis; et hos defectus assumere non debuit, quia ad curandum naturae morbum venit. Item illa non
assumpsit quae ad imperfectionem gratiae pertinent, sicut ignorantiam, difficultatem ad bonum, et hujusmodi:
quia ipse venerat ad hoc ut de plenitudine suae gratiae omnes acciperemus.
RA1
Ad primum ergo dicendum, quod debuit fratribus assimilari quantum ad illa in quae omnes fratres conveniunt,
quae ad defectum gratiae non pertinent: non enim fuit fratribus similis nisi in natura speciei; et ideo quantum ad
actus et defectus qui consequuntur totam speciem, debuit fratribus assimilari.
RA2
Ad secundum dicendum, quod sicut Deus curavit omnes in hoc quod assumpsit naturam, in qua omnes
conveniunt; ita curavit omnes defectus in hoc quod assumpsit illos defectus in quibus omnes conveniunt, ex
quibus quasi causis primordialibus alii oriuntur: ex passibilitate enim naturae quam assumpsit, sequitur febris, et
omnia hujusmodi.
RA3
Ad tertium dicendum, quod humiliari debuit inquantum potuit decenter. Non autem fuit decens ut qui venerat
alios in gratiam adducere, defectum vel imperfectionem gratiae pateretur; neque qui naturam in aliis integrare
venerat, ipse in his in quibus alii integri sunt, defectum pateretur.
RA4
Ad quartum dicendum, quod quamvis omnes defectus aequaliter sint indecentes divinae majestati quantum ad
suam naturam, non tamen quantum ad naturam assumptam, ut patet ex dictis.
RA5
Ad quintum dicendum, quod aliqui defectus sunt qui plenitudini gratiae repugnant; et ideo ex hoc quod habuit
omnem gratiam, magis debet concludi quod non habuit omnes defectus quam quod habuit. Vel dicendum, quod
quia alios reintegrare venerat, debuit in perfectionibus potentior esse, non in defectibus, quia plus indiguisset
ipse reformari quam reformare; et ideo habuit omnem gratiam, non tamen, omnem defectum.
|a3 Articulus 3: Utrum hujusmodi defectus susceperit, vel contraxerit.
AG1
Ad tertium sic proceditur. Videtur quod hujusmodi defectus contraxerit. Illud enim proprie contrahitur quod cum
alio trahitur. Sed ipse hos defectus cum natura traxit. Ergo eos contraxit.
AG2
Praeterea, id quod ex ratione originis habetur, proprie contrahitur. Sed ex ratione suae originis Christus habuit
hos defectus: quia ex ratione suae originis matri similis est natus, quae his defectibus subjacuit. Ergo ipse istos
defectus contraxit.
AG3
Praeterea, illud cum natura contrahitur quod ex principiis naturae causatur. Sed hujusmodi defectus, ut fames,
sitis, et hujusmodi, ex principiis naturae causantur: quia ex actibus contrariorum in invicem, ex quibus homo
naturaliter constat. Ergo hos defectus contraxit.
AG4
Praeterea, verbum contrahendi, secundum quod hic loquimur, videtur traductionem importare.
Sed Christus habuit hujusmodi defectus per traductionem corporis ex corpore, non ex conditione animae. Ergo
Christus hos defectus contraxit.
AG5
Praeterea, sicut culpa originalis contrahitur a patre, ita istae poenalitates contrahuntur ex matre, sicut dictum est
in 2 Lib.. Sed Christus ex matre passibilis natus est, quamvis non ex patre peccatore.
Ergo hujusmodi poenalitates contraxit.
SC1
Sed contra, quod voluntarie assumitur, non contrahitur. Sed Christus voluntarie assumpsit hos defectus, sicut et
ipsam naturam. Ergo non contraxit eos.
SC2
Praeterea, nos dicimur contrahere hos defectus quia nobis debentur propter culpam originalem.
1000

