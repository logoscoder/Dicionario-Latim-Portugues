AG4
Praeterea, ipse tenetur baptizare. Ergo si baptizando peccat, esset perplexus; quod non potest esse.
CO
Ad quartam quaestionem dicendum, quod quicumque in peccato mortali existens, exhibet se ministrum ecclesiae
in quocumque spirituali, peccat, secundum quorumdam opinionem satis probabilem, et quae per auctoritatem
dionysii, confirmatur, ut infra dist. 24, quaest. 1, art. 3, quaestiunc. 1, melius ostendetur; et ideo sacerdos
baptizans cum solemnitate, ministrum ecclesiae se exhibens, peccat mortaliter; si autem simpliciter baptizet in
articulo necessitatis, non quasi minister ecclesiae, sed sicut vetula baptizare posset, non peccat.
RA1
Ad primum ergo dicendum, quod auctoritas Augustini non multum cogit, quia loquitur de opportunitate
congruentiae; et praeterea loquitur de illis qui baptizant ut ministri ecclesiae; unde subdit: justos oportet esse
tanti judicis ministros.
RA2
Ad secundum dicendum, quod secus est de eucharistia: quia illud sacramentum nunquam nisi a ministris
ecclesiae perfici potest; et ideo semper aliquis celebrans illud sacramentum, ministrum ecclesiae se exhibet.
RA3
Ad tertium dicendum, quod quamvis ex officio competat sibi quod baptizet, tamen officium suum debet juste
exercere, sicut dicitur Deut. 16, 20: juste quod justum est exequeris.
RA4
Ad quartum dicendum, quod ipse non est perplexus: quia potest conteri de peccato, et tunc baptizare et conficere.
Articulus 2E
AG1
Ulterius. Videtur quod recipiens in se vel in alio sacramentum a malo sacerdote, peccat. Quia consentiens
peccanti ipse peccat. Sed sacerdos in aliquo casu peccat indigne baptizans. Ergo et ab eo baptismum accipiens
vel exigens.
AG2
Praeterea, esto quod sacerdos non velit baptizare sine pretio, constat quod si datur ei pretium, simonia
committitur; quod sine peccato fieri non potest. Ergo in alio casu peccat accipiens sacramentum baptismi a malo
ministro.
SC1
Sed contra est quod Augustinus in littera dicit: nec timeo adulterum nec homicidam. Esset autem timendus, si ab
eo accipiens sacramentum peccaret.
Ergo nec peccat ab eo accipiens sacramentum.
CO
Ad quintam quaestionem dicendum, quod malus minister aut est praecisus ab ecclesia aut non. Si sit praecisus ab
ecclesia, tunc peccat ab eo recipiens sacramentum, nisi in necessitate in qua posset etiam a Pagano vel a Judaeo
suscipere.
Si autem non sit praecisus ab ecclesia, non peccat ab eo accipiens sacramentum, nisi per accidens scilicet si ejus
peccato communicet.
RA1
Ad primum ergo dicendum, quod dato quod malus sacerdos peccet baptizando, non tamen oportet quod ille qui
ab eo baptismum recipit vel exigit, etiam excepto casu necessitatis, peccet propter duas rationes. Primo quia isti
non potest esse certum quod ille sit in peccato mortali, cum in uno instanti spiritus operetur justificationem
impii.
Secundo, quia iste petit quod justum est quia a suo sacerdote debet sacramenta percipere. Nec propter hoc cogit
vel inducit eum ad peccandum: quia ille potest reddere quod debet non peccando.
RA2
Ad secundum dicendum, quod aut ille qui est baptizandus, est adultus, aut non. Si est adultus, sufficit ei petere
baptismum ad salutem, quia baptizatur baptismo flaminis; nec debet propter hoc simoniam committere. Si autem
sit puer qui est baptizandus, tunc potius debet ipsemet puerum baptizare, quam pretium sacerdoti pro baptismo
simoniace dare. Et tamen licitum est ei aquam emere, si alias habere non posset, quia aqua non est sacrum quid:
et si sit sanctificata non operatur ad baptismum de necessitate ejus existens quasi sanctificata, sed quasi aqua; et
ideo non emit aquam sanctificatam, sed aquam. Quidam vero dicunt, quod potest pretium dare: quia hoc non est
simoniam committere, sed redimere vexationem suam.
Sed primum melius videtur.
|a3 Articulus 3: Utrum Daemon in figura hominis apparens possit baptizare.
Articulus 3A
1442

