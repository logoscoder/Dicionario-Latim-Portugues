Respondeo dicendum ad primam quaestionem, quod in poenitentia non est pro materia aliqua exterior res, sicut
in baptismo aqua; sed ipse actus humanus loco materiae in hoc sacramento se habet, qui per quamdam
recompensationem offensam culpae praecedentis tollit. In actibus autem humanis est gradus quidam ad
perfectionem pertingendi propter diversas partes hominis, quarum una aliam movet; et ideo oportet quod diversa
secundum ordinem ad perfectionem poenitentiae considerentur; et haec dicuntur poenitentiae partes.
RA1
Ad primum ergo dicendum, quod dubitatur de illa auctoritate, utrum sit Ambrosii. Si tamen concedatur,
intelligendum, quod sacramentum est simplex ratione effectus principalis, et virtutis simplicis quam operatur;
sed materiale in sacramento potest esse compositum, sicut patet in confirmatione et eucharistia; et sic etiam ex
parte actus nostri, qui est quasi materialis in poenitentia, partes ei assignantur.
RA2
Ad secundum dicendum, quod partes non assignantur poenitentiae ex parte virtutis sacramentalis, sed ex parte
ejus quod est materiale in ipsa. In baptismo autem est materiale res exterior, in qua non est accipere nisi unum
esse; et ideo baptismo partes non assignantur: quia etsi sit aliquis actus noster in baptismo, ille non est de
essentia baptismi, sed dispositio ad baptismum.
RA3
Ad tertium dicendum, quod bonum, secundum dionysium, causatur ex una integra causa; sed ex singulis
defectibus consurgit malum; et ideo ad integritatem peccati sufficit in quocumque gradu humani actus defectus
inveniatur; et propter hoc peccato partes quasi integrales non assignantur, sicut poenitentiae, quae bonitatem
amissam reparat.
Articulus 1B
AG1
Ulterius. Videtur quod inconvenienter assignentur ei hae tres partes; scilicet contritio, confessio, et satisfactio.
Sacramentum enim a ministris ecclesiae confertur secundum omnem sui partem. Sed contritionem non confert
poenitenti aliquis ecclesiae minister. Ergo non est pars poenitentiae sacramenti.
AG2
Praeterea, per poenitentiae sacramentum peccatum dimittitur. Sed ante confessionem peccatum quandoque
dimittitur, ut infra, dist. Seq., Magister ostendit. Ergo non est pars poenitentiae.
AG3
Praeterea, in sacramento novae legis gratia suscipienti confertur. Sed in satisfactione non confertur aliqua gratia.
Ergo non est sacramenti pars.
AG4
Praeterea, non est idem fructus rei et pars.
Sed satisfactio dicitur in littera poenitentiae fructus.
Ergo satisfactio non est pars poenitentiae.
CO
Ad secundam quaestionem dicendum, quod sicut dictum est, poenitentia offensam culpae praecedentis abolet per
modum recompensationis cujusdam. Haec autem recompensatio differt a recompensatione vindicativae justitiae
in duobus. Primo quia in vindicativa justitia ille qui peccavit, se habet ad recompensationem ut patiens tantum,
inquantum poena per quam fit culpae recompensatio, est ab alio inflicta; et ideo non praesupponitur ad
recompensationem dolor de peccato, sed ex poena recompensante dolor infligitur. In poenitentia autem ille qui
peccavit, se habet ad recompensationem etiam ut agens; quia ipse sponte sua ad poenam recompensantem
accedit; et ideo displicentia culpae praeexigitur. Secundo differt, quia in vindicativa justitia taxatur poena
recompensans secundum arbitrium judicis, non ejus in quem commissum est peccatum. Sed in poenitentia
oportet quod poena recompensans taxetur secundum arbitrium ejus in quem peccatum commissum est; quia talis
recompensatio fit ad reconciliandum animum offensi; quae reconciliatio esse non potest, nisi poena
recompensantis voluntati ejus sufficiat; et ideo oportet in poenitentia quod modus poenae satisfactoriae
secundum arbitrium sacerdotis, qui vicem Dei obtinet, servetur. Utrique ergo recompensationi hoc commune est
quod non fiat recompensatio secundum arbitrium ejus qui peccavit, sed alterius hominis.
Arbitrium autem rectum requirit cognitionem culpae: quae quidem si ei qui debet poenam taxare, per eum qui
peccavit fiat, confessio dicitur; si autem alias, dicitur contritio. Et quia in poenitentia, qui peccavit, ad
recompensationem faciendam sponte accedit, requiritur satisfactio. Et sic recompensatio tribus gradibus
perficitur. Quorum primus est displicentia culpae praeteritae; alias non sponte ad recompensationem accederet;
et hic per contritionem perficitur. Secundus est ut culpam suam notificet Deo per sacerdotem; alias non se ad
recompensationem secundum arbitrium ejus in quem peccavit, offerret; et quantum ad hoc est confessio. Tertius
est ut compenset secundum arbitrium sacerdotis; et quantum ad hoc est satisfactio.
RA1
Ad primum ergo dicendum, quod in sacramentis quae habent pro materia aliquam rem corporalem, est duplex
actus ministri ecclesiae; scilicet sanctificatio materiae per verbum Dei, et applicatio materiae ad eum qui
1689

