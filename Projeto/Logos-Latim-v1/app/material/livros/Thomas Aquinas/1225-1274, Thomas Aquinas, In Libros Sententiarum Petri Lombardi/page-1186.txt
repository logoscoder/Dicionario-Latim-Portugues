Ad primum ergo dicendum, quod mercenarius ibi dicitur qui opus spirituale propter mercedem temporalem
exercet.
RA2
Ad secundum dicendum, quod sine intuitu praemii serviendum est, ita quod praemium non ponatur finis ejus
quod amatur et cui servitur, sed quod ponatur finis ipsius servitii vel amoris.
RA3
Ad tertium dicendum, quod amicitia non respicit delectationes et utilitates amicorum quasi finem, propter quem
amicus amat.
RA4
Ad quartum patet solutio per ea quae dicta sunt in corp..
RA5
Ad quintum dicendum, quod bonum de quo est spes, magis est consonum amori quam malum de quo est timor;
et ideo quamvis perfecta caritas foras mittat timorem poenae, non tamen oportet quod foras mittat intuitum
mercedis.
|a5 Articulus 5: Utrum homo magis debeat seipsum ex caritate diligere quam proximum.
AG1
Ad quintum sic proceditur. Videtur quod homo ex caritate non debeat seipsum magis quam proximum diligere.
Illud enim propter quod aliud relinquitur, magis amatur. Sed caritas facit hominem seipsum relinquere
quodammodo, et amato inhaerere: quia dionysius dicit, quod amor ponit hominem extra se, et collocat eum in
amato. Ergo plus amat amicum quam se.
AG2
Praeterea, Deum magis quam nos ipsos diligimus, inquantum bonum nostrum perfectius in eo quam in nobis
invenitur. Sed similiter perfectius invenitur in aliquo proximorum quam in nobis: quia bona quae nos habemus,
perfectius habent.
Ergo debemus magis proximum quam nos ipsos diligere.
AG3
Praeterea, illud quod aliquis maxime in seipso diligit, est vivere, et esse. Sed caritas facit ponere vitam
corporalem pro fratribus: quidam enim gentiles pro amore amicorum se morti exposuerunt sine aliqua spe vitae
aeternae. Ergo amicitia et caritas facit magis diligere proximum quam seipsum.
AG4
Praeterea, illos magis diligimus quorum bona magis optamus, et mala magis vitamus. Sed, sicut dicit
Philosophus in 9 ethicor., in tristitia amicos tarde vocandum, ad eorum autem tristitias prompte eundum; in
laetitiis autem e converso, quia eos prompte vocandum, difficulter ad eorum laetitiam se ingerendum. Ergo
caritas facit magis amare proximos quam seipsos.
AG5
Praeterea, beneficentia est effectus caritatis.
Sed magis laudantur qui sunt benefici ad amicos quam qui sunt benefici ad seipsos. Ergo caritas facit magis
amare proximos quam seipsum.
AG6
Praeterea, amicitia facit hominem gaudere de conversatione cum amicis. Sed homo magis delectatur de
conversatione ad amicos quam de conversatione sui ad seipsum. Ergo plus amicos et proximos quam seipsum
diligit.
SC1
Sed contra, quanto quis amat salutem alicujus, tanto vitat peccatum ejus. Sed homo magis debet vitare peccatum
suum quam peccatum alterius.
Ergo magis debet amare vitam suam quam salutem alterius.
SC2
Praeterea, misericordia ex amore causatur. Sed homo debet incipere misereri a seipso, secundum quod dicit
Augustinus. Ergo et a seipso debet incipere amorem.
SC3
Praeterea, illud quod est naturale, vehementius est quam illud quod est voluntarium tantum. Sed amor sui est ex
inclinatione naturae; amor autem aliorum est ex voluntate rationis tantum. Ergo ex caritate homo plus seipsum
quam alios diligit.
CO
Respondeo dicendum, quod sicut aliquid invenitur perfectius in causa perfecta in universali quam in effectu
particulari; ita aliquid perfectius invenitur in re quam in sui similitudine; unde cum bonum proprium alicujus
inveniatur in Deo sicut in causa universali, in se autem sicut in effectu, in proximo autem sicut in similitudine;
sicut Deum plus quam seipsum diligere debet benevolentiae dilectione, ita etiam plus se quam proximum.

1186

