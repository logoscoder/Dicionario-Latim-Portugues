RA5
Ad quintum dicendum, quod in contrariis non semper est consequentia in ipso, sed quandoque consequentia e
contrario: quod contingit praecipue in illis quae sunt ordinata ad invicem secundum perfectum et magis
perfectum; et ideo illud quod de perfectione majoris boni diminuit, est minus malum quam hoc quod etiam
ipsum parvum bonum quod restat, tollit.
RA6
Ad sextum dicendum, quod sicut ratio speculativa procedit ad conclusionem ex principiis per se notis, ita ratio
prudentiae procedit ad electionem et consilium de his quae sunt ad finem, ex fine; et ideo dicuntur fines aliarum
virtutum esse principia prudentiae. Hi tamen fines praeexistunt in ratione essentialiter: quia ad hoc tendit virtus
moralis ut appetitus rationi concordet; unde his finibus maxime prudentia quae rationem perficit, est affinis.

|+d33.q3 Distinctio 33, Quaestio 3
|a0 Prologus
Deinde quaeritur de partibus virtutum cardinalium; et circa hoc quaeruntur quatuor: 1 de partibus prudentiae; 2
de partibus temperantiae; 3 de partibus fortitudinis; 4 de partibus justitiae.
|a1 Articulus 1: An memoria praeteritorum, intelligentia praesentium, et providentia futurorum sint partes
prudentiae, sicut dicit tullius.
Articulus 1A
AG1
Ad primum sic proceditur. Videtur quod partes prudentiae a tullio male assignentur. Dividit enim prudentiam in
memoriam praeteritorum, et intelligentiam praesentium et providentiam futurorum. Providentia enim, secundum
Philosophum in 6 ethic., non se extendit ultra humana bona. Sed intelligentia est etiam divinorum. Ergo non
potest esse pars prudentiae.
AG2
Praeterea, ad prudentem, ut dicitur in 6 ethic., praecipue pertinet bene consiliari.
Sed consilium non est de praeteritis. Cum igitur memoria sit praeteritorum, videtur quod memoria non sit pars
prudentiae.
AG3
Praeterea, providentia idem videtur quod prudentia. Ergo non debet ei assignari ut pars.
CO
Respondeo dicendum ad primam quaestionem, quod omne totum ad tria genera reducitur, scilicet universale,
integrale et potentiale; et similiter pars triplex invenitur dictis tribus respondens.
Integralis enim pars intrat in constitutionem totius, sicut paries domus; universalis vero totius pars suscipit totius
praedicationem, sicut homo animalis; potentialis vero pars neque praedicationem totius recipit, neque in
constitutionem ipsius oportet quod veniat, sed aliquid de potentia totius participat, sicut patet in anima.
Rationalis enim anima tota anima dicitur, eo quod in ipsa omnes animae potentiae congregantur. Sensibilis vero
in brutis, et in plantis vegetabilis, dicuntur partes animae, quia aliquid de potentia animae habent, sed non totum.
Unde dicitur in Lib. De plantis, quod non habent animam, sed partes animae.
Et secundum hunc modum tripliciter assignantur partes prudentiae et aliis virtutibus. Uno enim modo
assignantur ei partes quasi integrales, cum scilicet partes virtutis alicujus ponuntur aliqua quae exiguntur ad
virtutem, in quibus perfectio virtutis consistit; et hae partes, proprie loquendo, non nominant per se virtutes, sed
conditiones unius virtutis integrantes ipsam. Alio modo per modum partium subjectivarum; et sic partes illae
nominant quidem virtutes, et ad invicem distinctas, sed non quidem a toto, cujus partes assignantur, quia illud de
eis praedicatur. Tertio modo per modum totius potentialis, inquantum scilicet aliquae virtutes participant aliquid
de modo qui principaliter et perfecte invenitur in aliqua virtute; et hoc patebit per singula. Sic igitur dico, quod
partes quas assignat tullius prudentiae, sunt partes integrales. Quia enim prudentia circa particularia operabilia
est, in quibus universalia principia dirigunt propter eorum contingentiam et varietatem; oportet, sicut dicitur de
scientiis in libro posteriorum, ex eodem genere principia accipere, ut ex similitudine aliorum factorum de his
quae facere oportet, recte ratiocinetur prudens; et ideo indiget experientia et tempore, ut ex his quae fuerunt,
quae memoria tenet, et ex his quae intelligentia respicit, de futuris provideat. Memoria enim est, secundum
ipsum, per quam animus repetit illa quae fuerunt; intelligentia per quam prospicit ea quae sunt; providentia per
quam aliquid futurum videtur antequam factum sit. Unde providentia est completiva et formalis pars prudentiae;
aliae vero quasi materiales ad ipsam reducuntur.
RA1

1246

