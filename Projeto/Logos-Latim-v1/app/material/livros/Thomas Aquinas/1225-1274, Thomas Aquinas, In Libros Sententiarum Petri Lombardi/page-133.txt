Sed verum est quod ad aliquas speciales personas est in veteri testamento plenissima facta missio secundum
perfectionem virtutis; et ipsi tamen de plenitudine Christi acceperunt, inquantum in fide mediatoris salvati sunt,
secundum Augustinum.
RA1
Ad primum igitur dicendum, quod illa ratio procedit ex parte ipsius mittentis, qui, quantum in se est, semper
aequaliter se habet ad gratiam conferendam.
RA2
Ad secundum dicendum, quod sancti veteris testamenti dupliciter possunt considerari: vel quantum ad gratiam
personalem, et sic per fidem mediatoris consecuti sunt gratiam aeque plenam his qui sunt in novo testamento et
multis plus et multis minus; vel secundum statum naturae illius temporis, et sic cum adhuc continerentur obnoxii
divinae sententiae pro peccato primi parentis, nondum soluto pretio, erat in eis aliquod impedimentum, ut non ad
eos ita plena missio fieret, sicut fit in novo testamento etiam per traductionem in gloriam, in qua omnis perfectio
naturae amovetur.
|a3 Articulus 3: Utrum per missionem invisibilem efficimur ne simus in hoc mundo.
AG1
Ad tertium sic proceditur. Videtur quod per missionem invisibilem efficimur quod non in hoc mundo simus. Qui
enim est in caelis, non est in mundo. Sed apostolus in persona omnium sanctorum dicit, Phil. 3, 20: nostra
conversatio in caelis est.
Ergo videtur quod sancti ad quos fit missio, non sint in mundo.
AG2
Item, Augustinus dicit, quod anima verius est ubi amat, quam ubi est. Sed esse essentialiter in aliquo, est
verissimus modus essendi in eo. Ergo sancti essentialiter sunt in caelestibus, quae amant.
AG3
Praeterea, cum anima fit substantia incorporalis, non determinatur ad locum nisi per accidens.
Ibi ergo erit anima essentialiter ubi est per accidens. Sed in suo objecto est anima per accidens sicut in sua
materia. Ergo essentialiter est ubi est suum objectum.
AG4
Praeterea, nos dicimus Angelos esse in aliquo loco, propter hoc quod ibi operantur. Sed operatio animae est circa
objectum. Ergo anima essentialiter est ubi est suum objectum.
SC1
Contra, forma nunquam excedit id cujus est forma. Sed anima est forma essentialis corporis.
Ergo non est essentialiter nisi ubi est corpus. Corpus autem nunquam est extra mundum, quamdiu vivimus. Ergo
missio invisibilis non facit nos in hoc mundo non esse.
CO
Respondeo dicendum, quod anima nostra comparatur ad duo: scilicet ad corpus, cui dat esse substantiale, per
quod etiam ipsa est; non enim est aliud animae esse quam hoc quod corpori dat, ut supra dictum est, dist. 8,
quaest. 5, art. 2.
Comparatur etiam ad objectum suum, a quo recipit esse secundum perfectionem secundam, quod est esse
accidentale. Et ideo anima essentialiter est ubi est corpus suum ad quod habet essentialem relationem. Ubi autem
est objectum suum, non est essentialiter, sed solum per quamdam conformitatem: prout dicitur quod scientia est
assimilatio scientis ad rem scitam.
Et hoc modo intelligitur quod dicitur in littera: secundum quod aliquod aeternum mente percipimus, non in hoc
mundo sumus; quia non conformatur affectus noster et intellectus mundanis rebus et caducis, sed caelestibus et
aeternis; et sic etiam intelligendum est quod apostolus dicit: nostra conversatio in caelis est.
RA1
Unde patet responsio ad primum.
RA2
Ad secundum dicendum, quod quamvis esse substantiale animae sit in conjunctione ad corpus, tamen tota
nobilitas ipsius est, secundum quod per actus suos nobilissimos suis perfectionibus conjungitur.
Et ideo Augustinus dicit animam verius esse ubi amat, quia ibi est secundum suum nobilius esse, quod est
secundum perfectionem ultimam.
RA3
Ad tertium dicendum, quod locus non convenit animae nisi per accidens: tamen ad hoc quod in loco essentialiter
esse dicatur, oportet quod etiam essentialiter conjungatur ei, ratione cujus sibi locus attribuitur. Sed anima non
conjungitur objecto suo essentialiter, sed tantum secundum similitudinem ipsius receptam in anima: quia lapis
non est in anima, sed species lapidis, secundum Philosophum: cui etiam speciei, sive intentioni, conjungitur
anima, non quantum ad esse primum, quod est substantiale, sed quantum ad esse secundum, quod est esse
accidentale. Et ideo ratione objecti sui non dicitur anima essentialiter esse in loco.
RA4
133

