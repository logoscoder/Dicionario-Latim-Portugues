Ad tertium dicendum, quod quamvis non sit nisi unum suppositum, tamen est duarum naturarum suppositum; et
potest sibi aliquid convenire respectu unius naturae quod non convenit sibi absolute, sicut esse creaturam.
EX
Factus est sine dubio id quod prius non erat.
Haec locutio est impropria; quia non potest intelligi neque de natura, quia Deus non est factus humana natura;
neque de persona, sive de supposito, quia illud suppositum semper fuit, secundum secundam opinionem; unde
exponenda est: illud quod prius non erat, idest, habens naturam quam prius non habebat.
Quia Deus assumpsit hominem, idest humanam naturam, ut supra, dist. 5, glossavit; alias esset contra hanc
opinionem quae dicit, hominem non esse assumptum, sed humanam naturam.
Variatur autem intelligentia, cum dicitur, Deus est homo, et homo est Deus. Ratio variationis est quia divina
natura praedicatur de Christi persona, non autem humana.
Quod etiam dictum est utrumque est, Christus, et una persona, movere potest lectorem. Hoc positum est supra in
illo capitulo: sed his videntur adversari.
Hic etiam cum dicitur, minor est patre Christus secundum quod homo, secundum habitum hoc intelligunt dictum.
Ideo hoc exponit secundum hanc opinionem, quia haec opinio non potest hoc sustinere, cum supra dixerit
Augustinus in 1 Lib., quod spiritus sanctus non est minor seipso propter columbam in qua visibiliter apparuit.
Hoc firmiter tenens quod Deus hominem assumpsit.
Exponendum est ut supra, ut homo ponatur pro natura humana, sicut ipse docuit supra, dist. 5, exponere.

|+d8.q1 Distinctio 8, Quaestio 1
|a0 Prologus
Postquam determinavit Magister de his quae conveniunt Deo incarnato, quasi exprimentia unionem, hic
determinat de his quae conveniunt ei consequentia unionem; et dividitur in duas partes: in prima determinat de
his quae conveniunt uni naturae ex unione ad alteram; in secunda de his quae conveniunt personae ratione
naturae assumptae, 10 dist., ibi: solet autem a quibusdam inquiri utrum Christus secundum quod homo, sit
persona, vel etiam sit aliquid. Prima dividitur in duas: in prima determinat quid conveniat divinae naturae ex
unione ad humanam; in secunda quid conveniat humanae ex unione ad divinam, dist. 9, ibi: praeterea investigari
oportet utrum caro Christi et anima una eademque cum verbo debeat adoratione adorari. Prima dividitur in duas
partes: in prima inquirit, utrum divina natura debeat dici nata in Christo ex unione ad humanam; in secunda
quomodo Christus dicatur natus, ibi: quaeri etiam solet, utrum debeat dici Christus bis genitus. Circa primum
duo facit: primo movet quaestionem, et solvit; secundo objicit in contrarium, et solvit, ibi: videtur tamen posse
probari quod sit nata de virgine.
Hic quaeruntur quinque: 1 quid sit nativitas, et quorum proprie est nasci; 2 utrum humana natura in Christo
debeat dici nata; 3 utrum natura divina debeat dici nata de virgine; 4 de duplici Christi nativitate; 5 utrum sint in
Christo duae filiationes.
|a1 Articulus 1: Utrum solummodo in viventibus sit nativitas.
AG1
Ad primum sic proceditur. Videtur quod non solummodo viventium debeat dici nativitas. Natum enim idem
videtur quod genitum. Sed generatio invenitur in omnibus corporibus a lunari globo inferius, quae non omnia
vivunt. Ergo videtur quod non solum viventium sit nativitas.
AG2
Praeterea, idem videtur esse oriri et nasci.
Sed dicimus ea oriri quae non vivunt; sicut dicimus quod sol oritur, et fons oritur. Ergo nativitas non solum in
viventibus reperitur.
AG3
Praeterea, vivere substantiarum solum est.
Sed nasci, sive oriri, invenitur in accidentibus: dicimus enim splendorem oriri a sole, et calorem ab igne. Ergo
nasci non solum viventium est.
AG4
Praeterea, hoc solum est ingenitum quod non est natum. Sed illa sola dicuntur ingenita quae semper fuerunt,
sicut Philosophus ponit caelum ingenitum, quia secundum eum semper fuit. Ergo solum illa non sunt nata; ergo
quaecumque incipiunt esse, dicuntur nasci.
AG5
Sed contra, videtur quod non omnium viventium sit nasci. Nativitas enim causat filiationem.
Sed filiatio non invenitur in plantis, quae tamen vivunt. Ergo nec nativitas.
AG6
923

