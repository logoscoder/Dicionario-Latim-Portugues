Praeterea, in loco naturali unumquodque elementum est purum et simplex. Sed aqua in mari non videtur esse
purum elementum, quod ipsa salsedo ostendit, cum aqua de natura sua sit insipida. Ergo videtur quod non
naturaliter in locum unum, scilicet in mare, aquae congregentur; et sic idem quod prius.
AG6
Praeterea, plantae videntur ad ornatum terrae pertinere. Sed ad ornatum deputantur tres ultimi dies. Ergo in opere
tertiae diei de productione plantarum mentio facienda non erat.
AG7
Praeterea, herbae quaedam vel plantae non videntur in tertia die esse productae, sed post peccatum hominis, ut
habetur Gen. 3, 18: spinas et tribulos germinabit tibi. Ergo videtur quod inconvenienter in tertia die dicatur terra
herbam virentem protulisse, cum hoc non sit universaliter verum.
AG8
Praeterea, sicut plantae generantur in terra, ita etiam et corpora mineralia. Ergo videtur quod insufficienter rerum
productionem determinet Scriptura, cum in hac die de mineralibus mentio non fiat.
CO
Respondeo dicendum, quod opus distinctionis attenditur secundum hoc quod corporibus, quae sunt elementa
mundi, conferuntur virtutes universaliter ad naturales effectus moventes, cujusmodi sunt qualitates activae et
passivae elementorum; et ideo hujusmodi qualitates in inferioribus elementis tertia die collatae intelliguntur,
quibus ab invicem et proprietate et situ separantur, eo quod inter qualitates elementares etiam gravitas et Levitas
continentur, quae sunt principia motus elementorum ad propria loca, et etiam quietis naturalis eorum in eisdem,
sicut caliditas et frigiditas sunt principia alterationis; et ideo ex collatione talis virtutis dicuntur aquae tertia die in
unum locum congregatae.
RA1
Ad primum ergo dicendum, quod ignis et aer sunt elementa magis latentia, eo quod non ita sensu percipiuntur
sicut aqua; et ideo legislator rudi populo legem proponens, ex manifestis quae tetigit, occulta intelligenda
reliquit. Vel dicendum, ut prius dictum est, quod aer quantum ad superiorem partem comprehenditur nomine
caeli; quantum vero ad inferiorem nomine aquae propter similitudinem humiditatis quam cum aqua habet, cujus
vaporibus resolutis, quodammodo aer inspissatur.
RA2
Ad secundum dicendum, quod sicut calor et frigus non sunt formae substantiales elementorum, ita nec gravitas et
Levitas; quia non possent esse aliis corporibus accidentales. Unde sicut substantia non est principium alterationis
nisi mediante calore vel frigore; ita nec est principium motus vel quietis localis nisi mediante gravitate et
levitate; et ideo quamvis aqua formam substantialem ex opere creationis habuerit, non tamen ex hoc in proprium
locum congregabatur; sed per opus suae distinctionis intelliguntur haec opera ordinata secundum tempus, sive
secundum naturam. Verbum autem Commentatoris intelligendum est de corporibus secundum quod sunt in sui
complemento quantum ad primum et ad secundum esse.
RA3
Ad tertium dicendum, quod quanto aliquod elementum est subtilius, tanto est majus in quantitate; et ideo aer est
major quam aqua, et aqua quam terra; et ideo aer complectitur ista duo undique complexus sphaericam figuram;
a quo deficit aqua, quae quidem terram cingit, non totam operiens ipsam, complexa quidem circulum, sed
deficiens a complexione sphaerae (et hoc etiam sequitur necessitatem finis, ut in terra possit esse habitatio
animalium respirantium, et generatio plantarum): terra vero quasi minima in centro concluditur.
RA4
Ad quartum dicendum, quod corpora inferiora praeter motus proprios sequuntur quodammodo motum
superiorum; et quanto est perfectius corpus inferius, tanto magis consequitur de motu superioris: quod patet ex
hoc quod in corporibus caelestibus orbis inferior, praeter motum proprium, retinet motum superioris orbis quo
defertur. Ita etiam est in elementis, quod ex motu corporum caelestium aliquid consequuntur de motu circulari,
praeter motus proprios naturales; quod evidentissime apparet in refluxu maris, qui sequitur motum lunae; non
tamen hoc fit per motum violentum; quia dicit Commentator in 4 caeli et mundi, quod motus quibus elementa
sequuntur impressiones corporum caelestium non sunt violenti, cum sit secundum naturalem ordinem corporum
quod inferiora impressionem superiorum sequantur; et tanto plus, quanto perfectius fuerit in natura corpus
inferius: et per hunc modum ex impressione caeli moventis elementa ad mixtionem, aqua subingreditur terram,
ut sit apta ad generationem mineralium et animalium et plantarum; et exinde in locum proprium naturali motu
revertitur, ut dicitur Eccle. 1, 7: ad locum unde exeunt flumina, revertuntur.
RA5
Ad quintum dicendum, quod omnia elementa in loco ubi contingunt se, alterantur a sua natura, ut sit quidam
motus conjunctionis inter ea; et exinde in mari causatur salsedo ex admixtione vaporis terrestris, simul cum
adustione radii solaris; et hoc praecipue prope terram, et in superficie; in profundo enim pelagi invenitur aqua
dulcis, ut patet ex verbis Philosophi dicentis in libro de animalibus, quod quidam piscis, qui dicitur malarie,
invenitur valde magnus in locis pelagosis, in quibus abundant aquae dulces.
RA6
525

