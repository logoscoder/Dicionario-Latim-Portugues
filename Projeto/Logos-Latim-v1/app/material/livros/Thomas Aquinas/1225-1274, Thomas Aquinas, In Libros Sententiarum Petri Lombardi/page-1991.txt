matrimonium impedire; sic enim intendit hic de voto; et hoc votum est testificatio interioris promissionis, non
ipsa interior promissio.
RA3
Et per hoc patet solutio ad tertium.
RA4
Ad quartum dicendum, quod votum non fit sanctis, nisi secundum quod per suffragia sunt mediatores inter nos et
Deum; sicut et oratio ad sanctos fit; et ideo omne votum principaliter ad Deum reducitur, sicut et oratio.
RA5
Ad quintum dicendum, quod illa definitio juristarum est intelligenda non de quolibet bono, sed de eo quod
pertinet ad pietatis religionem; et hoc Dei est, sive fiat in proximo, sicut in proxima materia, sive in seipso, sive
in Deo.
RA6
Ad sextum dicendum, quod in testificatione includitur deliberatio, ut dictum est.
Articulus 1B
AG1
Ulterius. Videtur quod votum non sit tantum de meliori bono. Quia illud quod est necessitatis, non reputatur
bonum melius, sed commune bonum. Sed de eo quod est necessitatis, potest esse votum, sicut Jacob, Gen. 27,
vovit quod esset sibi Dominus in Deum. Ergo non oportet quod sit de meliori bono.
AG2
Praeterea, vota quaedam fiunt de rebus indifferentibus, sicut mulieres praecipue solent vovere quod non
pectinent caput tali vel tali die.
Sed indifferentia non includuntur in bonis melioribus.
Ergo votum non est semper de bono meliori.
AG3
Praeterea, illud quod est illicitum, non est bonum, ne dum ut sit melius. Sed de illicito potest esse votum, sicut
patet de jephte, qui propter votum occidit filiam innocentem, qui, ut dicit Hieronymus, in catalogo sanctorum
ponitur; quia placuit Deo animus voventis. Ergo votum non est semper de meliori bono.
AG4
Praeterea, meliora bona videntur illa esse de quibus est consilium. Sed de illis qui possunt vergere in periculum
personae, non est consilium, quae tamen quidam vovent, sicut quod abstineant duobus vel tribus diebus a cibo,
quod sine periculo personae sustinere non possunt. Ergo votum non est semper de meliori bono.
SC1
Sed contra est definitio voti prius posita, scilicet: votum est promissio melioris boni ex deliberatione firmata.
CO
Ad secundam quaestionem dicendum, quod, sicut ex jam dictis patet, votum non potest esse nisi de aliquo bono
ad cultum Dei pertinente quocumque modo; et ideo omne malum obviat voto ex parte ejus cui fit obligatio; sed
ex parte ejus ex quo talis obligatio procedit, scilicet voluntatis, omnis necessitas aliquo modo obviat voto. Est
autem duplex necessitas. Una absoluta; et talis necessitas omnino excludit votum; sicut si aliquis voveret se non
moriturum, vel ea quae omnino non sunt in potestate ejus, nullum esset votum. Alia est necessitas conditionata
ex suppositione finis; et sic inest nobis necessitas faciendi illa sine quibus non possumus salutem consequi; sicut
sunt praecepta ad quae alias tenemur; et talis necessitas non excludit omnino votum; invenitur enim quandoque,
large accipiendo votum, esse de his quae sunt sub tali necessitate; sed excludit talis necessitas votum proprie
dictum; et ideo si votum accipiatur secundum propriam sui rationem, est proprie de bonis illis ad quae non
omnes tenentur, quae supererogationis sunt; et ideo dicuntur meliora bona, quia superadduntur illis bonis, sine
quibus non est salus; et ideo votum proprie acceptum, dicitur esse de meliori bono.
RA1
Ad primum ergo dicendum, quod illa Jacob promissio magis fuit recognitio quaedam obligationis quam
obligationis causa; et ideo non potest proprie, sed largo modo, votum dici. Vel dicendum, quod votum Jacob non
fuit de eo quod erat necessitatis, sed de speciali modo cultus per altaris constructionem; et ideo fuit de meliori
bono.
RA2
Ad secundum dicendum, quod talia vota mulierum sunt sortilegia magis quam vota; sunt enim reliquiae quaedam
idolatriae, secundum quam observabantur dies et menses; et ideo pro non votis habenda sunt, et peccant talia
voventes; quia, ut Hieronymus dicit, cum infidelibus etiam nec nomina habere debemus communia.
RA3
Ad tertium dicendum, quod votum si sit de eo quod est simpliciter malum, non est votum nisi aequivoce; et ideo
nullo modo obligat. Si autem est de eo quod uno casu contingente potest esse bonum et alio malum, si sit in
omnem eventum, est indiscretum; si autem sit in bonum eventum per intentionem voventis, est discretum, et in
malo eventu non obligat. Votum igitur jephte fuit de eo quod in aliquo eventu poterat esse bonum, scilicet si
1991

