Ulterius. Videtur quod ignis ille non sit ejusdem speciei cum igne elementari. Nihil enim seipsum consumit. Sed
ille ignis quatuor elementa absumet, ut dicit Glossa, 2 Pet., ult.. Ergo ignis ille non erit ejusdem speciei cum igne
elementari.
AG2
Praeterea, sicut virtus manifestatur per operationem, ita natura per virtutem. Sed ignis ille habebit aliam virtutem
ab igne qui est elementum; quia scilicet purgabit universum, quod ignis iste facere non potest. Ergo non erit
ejusdem speciei cum isto.
AG3
Praeterea, ea quae sunt ejusdem speciei in corporibus naturalibus, habent eumdem motum.
Sed ignis ille habebit alium motum quam ignis elementum, quia circumquaque movebitur, ut totum purgare
possit. Ergo ignis ille non erit ejusdem speciei cum isto.
SC1
Sed contra est quod Augustinus dicit, 20 de CIV. Dei, et habetur in Glossa 1 corinth. 4, 7, quod figura hujus
mundi mundanorum ignium conflagratione peribit. Ergo ignis ille erit de natura ignis qui nunc est in hoc mundo.
SC2
Praeterea, sicut futura purgatio erit per ignem, ita praecedens fuit per aquam: et utraque ad invicem comparatur,
2 Petri, 3. Sed in prima purgatione aqua fuit ejusdem speciei cum aqua elementari.
Ergo et similiter in secunda purgatione ignis erit ejusdem speciei cum igne elementari.
CO
Ad tertiam quaestionem dicendum, quod circa hoc inveniuntur tres opiniones.
Quidam enim dicunt, quod ignis elementum qui est in sphaera sua, descendet ad purgationem mundi. Modum
autem descensionis ponunt per multiplicationem: ignis enim undique apposito combustibili augmentatur; et hoc
praecipue tunc fiet quando ignis virtus exaltabitur super omnia alia elementa.
Sed contra hoc esse videtur quod ignis ille non tantum descendet, sed etiam a sanctis ascendere perhibetur, ut
patet 2 Pet. 3, ubi videtur, quod tantum ascendet judicii ignis quantum aqua diluvii: ex quo videtur quod ignis ille
sit circa locum medium generationis.
Et propter hoc alii dicunt, quod ignis ille generabitur circa locum terrae ex congregatione radiorum caelestium
corporum, sicut videmus quod congregantur in speculo comburente: tunc autem loco speculorum erunt nubes
concavae, ad quas fiet radiorum reverberatio. Sed istud etiam non videtur conveniens: quia cum effectus
caelestium corporum sequantur determinatos situs et aspectus eorum; si ex virtute corporum caelestium ignis ille
generaretur, esset notum tempus illius purgationis considerantibus motus astrorum: quod auctoritati Scripturae
repugnat.
Et ideo alii dicunt, sequentes Augustinum, quod sicut mundanarum aquarum inundatione factum est diluvium,
ita mundanorum ignium conflagratione figura hujus mundi peribit, ut dicitur 20 de CIV. Dei. Ista autem
conflagratio nihil aliud est quam congregatio omnium causarum superiorum et inferiorum, quae ex natura sua
habent virtutem igniendi: quae quidem congregatio non naturali cursu rerum, sed virtute divina fiet; et ex
omnibus istis causis sic congregatis generabitur ignis qui faciem hujus mundi exuret.
Si autem hae opiniones recte considerentur, inveniuntur diversificari quantum ad causam generationis illius, et
non quantum ad speciem ejus.
Ignis enim generatus a sole, vel ab inferiori calefaciente, est ejusdem speciei cum igne qui est in sua sphaera, nisi
inquantum admiscetur ei de materia aliena: quod quidem tunc oportebit; quia ignis non potest aliquid purgare
nisi secundum hoc quod alterum efficitur materia ejus aliquo modo. Unde simpliciter concedendum est, quod
ignis ille erit ejusdem speciei cum isto.
RA1
Ad primum ergo dicendum, quod ignis ille quamvis sit ejusdem speciei cum igne qui apud nos est, non tamen est
idem numero. Videmus autem quod duorum ignium ejusdem speciei unus alterum destruit, major scilicet
minorem, consumendo materiam ejus; et similiter etiam ille ignis ignem qui apud nos est, consumere poterit.
RA2
Ad secundum dicendum, quod sicut operatio quae procedit a virtute rei, est virtutis indicium; ita et virtus est
indicium essentiae vel naturae quae procedit a principiis essentialibus rei. Operatio autem quae non procedit ex
virtute rei operantis, non indicat virtutem ipsius, sicut patet in instrumentis; actio enim instrumenti magis
manifestat virtutem agentis quam virtutem instrumenti: quia virtutem agentis manifestat ut primum operationis
principium; virtutem autem instrumenti non manifestat, nisi quatenus est susceptivum influentiae principalis
agentis, secundum quod movetur ab eo. Similiter etiam virtus quae non procedit ex principiis essentialibus rei,
non manifestat naturam ejus, nisi quantum ad susceptibilitatem; sicut virtus qua aqua calefacta potest calefacere,
non manifestat naturam ejus nisi quantum ad calefactibilitatem; et ideo nihil prohibet quin aqua habens hanc
virtutem sit ejusdem speciei cum aqua non habente virtutem istam. Similiter etiam non est inconveniens quod
ignis ille qui habebit vim purgandi faciem mundi, sit alterius speciei ab igne qui apud nos est, cum vis calefactiva
non oriatur in ipso ex principiis essentialibus, sed ex divina operatione; sive dicatur quod illa virtus sit aliqua

2179

