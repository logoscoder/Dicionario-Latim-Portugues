Hoc non potest esse: quia illa delectatio aut diceret operationem aliquam; et sic esset peccatum actuale, ut
Magister dicit: aut diceret naturalem inclinationem, qua anima corpori conjungitur, et in hoc non potest esse
peccatum: quia quod naturale est malum esse non potest.

|+d33.q1 Distinctio 33, Quaestio 1
|a0 Prologus
Postquam determinavit de peccato originali quantum ad principium et quantum ad terminum, ostendens
quomodo a parentibus contrahatur, et quomodo per baptismum dimittatur; hic determinat de eo quantum ad
numerum, inquirens, utrum originale sit unum, vel multa; et dividitur in duas.
In prima inquirit, si peccatum originale sit unum, quasi ex uno peccato causatum et inductum; an multa, quasi ex
peccatis omnium praecedentium parentum relictum: et ostendit quod ex peccato primi parentis inducitur tantum.
In secunda inquirit, si ex peccato proximorum parentum aliqua poena in filios redundet, ibi: et licet peccatis
parentum, nisi Adae, parvuli non obligentur, non est tamen diffitendum peccata parentum in filios redundare.
Prima dividitur in duas: in prima ostendit quod ex solo peccato primi parentis tota posteritas originali inficitur; in
secunda inquirit de illo peccato primo, cujusmodi fuerit, ibi: hic quaeri solet, utrum peccatum Adae
transgressionis, ex quo processit originale... Gravius fuerit ceteris peccatis.
Prima dividitur in tres: in prima movet quaestionem; in secunda inducit probationem ad partem falsam, ad
ostendendum peccata praecedentium parentum in parvulos transire, ibi: de hoc Augustinus in enchiridio ambigue
disserit; in tertia inducit ad partem veram, ibi: deinde de parentum praecedentium peccatis, utrum parvulis
imputentur, magis opinando quam asserendo disceptat. Quod autem peccatum originale ex pluribus peccatis
causetur, et non ex uno tantum primi parentis, tripliciter in secunda parte ostendit. Primo ex auctoritate exodi 20,
5: ego sum Deus visitans iniquitates patrum usque in tertiam et quartam generationem.
Secundo ex hoc quod in Scriptura originale pluraliter significatur, ibi: et quod non illud solum primi hominis
delictum parvulos teneat, sed etiam alia, illi quibus ita videtur, ex eo confirmant quod etiam parvuli... Dicuntur
baptizari in remissionem peccatorum. Tertio ex multiplicitate peccati ipsius Adae, ibi: quod vero in actuali Adae
peccato plura notari valeant peccata, Augustinus in enchiridio insinuat.
Deinde de parentum praecedentium peccatis, utrum parvulis imputentur, magis opinando quam asserendo
disceptat. Hic inducit ea quae sunt ad contrariam partem; et primo ostendit quod etiam ea quae praedicta sunt ab
Augustino, per modum dubitationis tradita sunt; secundo ostendit quod etiam ejus sententiae contradiceret, si ita
poneretur, ibi: alioquin sibi contradiceret; ubi etiam solvit ea quae pro parte alia inducuntur, ibi: quod si est, non
ergo peccatis patrum praecedentium obligantur, nisi Adae.
Hic quaeri solet, utrum peccatum Adae...
Gravius fuerit ceteris peccatis. Hic inquirit, quale fuerit illud Adae peccatum, quod totam humanam naturam
infecit; et dividitur in partes duas: in prima inquirit de gravitate ejus, utrum scilicet ceteris peccatis gravius fuerit;
in secunda inquirit de remissione ipsius, utrum scilicet primis parentibus remissum sit, ibi: si vero quaeritur, an
illud peccatum fuerit dimissum primis parentibus; dicimus eos per poenitentiam veniam consecutos. Circa
primum tria facit: primo movet quaestionem; secundo inducit quamdam opinionem, et probationem ejus, ibi:
quibusdam ita esse videtur; tertio inducit solutionem illius probationis, ibi: ad quod dici potest.
Et licet peccatis parentum, nisi Adae, parvuli non obligentur, non est tamen diffitendum peccata parentum in
filios redundare. Ostenso quod peccata proximorum parentum in filios non redundant quantum ad infectionem
originalis maculae, hic inquirit utrum in eos redundent aliquo modo quantum ad aliquam poenam; et dividitur in
partes duas: in prima movet dubitationem; in secunda determinat eam, ibi: sed ut ait Hieronymus...
Attendamus finem illius auctoritatis. Et dividitur in duas: quia primo determinat eam, exponendo auctoritates ad
litteram; in secunda exponendo eas mystice, ibi: quod etiam mystice intelligendum esse ostendit. Circa primum
duo facit: primo ponit auctoritates, et expositionem per quam ad concordiam reducuntur; secundo excludit
quamdam objectionem, ibi: verumtamen si de imitatoribus illud accipitur, quare tertiam et quartam generationem
tantum commemoravit.
Quod etiam mystice intelligendum esse ostendit.
Hic determinat dubitationem secundum mysticam positionem; et primo ponit expositionem; secundo inducit
probationem ejus quod supposuerat, ibi: ad probandum vero, ut ait Hieronymus, quod primus pulsus cogitationis
non puniatur aeternaliter a Deo, illud de Genesi afferendum est.
Hic est duplex quaestio. Prima de unitate originalis peccati. Secunda de poena ejusdem. Circa primum
quaeruntur tria: 1 si peccata proximorum parentum in filios transeant quantum ad infectionem maculae
originalis; 2 dato quod non, si eos ad aliquam poenam obligatur; 3 si originale peccatum est unum, vel multa.
|a1 Articulus 1: Utrum aliquis contrahat maculam ex parentibus proximis.
AG1
704

