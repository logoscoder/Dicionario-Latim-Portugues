locorum essentialiter continetur, sed dirigitur in unum locum postquam fuerat directa per intentionem ad alium;
et pro tanto dicitur moveri ad locum.
Et ideo alii dicunt, quod corpus gloriosum habet de proprietate naturae suae, qua corpus est, quod pertranseat
medium, et ita quod moveatur in tempore; sed virtute gloriae, quae habet quamdam infinitatem supra virtutem
naturae, habet quod possit non pertransire medium, et sic in instanti moveri.
Sed hoc non potest esse: quia implicat in se contradictionem; quod patet sic. Sit aliquod corpus quod moveatur
de a in b, et corpus motum sit z. Constat quod z quamdiu est totum in a, non movetur; similiter nec quando est
totum in b, quia tunc motum est. Ergo si aliquando movetur, oportet quod neque sit totum in a, neque totum in b.
Ergo quando movetur, vel nusquam est, vel est partim in a et partim in b, vel totum in alio loco medio, puta in c,
aut partim in c et partim in a, seu in b. Sed non potest poni quod nusquam sit: quia sic esset aliqua quantitas
dimensiva non habens situm; quod est impossibile: neque potest poni quod sit partim in a et partim in b, et non
sit in medio aliquo modo: quia cum b sit locus distans ab a, sequeretur, medio interjacente, quod pars z, quae est
in b, non esset continua parti quae est in a. Ergo restat quod sit vel totum in c, vel partim in eo et partim in alio
loco, quod ponetur medium inter c et a, puta d; et sic de aliis. Ergo oportet quod z non perveniat de a in b, nisi
prius sit in omnibus mediis: nisi dicatur, quod pervenit de a in b, et nunquam movetur; quod implicat
contradictionem, quia ipsa successio locorum est motus localis. Eadem ratio est de qualibet mutatione quae habet
duos terminos contrarios, quorum utrumque est aliquid positive.
Secus autem est de illis mutationibus quae habent unum terminum tantum positivum, et alterum puram
privationem: quia inter affirmationem et negationem sive privationem non est aliqua determinata distantia. Unde
quod est in negatione, potest esse propinquius vel remotius ab affirmatione, et e contrario, ratione alicujus quod
causet alterum eorum, vel disponat ad eam; et sic dum id quod movetur, est totum sub negatione, mutatur ad
affirmationem, et e converso; unde etiam in eis mutans praecedit mutatum esse, ut probatur in 6 physic.. Nec est
simile de motu Angeli: quia esse in loco aequivoce dicitur de corpore et de Angelo, ut in 1 libro, dist. 37, quaest.
3, art. 1, dictum est. Et sic patet quod nullo modo potest esse quod aliquod corpus perveniat de uno loco ad alium
nisi transeat omnia media.
Et ideo alii hoc concedunt; sed tamen dicunt quod corpus gloriosum movetur in instanti. Sed ex hoc sequitur
quod corpus gloriosum in eodem instanti sit in duobus locis vel pluribus, scilicet in termino ultimo, et in
omnibus locis mediis; quod non potest esse. Sed ad hoc dicunt, quod quamvis sit idem instans secundum rem,
tamen differt ratione, sicut punctus ad quem terminantur diversae lineae. Sed hoc non sufficit: quia instans
mensurat hoc quod est in instanti secundum rem, non secundum hoc quod consideratur; unde diversa
consideratio instantis non facit quod instans possit mensurare illa quae non sunt simul tempore, sicut nec diversa
consideratio puncti potest facere quod sub uno puncto loci contineantur quae sunt distantia situ.
Et ideo alii probabilius dicunt, quod corpus gloriosum movetur in tempore, sed imperceptibili propter
brevitatem; et quod tamen unum corpus gloriosum potest in minori tempore idem spatium pertransire quam
aliud: quia tempus, quantumcumque parvum accipiatur, in infinitum est divisibile.
RA1
Ad primum ergo dicendum, quod illud quod parum deest, quasi nihil deesse videtur, ut dicitur in 3 physic.; et
ideo dicimus, statim facio, quod post modicum tempus fiet; et per hunc modum loquitur Augustinus, quod
ubicumque erit voluntas, ibi erit corpus statim. Vel dicendum, quod voluntas nunquam erit inordinata in beatis;
unde nunquam volent corpus suum esse alicubi in aliquo instanti in quo non possit ibi esse; et sic quodcumque
instans voluntas determinabit, in illo corpus erit in illo loco quem voluntas determinat.
RA2
Ad secundum dicendum, quod quidam contradixerunt illi propositioni quam Philosophus inducit in parte illa, ut
Commentator ibidem dicit, dicentes quod non oportet esse proportionem totius motus ad totum secundum
proportionem resistentis medii ad alium medium resistens; sed oportet quod secundum proportionem mediorum
per quae transitur, attendatur proportio retardationum quae accidit in motibus ex resistentia medii. Quilibet enim
motus habet determinatum tempus velocitatis et tarditatis ex victoria moventis supra mobile, etiam si nihil
resistat ex parte medii, sicut patet in corporibus caelestibus, in quibus non invenitur aliquid quod obstet motui
ipsorum; et tamen non moventur in instanti, sed in tempore determinato secundum proportionem potentiae
moventis ad mobile. Et ita patet quod etiam si ponatur aliquid moveri in vacuo, non oportebit quod moveatur in
instanti; sed quod nihil addatur tempori quod debetur motui ex proportione praedicta moventis ad mobile, quia
motus non retardatur. Sed haec ratio, ut Commentator dicit ibidem, procedit ex falsa imaginatione, qua quis
imaginatur quod tarditas quae causatur ex resistentia medii, sit aliqua pars motus addita motui naturali, qui habet
quantitatem secundum proportionem moventis ad mobile, sicut una linea additur lineae, ratione cujus accidit in
lineis quod non remanet eadem proportio totius ad totam lineam, quae erat linearum additarum ad invicem; ut sic
etiam non sit eadem proportio totius motus ad totum motum sensibilem, quae est retardationum contingentium
ex resistentia media: quae quidem imaginatio falsa est: quia quaelibet pars motus habet tantum de velocitate
quantum motus; non autem quaelibet pars lineae habet tantum de quantitate dimensiva, quantum habet tota linea;
unde tarditas vel velocitas addita motui redundat in quamlibet partem ejus; quod de lineis non convenit; et sic
tarditas addita motui non facit aliam partem motus, sicut in lineis accidebat, quod additum est pars totius lineae.
2100

