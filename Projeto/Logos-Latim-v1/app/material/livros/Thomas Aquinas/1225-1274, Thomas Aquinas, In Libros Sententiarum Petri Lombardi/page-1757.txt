CO
Ad secundam quaestionem dicendum, quod confessio simul cum absolutione habet vim liberandi a poena
dupliciter. Uno modo ex ipsa VI absolutionis; et sic quidem liberat in voto existens a poena aeterna, sicut et a
culpa; quae quidem poena est poena condemnans, et ex toto exterminans, a qua homo liberatus, manet adhuc
obligatus ad poenam temporalem, secundum quod poena est medicina purgans, et promovens; et haec poena
restat in Purgatorio patienda etiam his qui a poena inferni liberati sunt; quae quidem poena est improportionata
viribus poenitentis in hoc mundo viventis; sed per vim clavium intantum diminuitur quod proportionata viribus
poenitentis remanet; ita quod satisfaciendo se in hac vita purgare potest.
Alio modo diminuit poenam ex ipsa natura actus confitentis, qui habet poenam erubescentiae annexam; et ideo
quanto aliquis pluries de eisdem peccatis confitetur, tanto magis poena diminuitur.
RA1
Et per hoc patet solutio ad primum.
RA2
Ad secundum dicendum, quod voluntas pro facto non reputatur in his quae sunt ab alio, sicut est de baptismo;
non enim valet voluntas suscipiendi baptismum sicut ipsius susceptio; sed reputatur voluntas pro facto in his
quae sunt omnino ab homine; et iterum quantum ad praemium essentiale, non autem quantum ad poenae
remotionem, et hujusmodi, respectu quorum attenditur meritum accidentaliter et secundario; et ideo confessus et
absolutus minus in Purgatorio punietur quam contritus tantum.
Articulus 5C
AG1
Ulterius. Videtur quod non aperiat Paradisum.
Quia diversorum diversi sunt effectus. Sed apertio Paradisi est effectus baptismi. Ergo non est effectus
confessionis.
AG2
Praeterea, in id quod clausum est, ante apertionem intrari non potest. Sed ante confessionem moriens Paradisum
intrare potest. Ergo confessio non aperit Paradisum.
SC1
Sed contra, confessio facit hominem subjici clavibus ecclesiae. Sed per eas aperitur Paradisus.
CO
Ad tertiam quaestionem dicendum, quod a Paradisi introitu prohibetur aliquis per culpam, et reatum poenae; et
quia haec impedimenta confessio amovet, ut ex dictis patet, ideo dicitur Paradisum aperire.
RA1
Ad primum ergo dicendum, quod quamvis baptismus et poenitentia sint diversa sacramenta, tamen agunt in VI
unius passionis Christi, per quam Paradisi aditus est apertus.
RA2
Ad secundum dicendum, quod ante votum confessionis Paradisus clausus erat peccanti mortaliter; quamvis
postea per contritionem votum confessionis importantem, apertus sit, etiam ante confessionem actualiter factam:
non tamen obstaculum reatus est totaliter remotum ante confessionem et satisfactionem.
Articulus 5D
AG1
Ulterius. Videtur quod confessionis effectus poni non debeat quod tribuat spem salutis; quia spes ex omnibus
meritoriis actibus provenit; et sic non videtur esse proprius effectus confessionis.
AG2
Praeterea, per tribulationem ad spem pervenimus, ut patet Rom. 5. Sed tribulationem homo praecipue in
satisfactione sustinet. Ergo tribuere spem salutis magis est satisfactionis quam confessionis.
SC1
Sed contra, per confessionem homo fit humilior et mitior, sicut in littera Magister dicit. Sed per hoc homo accipit
spem salutis. Ergo confessionis effectus est tribuere spem salutis.
CO
Ad quartam quaestionem dicendum, quod spes remissionis peccatorum non est nobis nisi per Christum; et quia
homo per confessionem se subjicit clavibus ecclesiae ex passione Christi virtutem habentibus, ideo dicitur quod
confessio spem salutis tribuit.
RA1
Ad primum ergo dicendum, quod ex actibus non potest esse spes salutis principaliter, sed ex gratia redemptoris;
et quia confessio gratiae redemptoris innititur, ideo spem salutis tribuit non solum ut actus meritorius, sed ut
sacramenti pars.
RA2

1757

