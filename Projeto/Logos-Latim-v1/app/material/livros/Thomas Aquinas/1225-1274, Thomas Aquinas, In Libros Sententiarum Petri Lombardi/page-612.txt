animae, sed tota anima, non quia non sit determinata potentia, sed quia non se extendit per imperium ad
determinatos actus, sed ad omnes actus hominis qui libero arbitrio subjacent.
RA2
Ad secundum dicendum, quod liberum arbitrium dicitur facultas voluntatis et rationis non quia utramque
essentialiter comprehendat, sed virtualiter, ut dictum est.
RA3
Ad tertium dicendum, quod actus aliquis attribuitur alicui potentiae dupliciter. Vel quia elicit ipsum sicut
proprium, sicut visus videre et intellectus intelligere, et sic libero arbitrio assignatur actus ille qui est eligere.
Alio modo quia imperat ipsum; et hoc modo actus omnium virium obedientium rationi possunt voluntati attribui
quae est motor omnium virium: et ita etiam actus diversarum virium libero arbitrio attribuuntur.
RA4
Ad quartum dicendum, quod eligere non pertinet ad omnes vires, sed ad aliquam determinate, quamvis
unaquaeque vis in suum conveniens tendat et contrarium refugiat: hoc enim non fit ipsa VI eligente, sed vel
propter ordinem naturalem potentiae ad objectum (sicut lapis naturaliter descendit et non per electionem), vel per
electionem liberi arbitrii: quia, sicut dicit Augustinus, intelligentia non solum sibi intelligit, sed toti animae, et
similiter voluntas non soli sibi vult; et sic de aliis.
RA5
Ad quintum dicendum, quod virtus et vitium dicuntur esse in aliquo dupliciter. Vel sicut in causa; et hoc modo
sunt in libero arbitrio et voluntate vel quantum ad habitus, sicut in acquisitis habitibus, vel saltem quantum ad
actus, quantum ad infusos. Alio modo ut in subjecto: et hoc modo contingit in diversis potentiis animae virtutes
et vitia esse, ut supra dictum est.
|a3 Articulus 3: Utrum liberum arbitrium sit potentia distincta a voluntate et ratione.
AG1
Ad tertium sic proceditur. Videtur quod liberum arbitrium sit potentia distincta a voluntate et ratione. Actus enim
cujuslibet potentiae denominatur ab ipsa potentia, sicut velle a voluntate, et intelligere ab intellectu. Sed eligere
neque a voluntate neque a ratione denominatur. Ergo cum sit actus liberi arbitrii, videtur quod liberum arbitrium
sit potentia ab utraque discreta.
AG2
Praeterea, liberum arbitrium importat judicium et libertatem. Sed utrumque istorum simul nec voluntati convenit,
cujus non est judicare, nec rationi, quae violentia argumenti cogitur.
Ergo liberum arbitrium est potentia ab utraque discreta.
AG3
Praeterea, ut Philosophus dicit in 3 ethic., voluntas est finis; electio autem non est finis, sed eorum quae sunt ad
finem. Ergo cum eligere sit liberi arbitrii, liberum arbitrium erit alia potentia a voluntate.
AG4
Praeterea, ut Philosophus dicit, in operativis finis se habet per modum principii in speculativis. Sed non ad
eamdem virtutem pertinent principia et conclusiones in speculativis: quia intellectus principiorum est, et scientia
conclusionum. Ergo nec in operativis ad eamdem virtutem pertinet finis et id quod est ad finem; et ita voluntas,
cujus objectum est finis, et liberum arbitrium quod est electivum ejus quod est ad finem, non sunt una potentia.
AG5
Praeterea, potentia quae habet judicium de actibus aliarum, est discreta ab eis, sicut sensus communis a sensibus
particularibus. Sed liberum arbitrium habet judicium de actibus omnium potentiarum, quod etiam ipsum nomen
sonat, a judicando impositum, et etiam super actum ipsius voluntatis, cum Philosophi liberum arbitrium definiant
esse liberum de voluntate judicium. Ergo videtur quod liberum arbitrium sit potentia discreta a voluntate, et ab
aliis viribus.
SC1
Sed contra, per virtutes affectivas et apprehensivas sufficienter dividuntur vires intellectivae partis.
Sed voluntas et ratio comprehendunt sufficienter apprehensionem intellectivam, et affectionem.
Ergo liberum arbitrium non est aliud ab utroque.
SC2
Praeterea, Commentator dicit super 11 metaph., quod substantiae separatae dividuntur in voluntatem et
intellectum solummodo. Constat autem quod in substantiis separatis est liberum arbitrium, sicut in Deo et in
Angelis. Ergo liberum arbitrium non est potentia separata a voluntate et ratione vel intellectu.
CO
Respondeo dicendum, quod quidam dicunt liberum arbitrium esse potentiam distinctam a voluntate et ratione.
Ad hoc autem ponendum diversi diversis viis moventur.
Quidam enim ponunt liberum arbitrium esse unam potentiam habentem judicium super actus omnium
potentiarum: propter quod liberum arbitrium nominatur, quod judicium importat. Sed hoc non videtur: quia
judicare de actibus omnium potentiarum non potest convenire alicui potentiae quae sit aliud quam voluntas vel
612

