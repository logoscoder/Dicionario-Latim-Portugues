Ad quintum dicendum, quod in unione quae est per gratiam adoptionis, consideratur unio per operationem
tantum, quia scilicet Deus aliquem effectum in nobis operatur: et quia operatio est communis tribus, ideo oportet
quod etiam unio illa communis sit; quamvis secundum quod ille effectus appropriatur uni personae vel alii,
dicatur in mentem mitti filius vel spiritus sanctus. Sed in hac singulari unione divinitatis ad humanitatem non
tantum notatur ex parte Dei operatio vel efficientia, sed etiam terminus, ut dictum est: et ideo non est simile.
|a2 Articulus 2: Utrum magis fuerit conveniens filium incarnari vel patrem vel spiritum sanctum.
AG1
Ad secundum sic proceditur. Videtur quod non magis fuit conveniens filium incarnari quam patrem vel spiritum
sanctum. Sicut enim in mysterio incarnationis monstrata est sapientia in decentia reconciliationis, ita etiam
monstrata est potentia in hoc quod in infinitum distantia conjuncta sunt, et etiam bonitas in hoc quod non
despexit proprii plasmatis infirmitatem, sicut dicit Damascenus.
Sed sicut sapientia attribuitur filio, ita bonitas spiritui sancto, et potentia patri. Ergo non decebat magis filium
incarnari quam patrem vel spiritum sanctum.
AG2
Item, victoria potentiae attribuitur. Sed per incarnationem secuta est de hoste victoria. Ergo incarnatio magis
decebat patrem, cui appropriatur potentia.
AG3
Item, recreatio respondet creationi. Sed creatio appropriatur patri; unde cum dicitur Gen. 1: in principio creavit
Deus caelum et terram, Deus creans exponitur pater. Ergo et incarnatio, per quam recreatio facta est, patri
potissime conveniet.
AG4
Item, incarnatio ordinata est ad hoc ut nos adoptionem filiorum reciperemus, ad Gal. 4. Sed adoptare, proprium
patris est. Ergo patrem decebat incarnari.
AG5
Item, videtur quod magis congruum fuerit spiritum sanctum incarnari. Eorum enim quae magis vicina sunt,
decentior est conjunctio. Sed spiritus sanctus est persona magis nobis vicina, ut dicit Augustinus. Ergo spiritum
sanctum magis decebat incarnari quam filium.
AG6
Praeterea, incarnatio processit ex maxima caritate Dei quam ad nos habuit. Sed caritas est proprie spiritus
sanctus; vel etiam appropriate, si essentialiter sumatur. Ergo spiritum sanctum potissime decebat incarnari.
SC1
Sed contra, in mente nostra sunt tria, tres personas repraesentantia: scilicet mens, quae repraesentat patrem;
notitia, quae est verbum mentis repraesentans filium; et amor, qui repraesentat spiritum sanctum. Sed inter haec
tria verbum mentis maxime est corporale, secundum quod per vocem exterius sonat. Ergo et incarnatio
convenientissime verbum aeternum decuit, quod est ipse filius Dei.
SC2
Item, secundum Philosophum, id quod est primum in unoquoque genere, est causa eorum quae sunt post. Sed
filiatio primo in filio Dei invenitur sicut et paternitas in Deo patre, ex quo omnis paternitas in caelo et in terra
nominatur, Ephes. 3. Ergo convenientissime filius Dei incarnatus est, ut per ipsum adoptionem filiorum Dei
reciperemus.
SC3
Praeterea, decentissima est conjunctio sapientiae et humilitatis; unde Prov. 11, 2: ubi humilitas, ibi sapientia. Sed
sapientia appropriatur filio. Ergo ipsum maxime decuit humilitas incarnationis.
CO
Respondeo dicendum, quod decentia incarnationis filii potest attendi et ex propriis, et ex appropriatis ejus. In
propriis autem ipsius possunt considerari quatuor, scilicet quod filius est, quod verbum est, quod imago, quod
media in trinitate persona. Secundum autem quod imago, convenientiam habet cum eo qui reparandus erat,
scilicet cum homine, qui ad imaginem Dei factus est, Gen. 1; unde decuit ut imago imaginem assumeret, increata
creatam. Secundum autem quod filius est, convenit ad modum reparationis, quae expleta est per incarnationis et
passionis mysteria: secundum enim quod ex alio est, quod quidem sibi et spiritui sancto commune est, notatur
auctoritas patris respectu ipsius: unde convenit sibi ad patrem, et deprecatio, et satisfactio, et alia hujusmodi,
quae in patre auctoritatem demonstrant. Sed secundum quod in filio intelligitur determinatus modus originis,
convenit sibi nasci, ut qui in divinitate est Dei filius, in humanitate sit virginis filius, ut non sint plures filii in
trinitate. Convenit etiam sibi, inquantum filius naturalis est, ut per eum cujus est naturalis hereditas, alii in filios
adoptentur, et coheredes fiant. Sed inquantum verbum est, congruentiam habet ad officium praedicationis et
doctrinae: quia verbum manifestat dicentem, et ipse manifestavit patrem, joan. 17, 6: pater, manifestavi nomen
tuum hominibus. Inquantum vero est media in trinitate persona, congruit ad ultimum effectum, qui est
reconciliatio hominis ad Deum; decet enim ut qui est medius, etiam sit mediator. Inveniuntur etiam quatuor filio
appropriata: scilicet sapientia et virtus ab apostolo, 1 corinth. 1, 24: Christum Dei virtutem et Dei sapientiam:
828

