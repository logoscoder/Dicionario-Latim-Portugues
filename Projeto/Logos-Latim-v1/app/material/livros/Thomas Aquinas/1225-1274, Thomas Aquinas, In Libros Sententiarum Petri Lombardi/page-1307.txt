RA6
Ad sextum dicendum, quod non solum laudatur actus qui est a virtute, sed actus qui est ad virtutem, quo fiunt
bona, sed non bene. Similiter non solum semper vituperatur peccatum mortale, quod expellit virtutem, sed etiam
veniale, quod est simul cum virtute.
|a3 Articulus 3: Utrum dona sint connexa.
AG1
Ad tertium sic proceditur. Videtur quod dona non sint connexa. 1 Cor., 12, 8: alii datur sermo sapientiae per
spiritum; alii sermo scientiae secundum eumdem spiritum. Sed sapientia et scientia sunt dona. Ergo alii datur
unum donum, et alii aliud; et ita non sunt connexa.
AG2
Praeterea, Gregorius dicit in Moral., quod minor est sapientia, si intellectu careat. Ergo sapientia sine intellectu
haberi potest.
AG3
Praeterea, Augustinus dicit de sermone Domini in monte secundum Matth., quod ab uno dono paulatim fit
processus ad aliud.
Hoc autem non esset, si necesse foret ea simul esse. Ergo dona non sunt connexa.
AG4
Praeterea, plus distat a communi statu virtutum perfectio transcendens genus virtutis quam perfectio manens in
genere virtutum. Sed qui habet virtutes, non oportet quod habeat eas in perfecto statu virtutum: quae quidem
perfectio in genere virtutis manet. Ergo multo minus oportet quod habeat perfectionem donorum, quae genus
virtutis transcendit; et ita dona non connectuntur sibi in gratia, caritate, vel justificatione: nec est aliud dare in
quo sibi connectantur; ergo non sunt connexa.
AG5
Praeterea, donorum quaedam perficiunt in vita activa, quaedam in contemplativa. Sed multi sunt perfecti in vita
activa qui gradum vitae contemplativae nondum attingunt. Ergo dona non habentur omnia simul.
SC1
Sed contra, quidquid est de necessitate salutis, oportet esse simul cum gratia. Sed dona sunt de necessitate
salutis; quod patet per Glossam, Matth. 6, quae dicit, quod in donis est ut operemur mandata, in quibus est ut ad
beatitudinem veniamus.
Ergo videtur quod dona sint connexa in gratia, sicut et virtutes.
SC2
Praeterea, sapientiae donum ex caritate causatur, ut ex dictis, dist. Praec., patet. Ergo quicumque habet caritatem,
habet sapientiam. Sed sapientia ponitur in ultimo gradu. Ergo quicumque habet eam, habet omnia alia dona; et
sic omnia dona sunt connexa in caritate.
SC3
Praeterea, justitia generalis, defectus qui peccatum implicant, tollit. Sed contra tales defectus dona dantur, sicut
consilium contra praecipitationem, ut dicit Gregorius, et timor contra superbiae timorem. Ergo simul cum
justificatur anima, omnia dona infunduntur.
CO
Respondeo dicendum, quod, sicut dictum est, dist. 34, quaest. 3, art. 1, donum in hoc transcendit virtutem quod
supra modum humanum operatur: qui quidem modus ex mensura altiori quam sit humana mensura, causatur.
Huic autem mensurae, quae Deus est, mens humana per caritatem innititur. Et ideo modum istum habent ex ipsa
caritate quantum ad esse absolutum, quod esse dicimus secundum quod perficiunt in his quae sunt necessaria ad
salutem. Sed quantum ad perfectum esse secundum quod dona ad altiora se extendunt, quod quidem est per
gratiam gratis datam, non oportet quod sint connexa.
RA1
Ad primum ergo dicendum, quod ibi non ponitur simpliciter donum sapientiae et scientiae, sed sermo sapientiae
et scientiae; et hoc quidem ad perfectionem donorum pertinet, ut scilicet homo ita sapientia et scientia abundet ut
non solum sibi sufficiat, sed per sermonem in alios redundet; unde ponitur inter gratias gratis datas.
RA2
Ad secundum dicendum, quod dictum Gregorii facit ad ostendendum connexionem donorum. Vult enim
ostendere quod perfectio unius doni non est sine alio; unde sapientia quae sine intellectu est, et hebes est, et
rationem doni non habet.
RA3
Ad tertium dicendum, quod gradus ille, sive processus, attenditur quantum ad usus donorum; sicut etiam dicitur
quod fides praecedit et gignit alias virtutes, cum quibus tamen simul quandoque infunditur.
RA4
Ad quartum dicendum, quod perfectio virtutum secundum intensionem non est de necessitate salutis, sicut
perfectio quae est ex donis, ut in omnibus scilicet Deum pro regula habeat.
1307

