primo rei; et ista privatio in omnibus est malum, ut privatio pedis, et manus, et hujusmodi; vel est privatio
alicujus perfectionis secundae, sicut privatio geometriae, et hujusmodi; et talis privatio non semper cuilibet est
malum, sed ei tantum qui ad eam habendam operam dedit, vel eam habere debet. Malum autem per accidens est
duplex: vel id quod est subjectum talis privationis, vel id quod talem privationem in altero causat: et utrumque
istorum est malum concretive sumptum. Illud autem quod est subjectum privationis, potest accipi quadrupliciter:
quia vel est actio, vel habitus, vel passio, vel substantia. Actio quidem, si privationem debiti finis et debitae
circumstantiae habeat, rationem mali culpae habebit: et quia ex similibus actibus similes habitus generantur, inde
contingit quod habitus ipsi qui ex talibus actionibus relinquuntur, mali sunt, sicut habitus vitiorum. Passio autem
privationem habet, per quam aliquid in patiente corrumpitur; et talis passio malum poenae dicitur, vel defectus
naturae, in illis in quibus non potest esse culpa nec etiam poena; et quia nullum accidens potest esse subjectum
alicujus quod privative vel positive dicatur, nisi gratia substantiae, quae ei subjicitur; ideo oportet quod ulterius
intelligatur subjectum hujus privationis quae per se malum est, substantia esse, secundum quod dicitur homo
malus, et anima mala. Si autem dicatur malum per accidens, quia causat talem privationem, hoc potest esse
dupliciter: quia causa privationis debitae perfectionis vel est ex parte materiae, quae est indisposita ad perfecte
recipiendam virtutem agentis, sicut est defectus in monstris, et in aliis quae ex defectu materiae contingunt: aut
est ex parte agentis; et hoc contingit dupliciter: quia vel agens est conjunctum agenti, in contrarium perfectionis
debitae, sicut ignis adurens et gladius secans; et ex hoc sequitur malum, quod dicitur poena sensus in
sentientibus, in quibus culpa et poena esse possunt, quia tale agens quod privat perfectionem debitam, eo quod
conjunctum est, sentitur: aut est agens non conjunctum, impediens influentiam causae perficientis, sicut dicuntur
nubes malae, inquantum impediunt lumen solis, ne ad nos perveniat: et quia talis causa non sentitur ex ipsa
perfectionis subtractione (cum non tollat perfectionem agendo in id quod privatur, sed magis impediendo
agentem, ex hoc quod perfectionem subtrahit, cum remota sit), sed forte sentitur alio modo per accidens, sicut
quia nubes videntur; ideo malum quod ex hoc sequitur, non dicitur poena sensus, sed poena damni, in illis tamen
quae poenae susceptiva sunt. In malis ergo hoc modo dictis est talis ordo, quod id quod est per se malum, primo
dicitur, et omnia alia per relationem ad id: et secundum gradum tenet malum per accidens, quod est subjectum
mali quod dicitur malum ex hoc quod privationem quae per se malum est, in se habet: et in tertio gradu est id
quod dicitur malum per accidens sicut causa inducens malum: hoc enim non habet in se de necessitate
privationem; sed facit aliquid esse privationem habens. Unde primum dicitur absolute malum, et secundum in
ordine ad primum, et tertium in ordine ad secundum.
Dicendum ergo, quod malum nominat non ens. Unde illud quod per se malum est, non ponit aliquid; sed dicitur
esse ut privatio. Malum vero quod est subjectum privationis, est aliquid positive, sed non ex eo quod malum est;
sicut oculus est aliquid, sed non ex eo quod caecus est; quia caecitas non est in eo nisi ut negatio visionis. Quod
autem dicitur malum ut causa mali, in se quidem consideratum est aliquid; sed in ordine ad effectum, ratione
cujus malum dicitur, etiam privative dicitur.
Dicitur enim malum ex hoc quod privationem inducit; et sic etiam ratio non entis in ipsum redundat causaliter,
sicut et ratio mali.
RA1
Ad primum ergo dicendum, quod genus dupliciter potest accipi. Uno modo proprie, prout praedicatur de pluribus
in eo quod quid est; et sic neque bonum neque malum sunt genera; quia sunt de transcendentibus, quia bonum et
ens convertuntur.
Alio modo communiter, ut genus dicatur omne id quod sua communitate multa ambit et continet; et sic bonum et
malum dicuntur genera omnium contrariorum: quia, ut in 1 physic.
Dicitur, omnia contraria hoc modo se habent quod alterum est nobilius, et alterum vilius; ita quod vilius
privationem in se includit, sicut nigrum in respectu ad album, et frigidum in respectu ad calidum: propter quod in
1 de generat.
Dicitur, quod frigus est privatio caloris; et per hunc modum semper alterum contrarium pertinet ad bonum, et
reliquum ad malum; unde etiam Pythagoras ponebat duos ordines rerum: unum boni, sub quo colligebat omnia
perfecta, ut dextrum, triangulum, aequilaterum, et similia; et alterum mali, sub quo ponebat omnia quae
imperfectionem implicant, ut sinistrum, feminam, et hujusmodi.
RA2
Ad secundum dicendum, quod si consideretur malum per se, sive in abstracto, sic malum opponitur bono ut
privatio; si autem consideretur malum per accidens, sicut est in actione vel in habitu, sic opponitur bono ut
contrarium, ut prodigalitas liberalitati, et timiditas fortitudini.
RA3
Ad tertium dicendum, quod malum per se vel abstracte sumptum, non est differentia specifica; sed malum per
accidens vel concrete acceptum: omnia enim moralia ex fine speciem consequuntur.
Ex ordine autem ad finem debitum specificatur bona actio et bonus habitus, ratione cujus bonum differentia
specifica ponitur habitus et actionis moralis; mala vero actio specificatur ex ordine ad finem indebitum, cui
admiscetur privatio finis debiti, ex quo ratio mali incidit. Unde patet quod non sola privatio specificat malum

715

