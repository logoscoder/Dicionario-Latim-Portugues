Nihilominus tamen manente tali proposito minus peccat non sumendo quam sumendo; quia illud quod est malum
secundum se, est majus malum quam illud quod est malum quia prohibitum; unde potius se debet dimittere
excommunicari, quam cum proposito peccati corpus Christi sumat.
Articulus 3B
AG1
Ulterius. Videtur quod etiam ille qui non habet conscientiam peccati mortalis, in peccato mortali existens peccet
corpus Christi sumendo.
Peccatum enim facit hominem indigne accedere ad corpus Christi. Sed ignorantia peccati cui homo subjacet, non
tollit peccatum, immo gravissime peccat qui ignorat, secundum Ambrosium. Ergo cum indigne accedens peccet
mortaliter, videtur quod habens peccatum cujus non est conscius, accedens peccet.
AG2
Praeterea, in meliori statu est justus habens conscientiam peccati mortalis, cui non subjacet, quam peccator
subjacens peccato cujus non est conscius: quia hoc videtur esse praesumptionis, primum autem humilitatis: quia
secundum Gregorium, bonarum mentium est ibi culpam agnoscere ubi culpa non est. Sed justus carens peccato
peccat, si cum conscientia peccati mortalis accedat. Ergo multo fortius peccator, qui peccati sui sibi non est
conscius.
AG3
Praeterea, ubicumque requiritur examinatio, ibi est necessaria rei veritas, et non opinio tantum.
Sed ad hoc quod aliquis digne accedat ad corpus Christi, requiritur diligens examinatio sui ipsius, ut patet 1
corinth. 11, 28: probet seipsum homo, et sic de pane illo edat. Ergo necessarium est quod sit puritas a peccato
secundum veritatem, et non solum secundum aestimationem.
SC1
Sed contra, Eccl. 9, 1, dicitur: nemo scit utrum odio vel amore dignus sit. Si ergo habens peccatum cujus non est
conscius, peccaret corpus Christi sumendo; quicumque sumit, exponeret se periculo peccati mortalis; et ita nullus
sumere deberet.
SC2
Praeterea, ignorantia facti excusat. Sed ignorantia peccati est hujusmodi. Ergo excusat.
CO
Ad secundam quaestionem dicendum, quod ignorantia circumstantiae a peccato excusat, adhibita diligentia,
praecipue quando est talis circumstantia, cujus certitudo plene haberi non potest.
Quod autem homo sit omnino a peccato immunis, per certitudinem sciri non potest; 1 corinth., 4, 4: nihil mihi
conscius sum, sed non in hoc justificatus sum. Potest tamen de hoc haberi aliqua conjectura, praecipue per
quatuor signa, sicut bernardus dicit.
Primo, cum quis devote verba Dei audit: quia qui est ex Deo, verba Dei audit; joan. 8, 47. Secundo, cum quis se
promptum ad bene operandum invenit: quia probatio dilectionis exhibitio est operis, ut dicit Gregorius.
Tertio, cum quis a peccatis abstinendi in futurum propositum habet. Quarto, cum de praeteritis dolet: quia in his
vera poenitentia, secundum Gregorium, consistit.
Unde si aliquis per hujusmodi signa facta diligenti discussione suae conscientiae, quamvis forte non sufficienti,
ad corpus Christi devote accedat, aliquo peccato mortali in ipso manente, quod ejus cognitionem praeterfugiat,
non peccat, immo magis ex VI sacramenti peccati remissionem consequitur.
Unde Augustinus dicit in quodam sermone, quod quando corpus Christi manducatur, vivificat mortuos.
RA1
Ad primum ergo dicendum, quod duplex est ignorantia peccati. Una qua ignoratur an aliquid peccatum sit; et
haec quidem ignorantia si sit in sola cognitione consistens, quandoque excusat peccatum, sicut cum ignoratur
circumstantia quae peccatum facit, sicut cum quis commiscetur alienae quam credit suam; et hic non habet
locum auctoritas Ambrosii. Quandoque autem non excusat, sicut cum est ignorantia universalis juris; immo ipsa
ignorantia grave peccatum est; et videtur in his quae per se mala sunt, ad infidelitatem pertinere; in his autem
quae sunt mala quia prohibita, ad negligentiam; et hic habet aliquo modo locum verbum Ambrosii propter
ignorantiae periculum; quia medicina non quaeritur cum morbus ignoratur; et etiam propter infidelitatem, quae
est gravissimum peccatum. Si autem sit talis ignorantia in cognitione simul et affectione consistens, sicut
ignorantia electionis, quando quis in illicitum improhibite fertur ac si esset licitum, sicut dicit Philosophus de his
qui ex habitu alicujus vitii operantur, ut intemperati, tunc gravissime peccat qui ignorat, quia haec ignorantia
provenit ex contemptu. Alia ignorantia peccati est, qua id quod scitur esse peccatum, jam non creditur esse, sed
sibi dimissum esse; et talis ignorantia non excusat nec aggravat illud peccatum, cujus ignorantia dicitur; sed
potest excusare respectu sequentis peccati, respectu cujus peccatum praecedens, quod ignoratum est, se habet ut
circumstantia, quae peccatum in actu sequenti induceret, si sciretur; et ita est in proposito. Unde quamvis sit
indignus ratione praecedentis peccati, non tamen indigne accedit, quia ignorantia excusat a peccato illum
accessum, ut dictum est.
RA2
1512

