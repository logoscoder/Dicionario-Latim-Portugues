Ad quartam quaestionem dicendum, quod crux Christi, etiam ipsa in qua Christus pependit, potest dupliciter
considerari; vel inquantum crucifixi imago, et sic adoratur eadem adoratione sicut crucifixus, scilicet latria; unde
eam alloquimur sicut crucifixum, dicentes: o crux ave spes unica: vel inquantum est res quaedam, et sic cum non
pertineat ad personam verbi sicut pars ejus, non potest eadem adoratione adorari cum verbo, sed adoratur
inquantum est res quaedam Christi ratione ipsius, hyperdulia; sed aliae cruces non adorantur nisi ut imago; et
ideo adorantur tantum latria.
RA1
Ad primum ergo dicendum, quod quamvis caelum sit sedes Dei, non tamen unitum est Deo in persona, sicut caro
Christi; unde caelum nec latria nec hyperdulia honoratur, nec etiam dulia, cum non sit res viva; sed humanitas
Christi vel latria vel hyperdulia adoratur, et similiter ea quae ad humanitatem Christi referuntur, ut crux, et vestis
et hujusmodi.
RA2
Ad secundum dicendum, quod crux, inquantum est res quaedam in se considerata, est indignior homine, nec
ratione sui adoratur; sed ratione alterius qui in ea crucifixus est.
RA3
Ad tertium dicendum, quod si consideretur honor qui exhibetur cruci inquantum est res quaedam, ratione Christi,
non est tantus quantus ille qui exhibetur virgini; sed cruci exhibetur quidam honor, inquantum est imago, qui non
exhibetur matri.
Articulus 2E
AG1
Ulterius. Quaeritur, utrum viris sanctis sit exibendus honor latriae, et videtur quod sic. Quia latria exhibetur Deo
ratione divinitatis. Sed sancti participatione dicuntur dii. Ergo eis debet latria exhiberi.
AG2
Praeterea, imago impressa divinitus est nobilior quam quae facta est humanitus. Sed imagines Dei quas homo
fecit, adorantur latria. Ergo multo fortius viri sancti, in quibus Deus suam imaginem impressit, et reformavit.
AG3
Praeterea, Abraham, ut legitur Gen. 18, tres viros, qui Angeli erant, ut dicit Augustinus, adoravit adoratione
latriae.
Ergo videtur quod et aliis sanctis latria exhiberi possit.
SC1
Sed contra est quod legitur Act. 14 de Paulo et barnaba: qui prohibuerunt illos qui eis sacrificare volebant: et in
esther 13, legitur de mardochaeo quod noluit adorare Aman, ne honorem Dei videretur transferre ad homines.
CO
Ad quintam quaestionem dicendum, quod Deus est principium et finis omnium; et inquantum est principium,
adoramus eum latria: inquantum vero finis ultimus, fruimur eo. In redeundo autem ad ipsum juvamur per alias
creaturas rationales, scilicet Angelos et homines; et ideo, quamvis solo Deo fruendum sit, tamen possumus frui
homine in Deo, sicut dicit apostolus, et Augustinus.
Sed in exeundo ab ipso sicut a principio creante, non juvamur per aliquam creaturam, quia immediate creavit
nos; et ideo honor latriae est sibi soli exhibendus, non alicui in ipso, quantumcumque sit in participatione suae
bonitatis, nisi honoretur uno honore cum eo, sicut caro Christi, et imagines.
RA1
Ad primum ergo dicendum, quod viri sancti per participationem illam non efficiuntur primum principium nostri
esse; et ideo non debetur eis latria.
RA2
Ad secundum dicendum, quod homines sunt imagines Dei per participationem suae bonitatis, facientem
expressam similitudinem, et hoc dat rei bonitatem in se; et ideo ratione hujus est res ipsa secundum se
honoranda. Sed imagines pictae non sunt imagines per similitudinem in natura, sed per institutionem ad
significandum; unde et ex hoc non acquiritur eis nisi honor relatus ad alterum.
RA3
Ad tertium dicendum, quod Angeli illi non apparuerunt Abrahae in propria natura, sed in quibusdam corporibus
quasi imaginibus assumptis; unde inquantum erant imagines repraesentantes trinitatem, poterant adorari latria;
non autem inquantum repraesentabant Angelos ipsos.
Articulus 2F
AG1
Ulterius. Videtur quod sine peccato alicui creaturae possit latria exhiberi. Legitur enim apoc.
Ult., quod joannes voluit Angelum adorare, et prohibitus est ab eo. Non autem prohibuisset, si eum dulia adorare
voluisset, quia haec Angelis sanctis debetur. Ergo volebat eum adorare latria: et ita hoc potest fieri sine peccato,
ut videtur.
936

