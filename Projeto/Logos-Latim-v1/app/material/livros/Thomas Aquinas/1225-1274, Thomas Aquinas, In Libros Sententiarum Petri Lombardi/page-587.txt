Item, videtur quod nec Daemoni. Intentio enim Daemonis est ad fallendum. Sed tentatoris, inquantum
hujusmodi, non est fallere, sed experiri.
Ergo Daemonis proprie officium non est tentare.
AG3
Item, videtur quod nec carni conveniat.
Caro enim cognitionis particeps esse non potest.
Sed ei quod non cognoscit, non convenit experiri vel tentare. Ergo nullus proprie ad peccandum a carne tentatur.
AG4
Item, videtur quod nec mundo. Nullus enim tentat eum quem abjectum reputat, quia tentatio de dubiis fit. Sed
mundus sanctos quasi abjectos reputat. Ergo mundus non tentat eos.
AG5
Praeterea, 1 Thess. 3, 5, dicitur: ne forte tentaverit vos is qui tentat, scilicet solus diabolus, cujus officium est
tentare. Ergo videtur quod nec mundus nec caro, nec etiam Deus tentat.
SC1
Sed contra est quod dicitur Gen. 22, 1: tentavit Deus Abraham.
SC2
Item Jacob. 14 dicitur: unusquisque tentatur a concupiscentia sua. Concupiscentia autem est peccatum quod in
carne habitat. Ergo est aliqua tentatio a carne.
CO
Respondeo dicendum, quod ad perfectam rationem tentationis tria concurrunt. Primo ut per tentationem alicujus
dubii cognitio accipiatur; secundo ut hoc sit intentum ab eo qui tentat; tertio ut ipsemet qui tentat, cognitionem
illius rei accipere velit: et secundum hunc modum invenitur tentatio in hominibus, secundum quod homo
hominem tentat, ut experimentum sumat scientiae vel alterius quod in ipso est. Alia vero dicitur tentatio in qua
salvantur duo ex his, scilicet manifestatio ignoti, et intentio ejus: et hoc modo tentare dicitur Deus, ut patet in
tentatione Abrahae: praeceptum enim de immolatione filii, tentatio ejus dicitur: quia per hoc manifestabatur
qualis esset in obedientia et fide: hanc etiam manifestationem Deus intendebat. Sed tertium praedictorum huic
tentationi defuit: non enim ad hoc tentavit Deus Abraham, ut fidei ejus cognitionem acciperet quam prius
sciebat, sed ut aliis manifesta esset in exemplum. Alia vero tentatio est in qua salvatur unum tantum dictorum,
scilicet manifestatio tentati: et sic dicitur caro tentare, vel mundus: quia in his cognoscitur manifeste virtus vel
infirmitas mentis, sicut in bello cognoscitur virtus militis; quamvis hostes non impugnent ut cognoscant, sed ut
vincant; unde ipsa impugnatio virtutis tentatio dicitur.
Hoc autem est vel a principio intrinseco, scilicet ex corruptione carnis, et sic dicitur tentatio a carne: vel a
principio extrinseco; et hoc dupliciter; quia illud quod exterius est, vel impugnat per modum objecti, et sic est
tentatio a mundo, cujus rebus corda hominum alliciuntur ad peccandum: vel per modum agentis, qui trahit ad
peccatum persuadendo, terrendo, blandiendo, et sic de aliis; et sic dicitur esse tentatio ab hoste, scilicet diabolo,
et ab his qui sunt membra ejus.
RA1
Ad primum ergo dicendum, quod Deus non tentat ut sibi aliquid ignotum manifestum fiat, sed ut aliis
manifestetur, ut dictum est.
RA2
Ad secundum dicendum, quod in tentatione Daemonis est duplex finis. Unus ultimus, scilicet inducere ad
peccatum; et quantum ad hoc habet rationem tentationis, secundum quod quaelibet impugnatio dicitur tentatio.
Alius est finis proximus, scilicet experiri ad quod vitium quisque maxime pronus est, ut ad illud impugnando
trahat; et sic salvatur ibi ratio tentationis quantum ad primum modum. Unde Hugo de sancto victore definiens
diaboli tentationem, dicit sic: tentare est callide experiri, et ante violentam impulsionem quasi quibusdam blandis
conatibus probare.
RA3
Ad tertium et quartum patet solutio per illud quod jam supra dictum est, quia non salvatur ibi tentatio secundum
quod includit omnia tria praedicta.
RA5
Ad quintum dicendum, quod solus diabolus dicitur tentare, non quia ipse sit semper immediatus tentator, sed
quia ipse primo tentavit hominem, ex qua tentatione parata est aliis tentantibus via.
Vel aliter dicendum, quod diabolus solus dicitur tentare, quia illi soli et membris ejus convenit impugnare
virtutem cum intentione occidendi hominem per peccatum: hoc autem caro non intendit, sed delectabili cognito
perfrui: vel quia ipse utitur rebus mundi et carne sicut instrumentis ad tentandum hominem.
|a2 Articulus 2: Utrum tentatio a diabolo sit peccatum.
AG1
Ad secundum sic proceditur. Videtur quod tentatio quae est ab hoste, etiam sit peccatum. Potestas enim minor
non potest intentionem potestatis majoris repellere. Sed potestas Daemonis est major quam potestas hominis, ut
587

