RA4
Ad quartum dicendum, quod amare simpliciter est actus caritatis: sed amando credere est actus fidei per
caritatem motae ad actum suum.
RA5
Ad quintum dicendum, quod illa quatuor pertinent ad fidem secundum ordinem ad voluntatem, ut dictum est;
voluntas autem est finis; et ideo ista quatuor distinguuntur secundum ea quae exiguntur ad consecutionem finis.
Praeexigitur enim primo affectio ad finem; et ad hoc pertinet credendo amare. Ex amore autem et desiderio finis
aliquis in finem incipit moveri; et ad hoc pertinet credendo in eum ire. Motus autem ad finem perducit ad hoc
quod aliquis fini conjungatur; et ad hoc pertinet credendo ei adhaerere. Ex conjunctione autem ad finem aliquis
in participationem perfectionum finis perducitur; et ad hoc pertinet credendo membris ejus incorporari.
Articulus 2C
AG1
Ulterius. Videtur quod actus fidei habeat minorem certitudinem quam actus scientiae. Quia, ut dicit Hugo de
sancto victore, fides est certitudo de absentibus, infra scientiam, et supra opinionem. Ergo sicut fides est certior
quam opinio, ita est minus certa quam scientia.
AG2
Praeterea, certius est quod est dubitationi impermixtius, sicut albius est quod est nigro impermixtius.
Sed ea quae sunt scita, nullo modo possunt habere dubitationem; ea autem quae sunt credita, possunt habere
aliquem motum dubitationis salva fide. Ergo fides non habet tantam certitudinem sicut scientia.
AG3
Praeterea, omnis certitudo nostrae cognitionis procedit ex visione sensus, vel ex visione intellectus.
Sed fides est de his quae non videntur a sensu neque intellectu. Ergo fides non habet aliquam certitudinem, ut
videtur.
SC1
Sed contra, Augustinus dicit, quod nihil est certius homini sua fide.
SC2
Praeterea, quanto ratio quae facit fidem, firmior est, tanto fides est certior. Sed scientiam facit ratio humana,
quae in infinitum deficit a ratione divina, quae fidem facit. Ergo fides est multo certior quam scientia.
CO
Ad tertiam quaestionem dicendum, quod certitudo nihil aliud est quam determinatio intellectus ad unum. Tanto
autem major est certitudo, quanto est fortius quod determinationem causat. Determinatur autem intellectus ad
unum tripliciter, ut dictum est. In intellectu enim principiorum causatur determinatio ex hoc quod aliquid per
lumen intellectus sufficienter inspici per ipsum potest. In scientia vero conclusionum causatur determinatio ex
hoc quod conclusio secundum actum rationis in principia per se visa resolvitur: in fide vero ex hoc quod voluntas
intellectui imperat.
Sed quia voluntas hoc modo non determinat intellectum ut faciat inspici quae creduntur, sicut inspiciuntur
principia per se nota, vel quae in ipsa resolvuntur; sed hoc modo ut intellectus firmiter adhaereat; ideo certitudo
quae est in scientia et intellectu, est ex ipsa evidentia eorum quae certa esse dicuntur; certitudo autem fidei est ex
firma adhaesione ad id quod creditur. In his ergo quae per fidem credimus, ratio voluntatem inclinans, ut dictum
est, est ipsa veritas prima, sive Deus, cui creditur, quae habet majorem firmitatem quam lumen intellectus
humani, in quo conspiciuntur principia, vel ratio humana, secundum quam conclusiones in principia resolvuntur;
et ideo fides habet majorem certitudinem quantum ad firmitatem adhaesionis, quam sit certitudo scientiae vel
intellectus: quamvis in scientia et intellectu sit major evidentia eorum quibus assentitur.
RA1
Ad primum ergo dicendum, quod certitudo fidei dicitur media inter certitudinem scientiae et opinionis non
intensive per modum quantitatis continuae, sed extensive per modum numeri. Certitudo enim scientiae consistit
in duobus, scilicet in evidentia, et firmitate adhaesionis. Certitudo autem fidei consistit in uno tantum, scilicet in
firmitate adhaesionis. Certitudo vero opinionis in neutro.
Quamvis certitudo fidei, de qua loquimur, quantum ad illud unum sit vehementior quam certitudo scientiae
quantum ad illa duo. Vel dicendum, quod loquitur de fide quae est opinio firmata rationibus, non autem de fide
infusa.
RA2
Ad secundum dicendum, quod credenti accidit aliquis motus dubitationis ex hoc quod intellectus ejus non est
secundum se terminatus in sui intelligibilis visione, sicut est in scientia et intellectu, sed solum ex imperio
voluntatis; et ideo sciens quantum ad id non recedit a dubietate magis quam credens; sed credens secundum
firmitatem adhaesionis magis recedit quam sciens secundum illa duo.
RA3
Ad tertium dicendum, quod ratio illa ex insufficienti procedit, ut dictum est.

1101

