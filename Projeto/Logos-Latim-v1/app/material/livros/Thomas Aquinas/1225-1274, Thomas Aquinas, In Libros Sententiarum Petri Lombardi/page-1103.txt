Praeterea, intellectus speculativus non permiscetur voluntati, sed practicus. Fides autem consistit in intellectu et
voluntate, ut dictum est. Ergo subjectum ejus non est intellectus speculativus sed practicus.
SC1
Sed contra, intellectus practicus est contingentium operabilium a nobis. Sed fides est aeternorum.
Ergo fides non est in intellectu practico.
SC2
Praeterea, cognitio practica est causa cognitorum.
Sed fides non est causa rerum quae creduntur.
Ergo non est in intellectu practico.
CO
Ad secundam quaestionem dicendum, quod intellectus speculativus et practicus in hoc differunt quod intellectus
speculativus considerat verum absolute, practicus autem considerat verum in ordine ad opus. Contingit autem
quandoque quod verum ipsum quod in se considerabatur, non potest considerari ut regula operis, sicut accidit in
mathematicis, et in his quae a motu separata sunt; unde hujusmodi veri consideratio est tantum in intellectu
speculativo. Quandoque autem verum quod in re consideratur, potest ut regula operis considerari: et tunc
intellectus speculativus fit practicus per extensionem ad opus. Hoc autem contingit dupliciter. Quia aliquando
illud verum quod utroque modo potest considerari, non habet magnam utilitatem, nisi inquantum ordinatur ad
opus: quia cum sit contingens, non habet fixam veritatem: sicut est consideratio de operibus virtutum; et tunc
talis consideratio, quamvis possit esse et speculativi et practici intellectus, tamen principaliter est practici
intellectus. Aliquando vero illius veri consideratio habet in se dignitatem quamdam, etiam si nunquam ad opus
ordinetur, sicut accidit in consideratione divinorum, quorum cognitio dirigit in opere; et tamen visio Dei est
ultimus finis operis; et tunc illa consideratio principaliter est in intellectu speculativo, et secundario in practico.
Cum ergo fidei objectum proprium sit veritas prima, quae, inquantum est finis operis, regulat in opere: fides
principaliter erit in intellectu speculativo, et secundario in practico: quia intellectus speculativus et practicus non
sunt diversae potentiae, sed differunt fine, ut dicitur in 2 metaphys., et 3 de anima, inquantum practicus ordinatur
ad opus, speculativus autem ad veritatis inspectionem tantum.
RA1
Ad primum ergo dicendum, quod fides inclinat ad operandum et fugiendum, inquantum illud verum quod in se
considerari potest, accipitur ut regula operis.
RA2
Ad secundum dicendum, quod inquantum verum quod fides considerat, accipitur ut conveniens vel contrarium,
secundum hoc fides inducit vel tremorem vel spem vel aliquid hujusmodi.
RA3
Ad tertium dicendum, quod conjunctio intellectus ad voluntatem non facit intellectum practicum, sed ordinatio
ejus ad opus: quia voluntas communis est et speculativo et practico: voluntas enim est finis; sed finis invenitur in
speculativo et practico intellectu.
Articulus 3C
AG1
Ulterius. Videtur quod sit virtus intellectualis.
Virtus enim intellectualis est quae habet pro subjecto intellectum. Sed fidei subjectum est intellectus.
Ergo est virtus intellectualis.
AG2
Praeterea, articuli fidei, quorum est fides, sunt sicut principia in aliis scientiis, ex quibus procedit theologia. Sed
intellectus principiorum est virtus intellectualis, ut patet per Philosophum in 6 ethic.. Ergo et fides articulorum
est virtus intellectualis.
AG3
Praeterea, virtus intellectualis, ut dicit Philosophus in 6 ethic., est per quam non dicitur nisi verum. Sed fidei
falsum subesse non potest. Ergo fides est virtus intellectualis.
SC1
Sed contra est quod Philosophus dicit in 6 ethic., quod suspicio non est virtus intellectualis, sicut nec opinio; et
eadem ratione nec fides, quae est ex eorum genere.
SC2
Praeterea, virtus est ultimum in re de potentia, ut dicitur in 1 de caelo et mun..
Sed fides non ponit intellectum in ultimum sui, quia per ipsam intellectus non terminatur in aliqua visione. Ergo
fides non est virtus intellectualis.
CO
Ad tertiam quaestionem dicendum, quod cum virtus ponat potentiam in ultimo quantum ad actum, non sufficit ad
rationem virtutis quod potentia per actum ponatur in ultimo quantum ad objectum, sed oportet quod ponatur in
ultimo quantum ad modum agendi, ut scilicet actus sit bonus non solum ex eo quod bonum est quod fit, sed eo
1103

