Prima in duas: in prima ostendit veritatem; in secunda excludit errorem, ibi: opinati sunt tamen quidam, Deum
ideo elegisse Jacob, quia talem futurum praescivit qui in eum crederet. Et haec dividitur in duas: in prima
excludit errorem illorum qui ponebant opera nostra, secundum hoc quod sunt a Deo praescita, esse causam
utriusque; in secunda errorem illorum qui ponebant, opera praecedentia, etiam in rerum natura, esse causas
praedestinationis et reprobationis, ibi: multi vero de isto profundo quaerentes reddere rationem...
In fabulas vanitatis abierunt. Prima in duas: in prima ponit opinionem quae auctoritate Augustini videtur muniri;
quam tamen auctoritatem Magister simul cum opinione ab Augustino retractatam ostendit: in secunda ponit
objectionem eorum ex alia auctoritate sumptam, quam etiam retractatam dicit; licet quidam solvere conentur eam
insufficienti solutione, ibi: his tamen videtur adversari quod dicit Augustinus.
Praeterea considerari oportet, utrum ea omnia quae semel scit vel praescit Deus, semper sciat et scierit, ac
praesciat et praescierit. Hic ostendit scientiae divinae immutabilitatem; et circa hoc duo facit: primo movet
quaestionem; secundo determinat eam, ibi: de praescientia primo respondemus.
Circa hoc duo facit: primo determinat quantum ad praescientiam; secundo quantum ad scientiam, ibi: de scientia
autem aliter dicimus. Ubi tria facit: primo determinat quaestionem; secundo ponit objectionem in contrarium, ibi:
ad hoc autem opponitur ita; tertio solvit eam, ibi: sed ad hoc dicimus.
Hic quaeruntur quinque: 1 utrum electio Deo ab aeterno conveniat; 2 de ordine praedestinationis ad electionem;
3 utrum praescientia meritorum sit causa praedestinationis et reprobationis; 4 utrum praedestinatio juvetur
meritis et orationibus sanctorum; 5 utrum Deus sciat nunc omne quod olim scivit.
|a1 Articulus 1: Utrum in Deo sit electio.
AG1
Ad primum sic proceditur. Videtur quod electio nullo modo in Deo sit. Electio enim, secundum Philosophum,
sequitur consilium sicut conclusio ejus. Consilium autem, ut ibidem dicit, est quaestio quaedam. Cum igitur Deo
non competat inquisitiva cognitio, videtur quod Deo non competat electio.
AG2
Praeterea, electio ponit discretionem quamdam.
Sed Deus aequaliter se habet ad omnes, quia dionysius dicit: sicut enim sol non ratiocinans neque praeeligens
radios suos diffundit in omnia corpora, ita et divina bonitas in omnes creaturas. Ergo videtur quod Deo eligere
non competat.
AG3
Praeterea, electio requirit multitudinem in eis quorum est electio. Sed ab aeterno omnia non fuerunt nisi unum in
Deo. Ergo videtur quod electio non sit aeterna. Sed quidquid est in Deo, est aeternum. Ergo electio nihil ponit in
Deo.
AG4
Praeterea, operationi eligentis aliquid intelligitur praeexistere in re quae eligitur. Sed operationi divinae nihil
praeexistit in creatura. Ergo videtur quod electio Deo non competat.
SC1
Sed contra, ad Ephes. 1, 4, dicitur: elegit nos in ipso ante mundi constitutionem, ut essemus sancti. Ergo videtur
quod Deo conveniat electio.
CO
Respondeo dicendum, quod electio importat segregationem quamdam. Haec autem segregatio non potest esse
nisi aliquorum quae habent aliquam permixtionem vel convenientiam; ideo illius quod in se determinatum est et
discretum, non potest esse electio. Et ideo electio, ut dicitur in 3 ethic., non est finis ultimi, qui unicuique
naturaliter est determinatus, sed tantum eorum quae sunt ad finem, ad quem per plura media deveniri potest; licet
quaedam sint convenientiora, quae eliguntur. Haec autem segregatio potest esse tantum in conceptione alicujus
operantis, vel etiam in executione operis. Ex his tria possumus accipere circa electionem de Deo dictam: primo,
quod electio non convenit Deo respectu sui ipsius; non enim est electio finis, sed eorum quae sunt ad finem:
secundo potest accipi a quibus eliguntur, quia scilicet ab his qui nati sunt participare eumdem finem; unde non
dicitur quod homines qui eliguntur ad gloriam, eligantur ab irrationabilibus, sed ab hominibus, qui nati sunt
gloriam assequi: tertio potest accipi quod electio uno modo est aeterna, alio modo temporalis. Si enim accipiatur
secundum quod est in proposito ipsius Dei, sic aeterna est; quia ab aeterno voluit bonos a malis segregare in
gloriam. Si autem sumatur secundum quod est in executione operis, sic est temporalis; sicut quando aliquis
segregatur a culpa originali vel actuali in gratiam, vel a communi statu in praelationis officium, et sic de aliis
quae divino munere aliquibus specialiter conferuntur.
RA1
Ad primum ergo dicendum, quod accidit electioni quod sequatur inquisitionem, ex eo scilicet quod est in tali
natura quae eorum quae sunt ad finem, sine inquisitione cognitionem non habet, sicut est in nobis; quod omnino
Deo non competit, qui omnium certam cognitionem habet.
RA2

343

