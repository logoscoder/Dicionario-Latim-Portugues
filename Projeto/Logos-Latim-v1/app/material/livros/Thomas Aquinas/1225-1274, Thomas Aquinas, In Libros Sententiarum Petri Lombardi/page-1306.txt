Ad secundum sic proceditur. Videtur quod virtutes gratuitae non sint connexae. Beda enim dicit, quod sancti
magis humiliantur de virtutibus quas non habent, quam de virtutibus quas habent, glorientur. Ergo habent aliquas
virtutes et aliquas non habent.
AG2
Praeterea, constat quod multi habent fidem qui non habent caritatem. Utraque autem est virtus gratuita. Ergo etc..
AG3
Praeterea, Christus habuit omnes virtutes alias, cui tamen defuit fides et spes. Ergo una virtus potest haberi sine
alia.
AG4
Praeterea, perseverantia est quaedam virtus.
Sed multi habent virtutes aliquas, in quibus non perseverant. Ergo una virtus potest haberi sine alia.
AG5
Praeterea, conjugati et innocentes possunt habere castitatem. Sed conjugati non habent virginitatem, innocentes
autem non habent poenitentiam.
Ergo non est necessarium quod qui habet unam, habeat omnes.
AG6
Praeterea, nihil est laudabile nisi actus virtutis, neque vituperabile nisi vitium. Sed in sacra Scriptura quidam
laudantur de uno, et vituperantur de alio, ut patet apocal. 2. Ergo potest haberi una virtus sine alia cujus
oppositum vitium habetur.
SC1
Sed contra, super illud: feci judicium et justitiam, Glossa: a parte totum, ut qui habet unam omnes habeat
virtutes; et qui una caret, omnibus careat.
SC2
Idem potest haberi ex Glossa Hieronymi super illud Isai. 16: venter meus ad Moab quasi cithara sonabit; ubi
dicit Glossa: cithara sonum compositum non emittit, si una chorda rupta fuerit: sic spiritualis venter prophetae, si
una virtus defuerit.
SC3
Praeterea, qui habet caritatem, oportet quod habeat alias virtutes: similiter qui habet alias virtutes, oportet quod
caritatem habeat, quae est forma virtutum. Ergo qui habet unam virtutem omnes habet.
CO
Respondeo dicendum, quod virtutes gratuitae, quantum ad id quod essentialiter se habet ad virtutem,
connexionem habent; quantum autem ad id quod accidit virtuti inquantum est virtus, quamvis forte non accidat ei
inquantum est talis virtus, non oportet connexionem esse. Ratio autem connexionis ex tribus sumi potest. Primo
ex caritate, quae est forma virtutum, cum qua omnes virtutes simul infunduntur. Secundo ex gratia, quae est
quasi totum potentiale ad virtutes, ex qua quodammodo fluunt virtutes, sicut ex essentia animae potentiae. Unde
sicut omnes potentiae sunt simul, inquantum connectuntur in essentia; ita omnes virtutes gratuitae sunt simul,
inquantum connectuntur in gratia. Tertio ex ipsa justitia generali, qua justificatur impius, quae nihil imperfectum
relinquit: quia impium est a Deo dimidiam sperare salutem, ut sancti dicunt. Unde cum quis justificatur, omnes
virtutes ei simul infunduntur.
RA1
Ad primum ergo dicendum, quod verbum bedae intelligendum est de virtutibus quantum ad usus, et non
quantum ad habitus. Diversi enim sancti diversimode excedunt se invicem in usibus diversarum virtutum,
secundum quod de quolibet confessore dictum est: non est inventus similis illi qui conservaret legem excelsi.
RA2
Ad secundum dicendum, quod sicut virtutes morales non habent perfectam rationem virtutis, nisi sint directae
per prudentiam; ita nec virtutes gratuitae, nisi sint formatae per caritatem. Unde supra, distinct. 23, qu. 3, art. 1,
quaestiunc. 1 in corp., dictum est quod fides informis non est virtus.
RA3
Ad tertium dicendum, quod in Christo fuit de fide quidquid perfectionis est, scilicet visio: hoc enim per se ad
virtutem pertinet: non autem fuit in Christo imperfectio, quae quidem accidit virtuti, quamvis per se conveniat
fidei.
RA4
Ad quartum dicendum, quod perseverantia uno modo est specialis virtus, secundum quod dicit propositum
persistendi, ut non recedat quis a ratione recta propter tristitias, ut dicitur 7 ethic.: et sic est simul de necessitate
cum aliis virtutibus. Alio modo est quoddam accidens virtutibus, secundum quod dicit continuationem virtutum
usque in finem; et sic non est necessario simul cum aliis virtutibus.
RA5
Ad quintum dicendum, quod virginitas non dicit virtutem, sed quoddam accidens virtuti; unde potest sine
peccato amitti. Poenitentia autem si sit specialis virtus, potest esse in innocentibus sub conditione, ut scilicet si
peccarent, poeniterent sicut Philosophus dicit de verecundia in 4 ethic..
1306

