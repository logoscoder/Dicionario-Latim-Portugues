Ad secundum sic proceditur. Videtur quod timor servilis non sit a spiritu sancto. Quidquid enim est a spiritu
sancto, potest esse simul cum ipso. Sed timor servilis non habetur simul cum spiritu sancto, qui sine caritate non
habetur, cum qua non est timor servilis. Ergo timor servilis non est a spiritu sancto.
AG2
Praeterea, sicut Deus propter seipsum amandus est, ita propter seipsum timendus est. Sed amor mercenarius quo
quis amat Deum propter bona temporalia, non est a spiritu sancto, cum sit illicitus: quia plus amantur illa bona
temporalia quam Deus. Ergo et timor servilis, quo Deus propter poenas timetur, non est a spiritu sancto.
AG3
Praeterea, illud quod nascitur ex radice peccati, non est a spiritu sancto. Sed timor servilis ex timore nascitur, qui
est radix peccati; unde super illud job 3, 2: quare non in vulva mortuus sum? etc., dicit Gregorius: cum ex
peccato praesens poena metuitur, et amissa Dei facies non amatur, timor ex tumore est, non autem ex humilitate.
Ergo videtur quod timor servilis non sit a spiritu sancto.
SC1
Sed contra, Rom. 8: non accepistis spiritum servitutis etc., Glossa: unus spiritus est, qui facit duos timores,
scilicet servilem, et castum. Sed castus timor constat quod est a spiritu sancto.
Ergo et servilis.
SC2
Praeterea, non est minus timere Deum quam credere. Sed fides, etiam informis, est a spiritu sancto. Ergo et timor
servilis est a spiritu sancto.
CO
Respondeo dicendum ad primam quaestionem, quod secundum Philosophum in 1 metaph., liber est qui sui causa
est; servus autem per contrarium intelligendus est qui alterius causa est, et non sui. Sumus autem causa eorum
quae ad nos pertinent per voluntatem: unde illud dicitur aliquis facere libere quod spontanea voluntate facit; illud
autem serviliter ad quod faciendum sibi voluntas deest: facit autem illud coactus ab alio violentia vel metu; et
ideo cum tristitia, quia omne coactum est contra voluntatem et triste, ut dicitur in 5 metaph.: et secundum hoc
dicitur aliquis ex libertate spiritus aliquid facere, quia beneplacito suae voluntatis delectabiliter facit; timore
autem servili, quod facit coactus metu poenae, et per consequens cum tristitia: mallet enim non facere, nisi poena
timeretur.
Patet igitur quod servilitas ex illa parte consequitur timorem qua ad aliquid faciendum vel dimittendum inclinat.
Haec autem inclinatio non intrat essentiam timoris, sed est effectus ejus; essentiam vero suam habet ex
comparatione ad proprium objectum, quod est poena aeterna, quam fides indicat. Unde servilitas est accidens
timoris, et non intrat essentiam ejus: et ideo essentia ejus bona est, quia refugere poenas aeternas non est nisi
bonum. Unde servilis timor secundum essentiam suam est a spiritu sancto non tamen donum spiritus sancti, nisi
communiter loquendo, ut dicimus, omne quod a spiritu sancto datur, donum ejus esse. Sic autem non loquimur
de donis. Sed illa servilitatis conditio quae includit privationem voluntatis justitiae, non est a spiritu sancto.
RA1
Ad primum igitur dicendum, quod quaedam sunt a spiritu sancto quae non sunt cum spiritu sancto, sicut fides
informis, et timor servilis: quod quidem non est nisi propter defectum comitantem: quaedam vero sunt a spiritu
sancto et cum ipso sunt, sicut caritas; quaedam vero cum ipso, sed non ab ipso, sicut peccatum veniale; quaedam
vero nec ab ipso nec cum ipso, sicut mortale.
RA2
Ad secundum dicendum, quod objectum amoris est bonum; sed objectum timoris, prout nunc loquimur, est
malum quod fugitur. In Deo autem est bonitatem invenire; et ideo est propter seipsum et non propter aliud
diligendus. Sed nullum malum in ipso est; est autem ab ipso aliquod malum, scilicet malum poenae: et ideo
propter poenam quam infligit, Deum timere, non est malum secundum se. Quomodo autem timore reverentiae
bonum excellens timeatur, infra, art. 3, quaestiunc. 4, dicetur.
RA3
Ad tertium dicendum, quod Gregorius loquitur de timore ratione servilitatis, inquantum scilicet peccatum
voluntatem retinet: quod patet ex hoc quod praemissis verbis subjungit: superbit quippe qui peccatum, si liceat
non puniri, non deserit. Vel dicendum, quod timor ille ex quo nascitur timor servilis poenae, quantum ad actum
suum non est timor inordinatus, qui est radix peccati; sed est timor naturalis, quo quis omne nocivum naturaliter
refugit.
Articulus 2B
AG1
Ulterius. Videtur quod usus timoris servilis non sit bonus. Usus enim bonus est quo fit bonum, et bene. Sed
secundum Augustinum super illud Rom. 8, non accepistis spiritum servitutis etc., in timore servili etiam si
aliquid fiat bonum, non tamen bene. Ergo usus ejus est malus.
AG2

1276

