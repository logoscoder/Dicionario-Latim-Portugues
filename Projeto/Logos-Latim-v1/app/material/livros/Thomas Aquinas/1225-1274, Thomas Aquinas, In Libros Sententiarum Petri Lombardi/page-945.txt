Ad tertium dicendum, quod remoto a Christo toto hoc quod importatur cum dicitur, iste homo, non conveniet ei
esse Deum: quia includitur ibi natura divina et humana, ut dictum est. Sed remota altera, scilicet humana natura,
sequitur quod filius Dei non possit dici iste homo. Ratione tamen illius, scilicet humanae naturae, non verificatur
praedicta locutio; et est simile sicut si dicatur: Petrus, inquantum homo, sentit: quia remoto rationali per
intellectum, non erit homo, et remanebit sentiens, ut dicitur in libro de causis.
Articulus 1C
AG1
Ulterius. Videtur quod Christus non sit praedestinatus secundum quod homo. Quod enim convenit Petro
secundum quod homo, oportet quod cuilibet homini conveniat. Sed esse praedestinatum non convenit cuilibet
homini. Ergo nec convenit Christo secundum quod homo.
AG2
Praeterea, effectus praedestinationis conformiter respondet praedestinationi: alias esset praedestinatio falsa. Sed
cum Christus sit praedestinatus esse filius Dei, effectus hujus praedestinationis est esse filius Dei. Si ergo
Christus, secundum quod homo, non est filius Dei, nec secundum quod homo, est praedestinatus.
SC1
Sed contra, Christus est praedestinatus, ut dicit apostolus Rom. 1. Sed non secundum quod Deus, ut patet ex
dictis in 7 dist.. Ergo secundum quod homo.
CO
Ad tertiam quaestionem dicendum, quod quia praedestinatio importat antecessionem, ideo per consequens
includit factionem: quia omne quod est, postquam non fuit, dicitur factum: unde dicitur aliquis praedestinatus,
inquantum praevisus est fieri beatus. Omnia autem quae actionem important et motum, conveniunt per se ei quod
accedit ad terminum; cui tamen per se non convenit esse in termino; sicut moveri ad albedinem, per se convenit
non albo, cui non convenit esse album. Praedestinatio autem quae de Christo dicitur, est respectu gratiae unionis,
secundum quam factum est ut homo esset Deus; cujus factionis terminus est esse Deum. Accedens autem ad
terminum est quod assumitur ad unionem, scilicet humana natura; et ideo ratione humanae naturae convenit
Christo esse praedestinatum, non autem esse Deum; unde haec est vera: Christus secundum quod homo, est
praedestinatus, haec autem est falsa: Christus secundum quod homo, est Deus.
RA1
Ad primum ergo dicendum, quod ratio illa procedit de illis quae conveniunt alicui ratione humanae naturae
secundum rationem speciei. Sed praedestinari convenit Christo ratione humanae naturae particulatae in ipso.
Unde objectio non est ad propositum.
RA2
Ad secundum dicendum, quod effectus praedestinationis respondet praedestinationi conformiter quantum ad id
de quo est praedestinatio, non autem quantum ad conditiones praedestinationis: quia praedestinatio est aeterna,
effectus autem est temporalis; et sic est in proposito: quia Christus non est praedestinatus ut sit, secundum quod
homo, filius Dei; sed ipsa praedestinatio convenit ei secundum quod homo. Unde patet quod hujusmodi
locutiones sunt duplices, ex hoc quod implicatio potest ferri ad hoc quod est praedestinatum, vel ad hoc quod est
esse filium Dei, de quo est praedestinatio.
|a2 Articulus 2: Utrum Christus, secundum quod homo, sit persona.
Articulus 2A
AG1
Ad secundum sic proceditur. Videtur, quod Christus, secundum quod homo, sit persona. Persona enim, ut dicit
boetius est rationalis naturae individua substantia. Sed Christus, secundum quod homo, est hujusmodi. Ergo
secundum quod homo est persona.
AG2
Praeterea, quod convenit alicui secundum quod homo, convenit omni homini secundum quod est homo. Sed
Petrus, secundum quod est homo, est persona. Ergo et Christus.
AG3
Praeterea, dicimus, quod Christus, secundum quod homo, aliquid operatus est, sicut quod comedit: et similiter
secundum quod Deus; sicut quod mortuum suscitavit. Nec sequitur propter hoc quod Christus sit duo. Ergo
videtur similiter quod si dicamus, Christum, secundum quod hominem, esse personam, et similiter secundum
quod Deum, non sequitur ipsum esse duo; et ita nullum aliud inconveniens.
SC1
Sed contra, quidquid convenit Christo secundum quod homo, hoc est assumptum. Sed persona non est assumpta,
ut ex 5 dist., qu. 2, art. 1, patet. Ergo Christus non est persona secundum quod homo.
SC2
Praeterea, impossibile est quod idem numero conveniat alicui secundum duas diversas naturas.
945

