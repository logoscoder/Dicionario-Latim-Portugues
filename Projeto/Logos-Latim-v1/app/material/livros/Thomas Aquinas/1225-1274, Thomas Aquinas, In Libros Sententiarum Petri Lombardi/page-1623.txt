Ulterius. Videtur quod opera in caritate facta per peccatum sequens mortificari non possint. Quia quod non est,
non potest mortificari. Sed opera quae in caritate facta fuerant, transeunt, et post peccatum sequens non sunt.
Ergo non possunt mortificari.
AG2
Praeterea, poena non debet excedere culpam.
Sed in aliquo qui multa bona facit ex maxima caritate, poena culpam excederet, si per unum peccatum mortale
parvum, forte ex surreptione factum, omnia bona praecedentia perderet. Ergo peccatum sequens non mortificat
omnia bona prius in caritate facta.
AG3
Praeterea, illud quod est mortuum, non potest actum vitae habere respectu alicujus. Sed opera in caritate facta
etiam post peccatum facientis, actum vitae habent in aliis sanctis; unde dicitur apocal. 2, unus alterius coronam
accipere. Ergo peccatum sequens bona praecedentia non mortificat.
SC1
Sed contra est quod dicitur Ezech. 18, 24: si averterit se justus a justitia sua, omnium quae operatus est, non
recordabor amplius.
SC2
Praeterea, vita operum ex vita operantis dependet.
Sed per peccatum mortale ille qui prius opera fecerat in caritate, mortificatur. Ergo et opera ab ipso facta
mortificantur.
CO
Ad secundam quaestionem dicendum, quod illud proprie vivere apparet quod ex se aliquem motum habet; et inde
vitae nomen proprie ad illa omnia trahitur quae ex se habent operationem aliquam sine aliquo principio extra,
sicut quae intelligunt et sentiunt, vel moventur vel appetunt vel nutriuntur. Et inde est quod nomen vitae
transumitur ad omnia illa quae habent debitam operationem vel effectum; et illa quae privantur hac, dicuntur
mortua; sicut dicimus aquam vivam quae est in impetu surgendi. Proprius autem effectus humanorum operum est
quod per ea homo ad ultimum finem humanae vitae perveniat, scilicet beatitudinem; et ideo illa opera hominis
proprie viva dicuntur quae hominem ad vitam aeternam perducere possunt; illa autem mortua, quae hoc faciendi
potestatem amiserunt, cum prius eam habuerint. Et ideo opera bona ex caritate facta, in eo qui gratiam habet,
viva sunt; in eo autem qui gratia caret, opera non ex caritate facta mortua sunt. Opera autem prius ex caritate
facta, in eo qui gratiam dimittit, per peccatum mortificata sunt; quia peccatum sequens impedit quod homo per
illa opera non possit ad vitam introduci.
RA1
Ad primum ergo dicendum, quod sicut opera peccati transeunt actu, sed manent reatu; ita opera bona in caritate
facta, quamvis actu transeant, tamen manent in merendo; et secundum hoc possunt mortificari.
RA2
Ad secundum dicendum, quod per ingratitudinem meretur homo accepta beneficia amittere; et ideo per
quantumcumque parvum peccatum mortale, quo homo Deo ingratus de beneficiis perceptis fit, omnia bona
praecedentia perdit, quantumcumque fuerint ad fructum vitae aeternae; nec propter hoc poena culpam excedit.
RA3
Ad tertium dicendum, quod illud quod est in se mortuum, non potest respectu alterius actum vitae habere. Sed
accipiendo vivum metaphorice, ut dictum est, nihil prohibet quod in se vivum est, respectu unius esse vivum, et
respectu alterius esse mortuum; quia respectu unius habet effectum suum, sed respectu alterius non habet,
propter indispositionem ipsius; sicut oculis aegris odiosa est lux, quae pueris est amabilis.
Articulus 3C
AG1
Ulterius. Videtur quod opera mortificata per peccatum, per poenitentiam non vivificentur. Hugo de sancto
victore dicit, quod nemo debet in spe correctionis peccare; quia quod semel amittitur, ipsum amplius non
recuperatur.
Sed opera in caritate facta, sunt per peccatum amissa, ut dictum est. Ergo non possunt amplius per poenitentiam
recuperari.
AG2
Praeterea, nihil vivificatur nisi quod natum est habere vitam. Sed vita non est operum, sed opera facientis. Ergo
opera non possunt vivificari per poenitentiam.
AG3
Praeterea, quod non est, non potest vivificari.
Sed opera mortificata, non sunt. Ergo non possunt vivificari per poenitentiam.
AG4

1623

