Ulterius. Videtur quod praedestinatio ejus sit causa efficiens nostrae praedestinationis. Ephes. 1, 5, dicitur:
praedestinavit nos in adoptionem filiorum per Jesum Christum. Sed per denotat causam efficientem, quando
dicitur pater operari per filium.
Ergo ejus praedestinatio est causa efficiens nostrae praedestinationis.
AG2
Item, videtur quod sit causa exemplaris, per illud quod dicitur Rom. 8, 29: quos praedestinavit conformes fieri
imaginis filii sui. Sed imago ad exemplaritatem pertinet. Ergo est causa exemplaris nostrae praedestinationis;
sicut etiam sua resurrectio nostrae resurrectionis.
AG3
Item, videtur quod finalis. Quia nostra praedestinatio videtur esse ordinata ad impletionem corporis Christi, ut
patet Ephes. 4, unde ipse videtur esse finis nostrae salutis. Ergo et ejus praedestinatio nostrae praedestinationis.
SC1
Sed contra, aeternum non habet causam. Sed praedestinatio nostra est aeterna. Ergo non habet causam, Christi
praedestinationem.
SC2
Praeterea, Christus non est praedestinatus nisi secundum quod homo. Sed ipse, secundum quod homo, non est
causa nostri, sed secundum quod Deus. Ergo praedestinatio ejus non est causa praedestinationis nostrae.
CO
Ad tertiam quaestionem dicendum, quod in ipsa praedestinatione duo sunt; unum aeternum, scilicet ipsa Dei
operatio; et aliud temporale, scilicet praedestinationis effectus. Praedestinatio ergo nostra quantum ad illud quod
est aeternum in ipsa, causam non habet; sed quantum ad effectum potest habere causam, inquantum scilicet ejus
effectus producitur mediantibus aliquibus causis creatis: et secundum hoc praedestinationis nostrae causa
efficiens est praedestinatio Christi inquantum ipse est mediator nostrae salutis; et formalis, in quantum in filios
Dei ad imaginem ejus praedestinamur, et finalis, inquantum nostra salus in ejus gloriam redundat.
RA
Et per hoc patet solutio ad objecta.
EX
Christum secundum hominem non esse personam, nec aliud. Primum horum conceditur ab omni opinione;
secundum autem non, sed a tertia tantum; quia primae duae opiniones dicunt quod secundum quod Christus est
homo, est aliquid. Hoc autem negare est error.
Secundum enim multiplicem habet rationem. Ista divisio accipitur ex comparatione replicationis ad subjectum
propositionis: quia potest fieri replicatio vel ejus quod antecedit subjectum, et sic notat causam; vel ejus quod
sequitur, et sic notat habitum, aut quodcumque aliquid accidens; sed specialiter nominat habitum propter
rationem tertiae opinionis: vel ipsius subjecti, et hoc vel quantum ad naturam, et sic exprimit conditionem
naturae; vel quantum ad suppositum, et sic notat unitatem personae in Christo.
Illa tamen personae descriptio non est data pro divinis personis. Contra est quod directe ponit eam boetius in
materia ista in Lib. De duab. Nat..
Dicendum, quod Magister verum dicit, si capiantur stricte ea quae in divisione ponuntur; sed boetius large
accipit; et hoc patet in 1 Lib., dist. 25.
Non autem sic dicitur filius natura. Dicitur enim Deus natura quasi formaliter; sed dicitur filius natura, non
formaliter, sed quantum ad modum originis, quia per modum naturae procedit.
Christus nunquam fuit filius; nec prius tempore, sicut nos, nec prius natura aut intellectu, sicut Angeli, si in
gratia creati sunt.
Christum filium virginis esse natura et gratia.
Contra. Natura et gratia ex opposito dividuntur.
Ergo quod est per gratiam, non est per naturam.
Praeterea, Christus est filius matris, sicut et quilibet alius homo. Sed alii homines non sunt filii matrum suarum
per gratiam. Ergo nec Christus.
Dicendum ad primum quod gratia unionis non opponitur contra naturam: quia per eam una persona fit duarum
naturarum: et sic quod inest per gratiam unionis, inest per alterutram naturarum naturaliter.
Ad secundum dicendum, quod Christum, inquantum hominem nasci ex matre, non fuit per gratiam, sed nasci
simul Deum et hominem; et hoc fuit per gratiam unionis.
Non talis hic filius. Ergo videtur quod filiatio dicatur aequivoce. Dicendum, quod non univoce, nec aequivoce,
sed analogice, sicut et alia quae dicuntur de Deo et creaturis.
Origine, non adoptione. Hoc dicitur contra Nestorium, qui cum poneret in Christo duas personas, non potuit
ponere unionem nisi per gratiam: et sic sequeretur quod persona hominis non sit filius Dei nisi per gratiam
habitualem adoptionis, sicut et nos.
Veritate, vel nuncupatione. Hoc dicitur contra Sabellium, qui posuit distingui personas tantum nominaliter.
Nativitate, non creatione. Et hoc dicitur contra Arium, qui dicebat filium Dei esse creaturam.

953

