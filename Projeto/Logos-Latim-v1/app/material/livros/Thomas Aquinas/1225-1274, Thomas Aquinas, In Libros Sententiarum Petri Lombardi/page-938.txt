RA2
Ad secundum dicendum, quod hoc nomen beatitudo significat aliquid propter quod omnia alia sunt eligenda, et
ipsum propter se tantum eligatur omnis boni sufficientiam habens, sine hoc quod concernat aliquam materiam; et
ideo semper remanet beatitudo univoce dicta, quamvis in diversis rebus quaeratur. Sed non est sic in proposito,
quia nomen latriae materiam concernit.
RA3
Ad tertium dicendum, quod cum dicitur, quod idolatria sit cultus Deo debitus idolo exhibitus, hoc quod dicitur,
idolo exhibitus, diminuit de ratione praecedenti; unde non sequitur: ergo est latria: sicut aratio dicitur scissio
quae debetur terrae: si quis autem vomere scindit aquam, illa scissio est terrae debita, non tamen dicitur aratio
nisi aequivoce.
|a3 Articulus 3: Utrum latria debeatur Deo ratione potentiae, an sapientiae ac bonitatis.
Articulus 3A
AG1
Ad tertium sic proceditur. Videtur quod latria debeatur Deo ratione potentiae. Servitus enim dominium respicit.
Sed Deus dicitur Dominus propter potentiam coercendi subditam creaturam, ut dicit boetius. Cum igitur latria sit
servitus, videtur quod debeatur Deo ratione potentiae.
AG2
Item, videtur quod ratione sapientiae. Debetur enim Deo latria inquantum est Deus. Sed Deus, secundum
Damascenum, dicitur ex hoc quod omnia videt, quod ad sapientiam pertinet. Ergo videtur quod debeatur ei latria
ratione sapientiae.
AG3
Item, videtur quod ratione bonitatis. Quia latriam ei exhibemus, inquantum ab ipso sumus.
Sed quia bonus est, sumus, ut dicit Augustinus.
Ergo latria debetur ei ratione bonitatis.
CO
Respondeo dicendum, ad primam quaestionem, quod latria profitetur servitutem quam debemus Deo, quia fecit
nos; unde debetur sibi latria inquantum creator, secundum quod ipse est finis et origo prima nostri esse; et hoc
est quod dicit Glossa super illud psalm. 7: Domine Deus meus, in te speravi: Deus per creationem, cui latria
debetur. Et quia ipse creator est, inquantum bonus, sapiens et potens, et secundum omnia hujusmodi; ideo ratione
omnium debetur sibi latria, et non secundum unum horum tantum.
RA
Unde patet responsio ad objecta.
Articulus 3B
AG1
Ulterius. Videtur quod alia latria debeatur patri et alia filio. Latriam enim dirigit fides. Sed fides alium articulum
habet de patre, et alium de filio. Ergo alia latria est utrique exhibenda.
AG2
Praeterea, honor, ut dictum est, debetur personae agenti. Sed pater et filius sunt duae personae.
Ergo duplex honor eis debetur.
AG3
Praeterea, humanitati Christi exhibetur unus honor qui et verbo. Sed non potest hoc intelligi, ut videtur, ratione
naturae: quia naturae distinctae sunt. Ergo intelligitur ratione personae. Sed alia est persona patris, alia filii. Ergo
et alius honor debetur utrisque.
SC1
Sed contra, remota distinctione personarum, adhuc debetur Deo latria. Ergo debetur ei ratione naturae. Sed
natura est una. Ergo et latria est una.
CO
Ad secundam quaestionem dicendum, quod quia pater et filius et spiritus sanctus sunt unus creator, ideo debetur
eis una latria; cum Deo debeatur latria inquantum creator.
RA1
Ad primum ergo dicendum, quod fides debetur Deo, inquantum est res cogitabilis: et quia quaecumque
secundum rem distinguuntur, possunt seorsim cogitari, sed non convertitur; ideo tres personae, quae sunt tres res
diversae, diversos fidei articulos habent: sed omnes tres personae sunt unus creator: unde et una latria eis
debetur.
RA2
Ad secundum dicendum, quod natura divina est per se subsistens, etiam circumscriptis personis distinctis quas
fides supponit; unde agere competit ei et circumscripta distinctione personarum, et per consequens latria.
938

