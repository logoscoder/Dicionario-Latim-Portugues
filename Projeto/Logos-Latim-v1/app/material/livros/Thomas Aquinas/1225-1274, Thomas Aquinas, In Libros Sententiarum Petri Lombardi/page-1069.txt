|a4 Articulus 4: Utrum argumentum sumptum ex visibili apparitione fuerit conveniens.
Articulus 4A
AG1
Ad quartum sic proceditur. Videtur quod argumentum sumptum ex visibili apparitione non fuit conveniens. Quia
ad veritatem resurrectionis exigitur quod sit verum corpus humanum quod resurgit. Sed Angeli, qui non habent
vera corpora humana, apparuerunt multis in veteri testamento.
Ergo per apparitionem visibilem non ostenditur veritas resurrectionis.
AG2
Praeterea, omne corpus videtur secundum formam quam habet. Sed forma corporis Christi est forma gloriosa. Si
ergo apparuit eis, in forma gloriosa ipsum viderunt. Sed claritas gloriosi corporis non est proportionata oculo non
glorificato, cum sit major claritate solis. Ergo Christus a discipulis videri non potuit.
AG3
Praeterea, discipuli euntes in emaus, viderunt eum in effigie peregrini. Aut ergo illa effigies inerat ei secundum
veritatem, aut erat tantum in oculis videntium. Si erat in corpore Christi, cum in eo esset effigies propria, tunc
duae effigies erant simul in uno corpore, quod est impossibile.
Si autem erat tantum in oculis videntium, ergo erat praestigiosa apparitio. Sed ea quae praestigiose apparent, non
demonstrant veritatem rei. Ergo per hoc non poterat demonstrari veritas resurrectionis.
SC1
Sed contra, inter omnes sensus majorem certitudinem facit visus, ut dicitur in 1 metaph..
Sed apostoli, qui erant testes resurrectionis, debebant habere certissimam fidem de resurrectione.
Ergo debuit eis fieri argumentum ex visu.
SC2
Praeterea, hoc patet per id quod dicitur 1 joan., 1, 3: quod vidimus et audivimus annuntiamus vobis.
CO
Respondeo dicendum ad primam quaestionem, quod ad veritatem resurrectionis exigitur quod idem numero
resurgat. Individuatio autem, secundum quam est aliquid unum numero, ex diversis accidentibus manifestatur,
quorum collectio in alio non invenitur: et quia visus, ut dicit Philosophus in principio metaph., plures nobis
rerum differentias ostendit, ideo quod sit idem numero, nunquam melius quam per visum manifestatur; et ideo
visibilis apparitio fuit unum de argumentis resurrectionis.
RA1
Ad primum ergo dicendum, quod apparitio visibilis non inducebatur ad probandum veritatem carnis (quia hoc
per alia argumenta probabatur), sed ad probandum identitatem suppositi, supposita veritate corporis.
RA2
Ad secundum dicendum, quod secundum opinionem Praepositini, quae probabilior videtur, corpus glorificatum,
est omnino in potestate animae quantum ad omnes actiones ejus; visibile autem videtur secundum quod agit in
visum; et ideo dicebat, quod in potestate corporis gloriosi est quod videatur vel non videatur; et iterum quando
videtur, quod videatur sub forma gloriae, vel non. Cum enim sit in eo forma naturalis corporis, et forma gloriae;
potest secundum unam tantum immutare visum, vel secundum utramque; et immutare visum secundum formam
gloriae secundum proportionem visus; ut non corrumpatur, sed delectetur, sicut ex visibili proportionato. Alii
vero dicunt quod non potest videri nisi per miraculum. Sed primum est probabilius.
RA3
Ad tertium dicendum, quod discipulis Christus formam naturalem sui corporis ostendit, qua est quodammodo
corpus coloratum, et non formam claritatis gloriae. Quod autem ipsi eum non cognoverunt, fuit ex interiori
eorum dispositione, quia eum resurrexisse non credebant; unde non ponebant se ad perquirendum judicia
propria, quibus possent ipsum cognoscere: sicut etiam accideret, si videremus aliquem quem mortuum
crederemus, quamvis notus fuisset nobis; et maxime si videremus illum in alio habitu. Unde quam cito eis
ostendit signum fractionis panis speciale sibi, cognoverunt eum propter specialem modum frangendi: quia, ut
dicitur, sua fractio erat similis incisioni cultelli. Et hac infidelitate vel dubitatione tenebantur oculi eorum ne eum
cognoscerent; et ista detentio dicitur aorasia, de qua dicitur in Glossa, Gen. 19, non quod esset aliquod
impedimentum ex parte visus corporalis in discipulis sicut potuit esse in sodomitis. Vel potest dici quod quamvis
visui repraesentaretur propria species, in qua soliti erant eum videre; tamen virtute divina impediebantur vires
interiores, ne sequerentur judicium de persona illa quae esset; et sic ea quae exterius agebantur, conformabantur
his quae interius contingebant in ipsis, ut praesentem haberent, et non cognoscerent: quia amabant, sed
dubitabant, ut dicit Gregorius.
Articulus 4B
AG1

1069

