AG2
Praeterea, in ecclesia non debet aliquid fieri quod inducat religionis dissolutionem. Sed si religiosis indulgentiae
prodessent, esset occasio dissolutionis disciplinae regularis: quia religiosi nimis vagarentur per hujusmodi
indulgentias et poenas sibi impositas in capitulo negligerent. Ergo religiosis non prosunt.
SC1
Sed contra, nullus ex bono reportat damnum.
Sed religio bonum est. Ergo religiosi non consequuntur hoc damnum, ut eis indulgentiae non valeant.
CO
Ad secundam quaestionem dicendum, quod tam saecularibus quam religiosis valent indulgentiae, dummodo sint
in caritate, et servent ea quae pro indulgentiis indicuntur. Non enim religiosi sunt minus adjuvabiles meritis
aliorum quam saeculares.
RA1
Ad primum ergo dicendum, quod quamvis religiosus sit in statu perfectionis; tamen ipse sine peccato vivere non
potest; et ideo si aliquando propter peccatum aliquod commissum sit reus alicujus poenae, potest per
indulgentiam ab hac expiari.
Non enim est inconveniens, si ille qui est simpliciter superabundans, aliquo tempore indigeat, et quantum ad
aliquid; et sic indiget supplemento quo sublevetur; unde dicitur Gal. 6, 2: alter alterius onera portate.
RA2
Ad secundum dicendum, quod propter indulgentias non debet dissolvi regularis observantia; quia religiosi magis
merentur religionem suam servando, quantum ad praemium vitae aeternae, quam indulgentiam exquirendo;
quamvis minus quantum ad dimissionem poenae, quod est minus bonum. Nec iterum per indulgentias
dimittuntur poenae injunctae in capitulo; quia in capitulo agitur forum quasi judiciale magis quam poenitentiale;
unde etiam non sacerdotes capitulum tenent.
Sed absolvitur a poena injuncta, vel debita pro peccato, in foro poenitentiali.
Articulus 5C
AG1
Ulterius. Videtur quod ei qui non facit hoc pro quo indulgentia datur, possit quandoque indulgentia dari. Quia ei
qui non potuit operari, voluntas pro facto reputatur. Sed aliquando fit indulgentia pro aliqua eleemosyna
facienda, quam pauper facere non potest, et tamen libenter faceret.
Ergo indulgentia ei valet.
AG2
Praeterea, unus potest pro alio satisfacere.
Sed indulgentia ad remissionem poenae operatur, sicut et satisfactio. Ergo unus pro alio potest indulgentiam
accipere; et sic ille consequitur indulgentiam qui non facit hoc pro quo indulgentia datur.
SC1
Sed contra, remota causa removetur effectus.
Si ergo aliquis non facit hoc pro quo indulgentia datur, quod est indulgentiae causa, indulgentiam non
consequitur.
CO
Ad tertiam quaestionem dicendum, quod non existente conditione, non consequitur illud quod sub conditione
datur. Unde cum indulgentia detur sub hac conditione quod aliquis aliquid faciat vel det; si illud non exerceat,
indulgentiam non consequitur.
RA1
Ad primum ergo dicendum, quod hoc intelligitur quantum ad praemium essentiale; sed non quantum ad alia
accidentalia praemia, sicut est dimissio poenae, vel aliquid hujusmodi.
RA2
Ad secundum dicendum, quod opus proprium potest quis applicare per intentionem cuicumque voluerit; et ideo
potest pro quocumque vult satisfacere; sed indulgentia non potest applicari ad aliquem, nisi ex intentione ejus
qui dat indulgentiam; et ideo cum ipse applicet ad facientem vel dantem (hic autem illud non potest), ille qui hoc
facit, ad alterum hanc intentionem transferre non potest.
Si tamen fieret sic indulgentia: ille qui facit, vel pro quo hoc fit, habeat tantam indulgentiam; valeret ei pro quo
fit; nec tunc iste qui facit hoc opus, daret alteri indulgentiam, sed ille qui indulgentiam sub tali forma facit.
Articulus 5D
AG1
Ulterius. Videtur quod indulgentia non valeat ei qui facit. Quia dare indulgentias est jurisdictionis.
Sed nullus in seipsum potest exercere ea quae sunt jurisdictionis, sicut nullus potest se excommunicare. Ergo
nullus potest indulgentiae a se factae particeps esse.
AG2
1808

