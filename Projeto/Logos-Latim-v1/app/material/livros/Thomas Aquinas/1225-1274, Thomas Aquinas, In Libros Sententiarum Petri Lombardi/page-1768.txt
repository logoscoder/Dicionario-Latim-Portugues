dicant qualiter unumquodque sit emendandum; sed magis arbitrio sacerdotis intelligentis relinquendum statuunt.
Ergo videtur quod ipse secundum suum arbitrium possit ligare et solvere.
AG2
Praeterea, Dominus laudavit villicum iniquitatis, quod prudenter fecisset, quia debitoribus Domini sui remisisset
largiter. Sed Deus magis pronus est ad miserendum quam aliquis Dominus temporalis. Ergo videtur quod
laudabilior sit quantum plus de poena dimiserit.
AG3
Praeterea, omnis Christi actio, nostra est instructio.
Sed ipse quibusdam peccantibus nullam poenam imposuit, sed solum emendationem vitae, ut patet de adultera,
joan. 8. Ergo videtur quod ad arbitrium suum possit etiam sacerdos, qui est vicarius Christi, poenam totam
dimittere, vel partem.
SC1
Sed contra, Gregorius dicit: falsam poenitentiam dicimus quae non secundum auctoritatem sanctorum patrum
pro qualitate criminis imponitur.
Ergo videtur quod non omnino sit in arbitrio sacerdotis.
SC2
Praeterea, ad actum clavium requiritur discretio.
Sed si esset omnino in voluntate sacerdotis dimittere, et imponere de poena quantum vellet, non esset ibi
necessaria discretio: quia nunquam ibi indiscretio posset accidere. Ergo non est omnino in arbitrio sacerdotis.
CO
Ad quartam quaestionem dicendum, quod sacerdos operatur in usu clavium sicut instrumentum et minister Dei.
Nullum autem instrumentum habet efficacem actum nisi secundum quod movetur a principali agente; et ideo
dicit dionysius in Eccl. Hierar., quod sacerdotibus utendum est virtutibus hierarchicis, quando divinitas eos
moverit; in cujus signum, Matth. 16, ante potestatem clavium Petro traditam, fit mentio de revelatione ei facta
divinitatis; et joan. 20, praemittitur potestati remissionis apostolis datae spiritus sancti donum, quo filii Dei
aguntur. Unde si quis praeter istum motum divinum uti sua potestate praesumpserit, non consequeretur effectum,
ut dionysius dicit; et propter hoc a divino ordine averteretur; et sic culpam incurreret. Et quia poenae
satisfactoriae infligendae ut medicinae sunt; sicut medicinae in arte determinatae, non omnibus competunt, sed
variandae sunt secundum arbitrium medici, non propriam voluntatem sequentis, sed medicinae scientiam; ita
poenae satisfactoriae in canone determinatae non competunt omnibus, sed variandae sunt secundum arbitrium
sacerdotis divino instinctu regulatum.
Sicut autem medicus aliquando prudenter non dat medicinam ita efficacem quae ad morbi curationem sufficiat,
ne propter debilitatem naturae majus periculum oriatur; ita sacerdos divino instinctu motus non semper totam
poenam quae uni peccato debetur, injungit, ne infirmus aliquis ex magnitudine poenae desperet, et a poenitentia
totaliter recedat.
RA1
Ad primum ergo dicendum, quod arbitrium illud debet esse divino instinctu regulatum.
RA2
Ad secundum dicendum, quod etiam de hoc laudatur villicus, quod prudenter fecit; et ideo in remissione poenae
debitae discretio adhibenda est.
RA3
Ad tertium dicendum, quod Christus habuit potestatem excellentiae in sacramentis; unde ipse ex auctoritate
poenam totam vel partem poterat dimittere sicut volebat; nec est simile de his qui operantur tantum ut ministri.

|+d18.q2 Distinctio 18, Quaestio 2
|a0 Prologus
Deinde quaeritur de excommunicatione; et circa hoc quaeruntur quinque: 1 de ipsa excommunicatione; 2 quis
possit excommunicare; 3 de modo excommunicationis; 4 de communicatione cum excommunicatis; 5 de
absolutione ab excommunicatione.
|a1 Articulus 1: Utrum competens sit definitio excommunicationis a quibusdam posita.
Articulus 1A
AG1
Ad primum sic proceditur. Videtur quod incompetens sit haec definitio excommunicationis a quibusdam posita:
excommunicatio est separatio a communione ecclesiae quo ad fructum, et suffragia generalia. Suffragia enim

1768

