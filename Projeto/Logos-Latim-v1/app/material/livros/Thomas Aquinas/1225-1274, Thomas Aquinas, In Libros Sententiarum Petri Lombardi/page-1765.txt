Respondeo dicendum ad primam quaestionem, quod sacramenta, secundum Hugonem, ex sanctificatione
invisibilem gratiam continent. Sed haec sanctificatio quandoque ad necessitatem sacramenti requiritur tam in
materia quam in ministro, sicut patet in confirmatione; et tunc vis sacramentalis est in utroque conjunctim.
Quandoque autem ex necessitate sacramenti non requiritur nisi sanctificatio materiae, sicut est in baptismo, quia
non habet ministrum determinatum quantum ad sui necessitatem; et tunc tota vis sacramentalis consistit in
materia.
Quandoque vero de necessitate sacramenti requiritur consecratio vel sanctificatio ministri, sine aliqua
sanctificatione materiae: et tunc tota vis sacramentalis consistit in ministro, sicut est in poenitentia.
Unde eodem modo se habet potestas clavium quae est in sacerdote, ad effectum sacramenti poenitentiae, sicut se
habet virtus quae est in aqua baptismi, ad effectum baptismi. Baptismus autem et sacramentum poenitentiae
conveniunt quodammodo in effectu, quia utrumque contra culpam ordinatur directe, quod non est de aliis
sacramentis; sed in hoc differunt, quia sacramentum poenitentiae, eo quod habet actus suscipientis quasi
materiales, non potest dari nisi adultis, in quibus requiritur praeparatio ad suscipiendum effectum
sacramentorum; sed baptismus quandoque datur adultis, et quandoque pueris, et aliis carentibus usu rationis; et
ideo per baptismum datur gratia et remissio peccatorum pueris sine aliqua sui praeparatione praecedente; non
autem adultis, in quibus praeexigitur praeparatio removens fictionem: quae quidem praeparatio quandoque
praecedit, sufficiens ad gratiae susceptionem, antequam baptismus actu percipiatur, sed non ante votum baptismi,
post tempus propalatae veritatis. Quandoque autem talis praeparatio tempore non praecedit, sed est simul cum
baptismi susceptione; et tunc per baptismi susceptionem gratia remissionis culpae confertur. Sed per poenitentiae
sacramentum nunquam datur gratia nisi praeparatio adsit, vel prius fuerit; unde virtus clavium operatur ad culpae
remissionem vel in voto existens, vel etiam in actu se exercens, sicut et aqua baptismi. Sed sicut baptismus non
agit ut principale agens; sed ut instrumentum, non quidem pertingens ad ipsam gratiae susceptionem causandam
etiam instrumentaliter, sed disponens ad gratiam, per quam fit remissio culpae; ita est de potestate clavium. Unde
solus Deus remittit per se culpam, et in virtute ejus agit instrumentaliter et baptismus ut instrumentum
inanimatum, et sacerdos ut instrumentum animatum, quod dicitur servus secundum Philosophum in 8 ethic.; et
ideo sacerdos agit ut minister. Et sic patet quod potestas clavium ordinatur aliquo modo ad remissionem culpae,
non sicut causans, sed sicut disponens ad eam. Unde si ante absolutionem aliquis non fuisset perfecte dispositus
ad gratiam suscipiendam, in ipsa confessione, et absolutione sacramentali gratiam consequeretur, si obicem non
poneret. Si enim clavis nullo modo ad culpae remissionem ordinaretur, sed ad dimissionem poenae tantum, ut
quidam dicunt, non exigeretur votum suscipiendi effectum clavium ad culpae remissionem, sicut non exigitur
votum suscipiendi alia sacramenta quae non ordinantur ad culpam, sed contra poenam. Sed hoc facit videri quod
non ordinantur ad culpae dimissionem: quia semper usus clavium ad hoc quod effectum habeat, requirit
praeparationem ex parte recipientis sacramentum; et similiter videretur de baptismo, si nunquam daretur nisi
adultis.
RA1
Ad primum ergo dicendum, quod sicut Magister dicit in littera, sacerdotibus commissa est potestas remittendi
peccata, non ut propria virtute remittant, quia hoc Dei est; sed ut operationem Dei remittentis ostendant tamquam
ministri. Sed hoc contingit tribus modis. Uno modo ut ostendant eam non praesentem, sed promittant futuram
sine hoc quod aliquid operentur ad ipsam; et sic sacramenta veteris legis operationem Dei significabant; unde et
sacerdos veteris legis ostendebat tantum, et nihil operabatur. Alio modo ut significent praesentem, et nihil
operentur ad eam; et sic quidam dicunt quod sacramenta novae legis significant collationem gratiae, quam Deus
in ipsa sacramentorum collatione dat, sine hoc quod in sacramentis sit aliqua virtus operans ad gratiam; et
secundum hanc opinionem quae in 1 dist. Tacta est, etiam potestas clavium esset tantum ostendens divinam
operationem in remissione culpae in ipsa sacramenti collatione facta. Tertio modo ut significent divinam
operationem in remissionem culpae praesentem, et ad ipsam aliquid dispositive et instrumentaliter operentur; et
sic secundum aliam opinionem, quae sustinetur communius, sacramenta novae legis emundationem ostendunt
divinitus factam; et hoc modo etiam sacerdos novi testamenti ostendit absolutos a culpa: quia proportionaliter
oportet loqui de sacramentis et potestate ministrorum. Nec obstat quin claves ecclesiae ad remissionem culpae
disponant, quia culpa jam remissa est; sicut nec quod baptismus disponat, quantum in se est, in eo qui jam
sanctificatus est.
RA2
Ad secundum dicendum, quod neque sacramentum poenitentiae neque sacramentum baptismi operando pertingit
directe ad gratiam, nec ad culpae remissionem, sed dispositive.
RA3
Unde etiam patet responsio ad tertium.
RC
Aliae rationes ostendunt quod ad remissionem culpae directe clavium potestas non operetur; quod est
concedendum.
Articulus 3B
1765

