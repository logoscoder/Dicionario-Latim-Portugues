Sed ubicumque est cognoscere per aliqua velamina, oportet esse collationem, quae non ad intellectum sed ad
rationem pertinet. Ergo non est possibile quod in statu viae sit nobis intellectus actus.
AG3
Praeterea, actus intellectus est videre Deum: hoc enim ponitur in sexta beatitudine, quae ad intellectum refertur.
Sed Deum nullus potest videre in hac mortali carne existens. Ergo in statu viae non habemus usum intellectus.
AG4
Praeterea, Augustinus dicit in quodam sermone de timore, quod intellectus vocatur quo ab omni infirmitate corda
mundantur, ut pura intentio dirigatur in finem. Sed impossibile est in statu viae ab omni infirmitate corda
mundari. Ergo impossibile est in statu viae actum intellectus esse.
SC1
Sed contra, habitus ordinatur ad actum. Si ergo actus intellectus a nobis in via haberi non posset, frustra nobis
donum intellectus daretur.
SC2
Praeterea, sexta beatitudo ad intellectus donum refertur. Sed in illa ponitur aliquid pertinens ad statum viae, et
aliquid ad statum patriae. Ergo intellectus habet actum in nobis et quantum ad statum viae, et quantum ad statum
patriae.
CO
Ad secundam quaestionem dicendum, quod intellectus ad spiritualia ingreditur dupliciter.
Uno modo per viam remotionis, dum a spiritualibus viam quae in corporalibus invenitur, removet. Alio modo
secundum quod ulterius in ipsa spiritualia defigit intuitum. In statu ergo viae intellectus ingreditur ad spiritualia
primo modo, maxime ad divina: quia in hoc perficitur cognitio humana secundum statum viae, ut intelligamus
Deum ab omnibus separatum, super omnia esse, ut dicit dionysius in Lib. De mystica theologia.
Et ad hoc pervenit Moyses, qui dicitur intrasse ad caliginem, in qua Deus erat, Exod. 19. Et propter hoc etiam
quantum ad statum viae munditia ponitur in sexta beatitudine, quae pertinet ad depurationem intellectus ab
omnibus corporalibus. Sed ad secundum modum pertingere non possumus in statu viae, maxime quantum ad
Deum; sed hoc erit in patria. Unde Gregorius super Ezech.: quamdiu in hac carne mortali vivitur, nullus ita in
contemplationis virtute proficit, ut in ipso jam incircumscripto luminis radio mentis oculos infigat; sed quidquid
de illo modo conspicitur, non est ipse, sed sub ipso est. Hoc tamen infirmae mentis desiderio satisfacit: quia
secundum quod Philosophus dicit in 11 de animalibus, amans in parva comprehensione amati magis delectatur
quam in magna aliorum comprehensione. Et ideo, ut ipse dicit, illud parum quod de substantiis separatis
cognoscere possumus, plus desideratur et delectat quam quidquid de aliis rebus cognoscimus.
RA1
Ad primum ergo dicendum, quod umbra quae in statu viae in intellectu nostro est, nos impedit ne in divinam
essentiam mentis oculos defigere valeamus.
RA2
Ad secundum dicendum, quod dionysius loquitur quantum ad principium revelationis divinorum, in qua quasi
per sermonem quemdam nobis in signis et figuris proponuntur; sed ulterius de auditis, sicut per donum
intellectus, mens illustratur.
RA3
Ad tertium dicendum, quod videre Deum defigendo intuitum in essentiam ejus non possumus in statu viae, sed
alio modo, ut dictum est in corp..
RA4
Ad quartum dicendum, quod Augustinus nominat infirmitatem humanam corporalia phantasmata, quae oportet
removere per intellectum tendentes in Deum.
Articulus 2C
AG1
Ulterius. Videtur quod intellectus a sapientia non differat. Totum enim a parte essentialiter non distinguitur. Sed
intellectus videtur esse totum respectu sapientiae, quae est tantum de Deo, cum intellectus sit de Deo et
spiritualibus creaturis.
Ergo intellectus essentialiter a sapientia non differt.
AG2
Praeterea, sapientia, ut in littera Magister dicit, delectationem circa divina experitur. Sed hoc idem videtur ad
intellectum pertinere: in consideratione enim intellectus est maxima delectatio, sicut dicit Philosophus in 10
ethic..
Ergo intellectus a sapientia non differt.
AG3
Praeterea, ad eumdem actum non oportet ordinari diversos habitus, cum habitus distinguantur per actus. Sed tam
sapientia quam intellectus ordinantur ad contemplationem. Cum ergo contemplatio sit unus actus, videtur quod
sapientia et intellectus sit unus habitus.
1298

