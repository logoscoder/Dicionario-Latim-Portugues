Ad primum ergo dicendum, quod duplex est carnalis nativitas. Prima in utero, in quo adhuc id quod natum est,
est adeo debile quod non possit extra exponi sine periculo; et huic nativitati similatur generatio per baptismum,
in quo regeneratur aliquis adhuc quasi fovendus intra uterum ecclesiae. Secunda est nativitas ex utero, quando
jam id quod natum erat in utero, tantum roboratum est quod potest sine periculo exponi exterioribus, quae nata
sunt corrumpere; et huic similatur confirmatio, per quam homo roboratus exponitur in publicum ad
confessionem nominis Christi.
Et ideo congrue per utrumque istorum sacramentorum contrahitur spiritualis cognatio.
RA2
Ad secundum dicendum, quod per ordinis sacramentum non fit aliqua regeneratio, sed quaedam promotio
potestatis; et propterea mulier non suscipit ordinem; et sic non potest ex hoc aliquod impedimentum praestare
matrimonio; et ideo talis cognatio non computatur.
RA3
Ad tertium dicendum, quod in catechismo fit quaedam professio futuri baptismi, sicut in sponsalibus fit quaedam
sponsio futurarum nuptiarum; unde sicut in sponsalibus contrahitur quidam modus propinquitatis, ita et in
catechismo, ad minus impediens contrahendum, ut quidam dicunt; non autem in aliis sacramentis.
RA4
Ad quartum dicendum, quod talis professio fidei non fit in aliis sacramentalibus baptismi, sicut in catechismo; et
ideo non est similis ratio.
RA5
Et similiter dicendum ad quintum de oratione, et ad sextum de praedicatione.
RA7
Ad septimum dicendum, quod apostolus eos ad fidem instruxerat per modum catechismi; et sic aliquo modo talis
instructio habebat ordinem ad spiritualem cognationem.
RA8
Ad octavum dicendum, quod per sacramentum poenitentiae non contrahitur, proprie loquendo, spiritualis
cognatio; unde filius sacerdotis potest contrahere cum illa quam sacerdos in confessione audit: alias filius
sacerdotis non inveniret in tota una parochia mulierem cum qua contraheret. Nec obstat quod per poenitentiam
tollitur peccatum actuale: quia hoc non est per modum generationis, sed magis per modum sanationis. Sed tamen
per poenitentiam contrahitur quoddam foedus inter sacerdotem et mulierem confitentem, simile cognationi
spirituali, ut tantum peccet eam carnaliter cognoscens, ac si esset sua spiritualis filia; et hoc ideo quia maxima
familiaritas est inter sacerdotem et confitentem; et ex hoc ista prohibitio est inducta, ut tollatur peccandi occasio.
RA9
Ad nonum dicendum, quod pater spiritualis dicitur ad similitudinem patris carnalis. Pater autem corporalis, ut
dicit Philosophus in 8 ethic., tria dat, esse, nutrimentum, et instructionem; et ideo spiritualis pater aliquis alicujus
dicitur ratione alicujus horum trium.
Tamen ex hoc quod est spiritualis pater, non habet cognationem spiritualem, nisi conveniat cum patre quantum
ad generationem, per quam est esse.
Et sic etiam potest solvi octavum quod praecessit.
|a3 Articulus 3: Utrum cognatio spiritualis contrahatur inter suscipientem sacramentum baptismi et levantem de
sacro fonte.
Articulus 3A
AG1
Ad tertium sic proceditur. Videtur quod cognatio spiritualis non contrahatur inter suscipientem sacramentum
baptismi et levantem de sacro fonte.
Quia in generatione carnali contrahitur propinquitas solum ex parte ejus cujus semine generatur proles, non
autem ex parte ejus qui puerum natum suscepit. Ergo nec spiritualis cognatio contrahitur inter eum qui suscipit
de sacro fonte, et eum qui suscipitur.
AG2
Praeterea, ille qui in sacro fonte levat anadocus a dionysio dicitur, et ad ejus officium spectat puerum instruere.
Sed instructio non est sufficiens causa spiritualis cognationis, ut dictum est. Ergo nulla cognatio contrahitur inter
eum et illum qui de sacro fonte levatur.
AG3
Praeterea, potest contingere quod aliquis levet aliquem de sacro fonte antequam ipse sit baptizatus.
Sed ex hoc non contrahitur aliqua spiritualis cognatio: quia ille qui non est baptizatus, non est capax alicujus
spiritualitatis. Ergo levare aliquem de sacro fonte non sufficit ad cognationem spiritualem contrahendam.
SC1
Sed contra est definitio spiritualis cognationis supra inducta, et auctoritates quae ponuntur in littera.
CO
2044

