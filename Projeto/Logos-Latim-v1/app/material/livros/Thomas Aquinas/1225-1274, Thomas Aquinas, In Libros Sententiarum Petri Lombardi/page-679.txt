|a0 Prologus
Deinde quaeritur de traductione carnis a parentibus, per quam originale peccatum trahitur; et circa hoc
quaeruntur duo: 1 utrum alimentum in veritatem humanae naturae convertatur. 2 utrum ex alimento semen
decidatur.
|a1 Articulus 1: Utrum alimentum transeat in veritatem humanae naturae.
AG1
Ad primum sic proceditur. Videtur quod alimentum in veritatem humanae naturae non transeat.
Quidquid enim sumptum emittitur, ad veritatem humanae naturae non pertinet, quae semper eadem manet. Sed
omne quod per os sumitur, in ventrem vadit, et in secessum emittitur, ut dicitur Matth. 15. Ergo nutrimentum
quod per os sumitur, in veritatem humanae naturae non transit.
AG2
Praeterea, veritas uniuscujusque rei est in eo quod secundum speciem est. Illud autem quod per modum
nutrimenti advenit, per modum materiae se habet, ut in 2 de gener. Dicitur.
Sed caro secundum materiam non fit caro secundum speciem, ut ex 50 de gener.
Patet. Ergo nutrimentum in veritatem humanae naturae non transit.
AG3
Praeterea, illud ad veritatem humanae naturae pertinet in quo calor conveniens radicatur.
Sed tale humidum, ut medici dicunt, consumptum non restauratur, ut patet in his qui tertia specie hecticae
laborant, quae incurabilis est ex eo quod tale humidum non restauratur. Cum igitur omne illud in quod
alimentum convertitur, post consumptionem restaurari possit, videtur quod nutrimentum in id quod proprie ad
veritatem humanae naturae pertinet, non mutetur.
AG4
Praeterea, omne id in quod cibus convertitur, etiam per calorem continuo agentem dissolvitur, ut fluens et
refluens idem judicetur. Sed non potest esse quod totum quod est in corpore, sit fluens et refluens, ut probabitur.
Ergo oportet aliquid in corpore esse manens, in quod alimentum non convertatur. Hoc autem praecipue ad
veritatem humanae naturae pertinet. Ergo alimentum in id quod per se est de veritate humanae naturae, non
mutatur. Probatio mediae. Si non esset aliquid permanens fixum in corpore humano, tunc contingeret quod
quaelibet pars ejus posset evanescere, aliquo alio in ejus locum substituto; et per eamdem rationem sic
contingeret in toto sicut in qualibet ejus parte. Contingeret ergo quod de illa materia quae primo fuit in corpore
alicujus hominis, nihil in fine remaneret. Sed varietas individui est ex varietate materiae. Ergo non esset unus
numero homo in fine vitae et in principio; quod est absurdum.
AG5
Praeterea, nulla virtus naturalis debilitatur multiplicata materia sibi convenienti: sed solum per admixtionem
alicujus extranei. Sed virtus conversiva in homine debilitatur in fine vitae, alias homo in infinitum posset augeri
et vivere. Ergo hoc contingit per admixtionem extranei. Sed nihil admiscetur ad materiam illam in qua virtus
conversiva prius fundabatur nisi quod est ex alimento generatum. Ergo hoc quod est ex nutrimento generatum est
extraneum ei in quo veritas naturae fundatur, et sic idem quod prius.
AG6
Praeterea, natura facit unumquodque faciliori modo quo fieri potest. Deus autem multo ordinatius quam natura
operatur. Cum igitur facilior modus augmentandi aliquid sit per multiplicationem materiae quam per
conversionem alterius in id quod augetur, videtur quod iste modus divinae providentiae competat, ut scilicet
corpus humanum augeatur nullo exteriori in illud transeunte, sed sola ejus materia multiplicata; et sic idem quod
prius.
AG7
Praeterea, ea quae sunt unius speciei, per eamdem rationem suum complementum consequuntur.
Sed quidam parvuli defuncti in resurrectione perducentur in completam quantitatem, non per multiplicationem
nutrimenti sed per multiplicationem materiae. Ergo etiam hoc modo alii homines in quantitatem completam
perducentur; et sic idem quod prius.
SC1
Sed contra est, quia, secundum Philosophum 50 de generat., nihil nutrit carnem nisi quod est potentia caro. Sed
omne quod est in potentia ad aliquid, mutatur in id per actionem ejus quod est in actu. Ergo nutrimentum in illam
carnem quae ad veritatem naturae pertinet transmutatur.
SC2
Praeterea, nutrimentum in principio est dissimile, sed in fine est simile: cum nihil nisi suo simili nutriatur et
foveatur. Sed illa sunt similia quae eamdem formam communicant. Cum igitur veritas naturae a forma sit,
videtur quod illud quod nutrit, in fine ad veritatem naturae ipsius nutriti perducatur.
CO
679

