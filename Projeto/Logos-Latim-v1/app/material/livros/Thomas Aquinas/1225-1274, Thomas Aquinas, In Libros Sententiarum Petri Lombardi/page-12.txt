spei, consequens visionem quae succedit fidei, sicut spes quodammodo generatur ex fide. Ex hoc autem quod
ipsum visum receptum est intra videntem, unit sibi ipsum videntem, ut fiat quasi quaedam mutua penetratio per
amorem. Sic dicitur 1 joan. 4, 16: qui manet in caritate, in Deo manet et Deus in eo. Ad unionem autem maxime
convenientis sequitur delectatio summa; et in hoc perficitur nostra felicitas, quam fruitio nominat ex parte sui
complementi, magis quam ex parte principii, cum in se includat quamdam delectationem. Et ideo dicimus quod
est actus voluntatis, et secundum habitum caritatis, quamvis secundum ordinem ad potentias et habitus
praecedentes.
RA1
Ad primum ergo dicendum, quod appetitus semper sequitur cognitionem. Unde, sicut inferior pars habet sensum
et appetitum, qui dividitur in irascibilem et concupiscibilem, ita suprema pars habet intellectum et voluntatem,
quorum intellectus est altior secundum originem, et voluntas secundum perfectionem. Et similis ordo est in
habitibus, et etiam in actibus, scilicet visionis et amoris. Fruitio autem nominat altissimam operationem quantum
ad sui perfectionem.
RA2
Et similiter etiam patet solutio ad secundum: quia visio non habet perfectam rationem felicitatis, nisi secundum
quod est operatio perfecta per ea quae sequuntur. Perficit enim delectatio operationem, sicut pulchritudo
juventutem, ut dicitur 10 ethic..
RA3
Alia duo concedimus.
RA5
Ad aliud dicendum, quod inferiorum potentiarum non potest esse fruitio proprie dicta: non enim habent
operationem circa finem ultimum, quem non apprehendunt, cum sint virtutes materiales; sed sicut nunc
intellectus perficitur accipiendo ab inferioribus potentiis, ita erit in patria e converso, quod perfectio et gaudium
superioris partis redundabit in inferiores potentias. Unde Augustinus: sensus vertetur in rationem, inquantum
scilicet sua remuneratio et gaudium a ratione emanabit.
RA6
Ad aliud dicendum, quod humanitas Christi non est ultimus finis: unde in visione ejus non erit proprie fruitio,
sed erit quoddam accidentale gaudium, et non substantialis beatitudo.
RA7
Ad aliud dicendum, quod quando aliquis actus est absolute alicujus potentiae, denominatur ab illa, sicut
intelligere ab intellectu; sed quando est actus unius potentiae secundum ordinem ad alteram, a nulla
denominatur; sicut scire est actus rationis secundum ordinem ad intellectum inquantum principia deducit in
conclusiones; similiter frui est actus voluntatis consequens actum intellectus, scilicet apertam Dei visionem.
RA8
RA10
Ad alia patet solutio per ea quae dicta sunt: quia, quamvis tria concurrant ad fruitionem, tamen in amore
perficitur, ut prius, in corp. Art., dictum est.
RA11
Ad ultimum dicendum, quod aliae virtutes conjungunt Deo per modum meriti et dispositionis, sed sola caritas
per modum perfectae unionis.
|a2 Articulus 2: Utrum uti sit actus rationis.
AG1
Circa secundum sic proceditur. Videtur quod uti sit actus rationis. Ordinare enim unum ad alterum est potentiae
conferentis, cujusmodi est ratio.
Sed uti dicit ordinem ad finem. Ergo est actus rationis.
AG2
Praeterea, ut dicit Philosophus, ordinatio eorum quae sunt ad finem et inventio finis pertinent ad prudentiam.
Prudentia autem est habitus rationis. Ergo et uti, quod dicit talem ordinationem, est actus rationis.
SC1
Sed videtur quod sit actus voluntatis, quia voluntas ponitur in definitione ejus: uti enim est assumere aliquid in
facultatem voluntatis.
SC2
Praeterea, illud ordinatur ad finem quod finem consequitur. Sed frui, quod dicit consecutionem finis, est actus
voluntatis, ut dictum est, in articulo antecedente.
Ergo et uti.
CO
Respondeo dicendum, quod uti dicitur multipliciter. Aliquando enim nominat quamlibet operationem, secundum
quod dicimus usum alicujus rei esse bonum vel malum; et secundum hoc videtur definiri ab Augustino: uti est
assumere aliquid in facultatem voluntatis; idest, ut operemur de eo quo utimur ad nutum voluntatis. Aliquando
12

