RA3
Ad tertium dicendum, quod in matrimonio non tantum est conjunctio corporalis, sed etiam spiritualis; et ideo
propinquitas spiritus ei impedimentum praestat sine hoc quod propinquitas spiritualis transire debeat in
carnalem.
RA4
Ad quartum dicendum, quod non est inconveniens quod duo contraria ad invicem contrarientur eidem, sicut
magnum et parvum aequali; et sic disparitas cultus et spiritualis cognatio matrimonio repugnant: quia in uno est
major distantia, et in altero major propinquitas quam matrimonium requirat; et ideo ex utraque parte
matrimonium impeditur.
|a2 Articulus 2: Utrum per solum baptismum spiritualis propinquitas contrahatur.
AG1
Ad secundum sic proceditur. Videtur quod per solum baptismum spiritualis propinquitas contrahatur.
Sicut enim se habet cognatio corporalis ad corporalem generationem, ita spiritualis ad spiritualem.
Sed solus baptismus dicitur spiritualis generatio.
Ergo per solum baptismum contrahitur spiritualis cognatio, sicut per solam generationem carnalem cognatio
carnalis.
AG2
Praeterea, sicut in confirmatione imprimitur character, ita in ordine. Sed ex susceptione ordinis non sequitur
spiritualis cognatio. Ergo nec ex confirmatione; et sic solum ex baptismo.
AG3
Praeterea, sacramenta sunt digniora sacramentalibus.
Sed ex quibusdam sacramentis spiritualis cognatio non sequitur, sicut patet in extrema unctione. Ergo multo
minus ex catechismo, ut quidam dicunt.
AG4
Praeterea, inter sacramentalia baptismi multa alia praeter catechismum numerantur, ut patet supra, distinct. 6.
Ergo ex catechismo non magis contrahitur spiritualis cognatio quam ex aliis.
AG5
Praeterea, oratio non est minus efficax ad promovendum in bonum quam instructio sive catechizatio.
Sed ex oratione non contrahitur spiritualis cognatio. Ergo nec ex catechismo.
AG6
Praeterea, instructio quae fit baptizatis per praedicationem, non minus valet quam illa quae fit nondum baptizatis.
Sed ex praedicatione non contrahitur aliqua spiritualis cognatio. Ergo nec ex catechismo.
AG7
Sed contra, 1 corinth. 4, 15: in Christo Jesu per evangelium ego vos genui. Sed spiritualis generatio causat
spiritualem cognationem. Ergo ex praedicatione evangelii et instructione fit spiritualis cognatio, et non solum ex
baptismo.
AG8
Praeterea, sicut per baptismum tollitur peccatum originale, ita per poenitentiam actuale. Ergo sicut baptisma
causat spiritualem cognationem, ita et poenitentia.
AG9
Praeterea, pater nomen cognationis est. Sed per poenitentiam et doctrinam et pastoralem curam et multa
hujusmodi aliquis dicitur alteri spiritualis pater. Ergo ex multis aliis praeter baptismum et confirmationem
spiritualis cognatio contrahitur.
CO
Respondeo dicendum, quod circa hoc est triplex opinio.
Quidam enim dicunt, quod spiritualis regeneratio sicut per septiformem spiritus sancti gratiam datur, ita per
septem efficitur, incipiendo a primo pabulo salis sacramenti usque ad confirmationem per episcopum factam, et
per quodlibet horum septem spiritualis cognatio contrahitur. Sed illud non videtur rationabile: quia cognatio
carnalis non contrahitur nisi per actum generationis completum; unde etiam affinitas non contrahitur nisi sit facta
conjunctio seminum, ex qua potest sequi carnalis generatio. Spiritualis autem generatio non perficitur nisi per
aliquod sacramentum. Et ideo inconveniens est quod spiritualis cognatio contrahatur nisi per aliquod
sacramentum.
Et ideo alii dicunt, quod per tria tantum sacramenta spiritualis cognatio contrahitur; scilicet per catechismum,
baptismum, et confirmationem.
Sed isti propriam vocem videntur ignorare: quia catechismus non est sacramentum, sed sacramentale.
Et ideo alii dicunt, quod tantum per duo sacramenta, scilicet per baptismum, et confirmationem; et haec opinio
est communior. Tamen de catechismo quidam horum dicunt, quod est debile impedimentum quod impedit
contrahendum, sed non dirimit matrimonium contractum.
RA1
2043

