Quaedam vero operationes exercentur ab anima sine organo corporali, ut intelligere, considerare, et velle; unde
cum hae actiones sint animae propriae; et potentiae quae sunt harum principia, non solum erunt animae ut
principii, sed ut subjecti. Quia ergo manente proprio subjecto manere oportet et proprias passiones, et corrupto
eo corrumpi, oportet illas potentias quae in suis actibus non utuntur organo corporali, remanere in anima
separata; illas autem quae utuntur, corrumpi corpore corrupto; et hujusmodi sunt potentiae omnes quae pertinent
ad animam sensibilem et vegetabilem.
Et propter hoc quidam potentias animae sensibiles distinguunt: dicunt enim, has esse duplices: quasdam quae
sunt actus organorum quae sunt ab anima refluxae in corpus; et hae cum corpore corrumpuntur: quasdam vero
originales harum quae sunt in anima, quia per eas anima corpus sensificat ad videndum et audiendum, et ad
hujusmodi; et hae originales potentiae manent in anima separata.
Sed hoc non videtur convenienter dici. Anima enim per suam essentiam, non mediantibus aliquibus aliis
potentiis, est origo illarum potentiarum quae sunt actus organorum; sicut et forma quaelibet ex hoc ipso quod per
essentiam suam materiam informat, est origo proprietatum quae compositum naturaliter consequuntur. Si enim
oporteret in anima ponere alias potentias quibus mediantibus potentiae quae organa perficiunt, ab essentia
animae effluerent; eadem ratione oporteret ponere alias potentias, quibus mediantibus ab essentia animae
effluerent illae mediae potentiae, et sic in infinitum: si enim statur alicubi, melius est ut in primo stetur.
Unde alii dicunt, quod potentiae sensitivae et aliae similes non manent in anima separata nisi secundum quid,
scilicet ut in radice, per modum scilicet quo principiata sunt in principiis suis. In anima enim separata manet
efficacia influendi iterum hujusmodi potentias, si corpori uniatur. Nec oportet hanc efficaciam esse aliquid
superadditum ipsi essentiae animae, ut dictum est. Et haec opinio videtur magis rationabilis.
RA1
Ad primum ergo dicendum, quod verbum illud Augustini intelligendum est, quod anima secum trahat quasdam
illarum potentiarum in actu, scilicet intelligentiam et intellectum; quasdam vero radicaliter, ut dictum est.
RA2
Ad secundum dicendum, quod sensus quos anima secum trahit, non sunt isti exteriores sensus, sed interiores, qui
scilicet ad partem intellectivam pertinent; quia intellectus interdum sensus appellatur, ut patet per basilium super
proverbia, et per Philosophum in 6 ethic..
Vel si intelligit de sensibus exterioribus, dicendum sicut ad primum.
RA3
Ad tertium dicendum, quod, sicut jam ex dictis patet, potentiae sensitivae non comparantur ad animam sicut
naturales passiones ad subjectum, sed sicut ad originem; unde ratio non procedit.
RA4
Ad quartum dicendum, quod potentiae animae dicuntur partes ejus potentiales. Talium autem totorum ista est
natura, quod tota virtus totius consistit in una partium perfecte, in aliis autem partialiter; sicut in anima virtus
animae perfecte consistit in parte intellectiva, in aliis autem partialiter.
Unde cum in anima separata remaneant vires intellectivae partis, integra remanebit, non diminuta, quamvis
sensitivae potentiae actu non remaneant; sicut nec potentia regis remanet diminuta mortuo praeposito, qui ejus
potentiam participabat.
RA5
Ad quintum dicendum, quod opus cooperatur ad meritum quasi pars essentialis hominis qui meretur; sic autem
non cooperantur potentiae sensitivae, cum sint de genere accidentium; et ideo non est simile.
RA6
Ad sextum dicendum, quod potentiae animae sensitivae non dicuntur esse actus organorum quasi formae
essentiales ipsorum, nisi ratione animae cujus sunt; sed sunt actus eorum sicut perficientes ea ad proprias
operationes, sicut calor est actus ignis perficiens ipsum ad calefaciendum: unde sicut idem ignis numero
remaneret, etiam si alius numero calor in eo esset, sicut patet de frigore aquae, quod non redit idem numero
postquam fuerit calefacta, aqua nihilominus eadem numero manente; ita et organa erunt eadem numero, quamvis
potentiae eaedem numero non sint.
RA7
Ad septimum dicendum, quod Philosophus loquitur de hujusmodi potentiis secundum quod radicaliter in anima
consistunt; quod patet ex hoc quod dicit, quod senium non est in patiendo animam, sed id in quo est, scilicet
corpus; sic enim propter corpus neque debilitantur neque corrumpuntur animae virtutes.
Articulus 3B
AG1
Ulterius. Videtur quod in anima separata remaneant etiam actus sensitivarum potentiarum.
Dicit enim Augustinus in Lib. De spiritu et anima: anima recedens a corpore ex his, scilicet imaginatione,
concupiscibilitate, irascibilitate, secundum merita afficitur ad delectationem sive ad dolorem. Sed imaginatio et
concupiscibilis et irascibilis sunt sensitivae potentiae. Ergo secundum sensitivas potentias anima separata
afficietur, et ita secundum eas in aliquo actu erit.
2113

