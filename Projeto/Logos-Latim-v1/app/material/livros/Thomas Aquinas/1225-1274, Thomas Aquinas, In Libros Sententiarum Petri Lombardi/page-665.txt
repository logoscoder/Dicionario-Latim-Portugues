Id enim contra Manichaeos dixit. Videtur quod haec responsio nihil valeat: quia dictum Augustini etsi obviet
positioni istorum, nihilominus potest confirmare positionem quam Pelagius astruere videbatur; et videtur quod
obviet per rationem eamdem.
Sed dicendum, quod non sequitur: quia opinio Manichaei erat quod voluntas erat determinata ad unum
faciendum; quod si esset, ab ea ratio culpae et laudis et vituperii auferretur, sicut ab illis quae agunt per
necessitatem naturae. Sed quod fides catholica ponit, hominem non posse se a peccato liberare, quod incurrit vel
per actum proprium, vel per originem vitiatam, non est ex determinatione voluntatis ad unum, sed ex ejus
insufficientia ad per se acquirendum illud sine quo a peccato liberari non potest, nec divina mandata implere
perfecte, scilicet gratiam. Unde non eodem modo auctoritas Augustini utrique obviat.
In potestate quippe hominis est mutare in melius voluntatem. Sciendum, quod immutatio voluntatis in melius
dupliciter potest intelligi. Vel secundum bonitatem civilem; et sic homo per potestatem naturalem quam a Deo
accepit, potest voluntatem mutare in melius; sicut in praedicamentis dicitur, quod pravus ad meliores
exercitationes deductus, et doctrinas, proficiet ut melior sit. Vel secundum bonitatem gratuitam, ut scilicet
acquirat gratiam quam prius non habuit; et hoc non potest ex potestate naturali, sed ex potestate gratiae per quam
meretur gratiae augmentum et consummationem.

|+d29.q1 Distinctio 29, Quaestio 1
|a0 Prologus
Postquam determinavit de gratia absolute, hic determinat de ea per comparationem ad statum primi hominis in
primo statu; et dividitur in partes duas: in prima inquirit, an homo in primo statu gratiam habuerit; in secunda
determinat quam poenam pro peccato incurrerit, ibi: in illius quoque peccati poenam ejectus est de Paradiso.
Circa primum duo facit: primo inquirit, an homo in primo statu gratia eguerit; secundo an virtutes gratuitas
habuerit, ibi: praeterea quaeri solet utrum homo ante lapsum virtutes habuerit.
In illius quoque peccati poenam ejectus est de Paradiso. Hic determinat poenam quam homo incurrit pro peccato,
quo gratiam et virtutem amisit; et dividitur in duo: primo determinat poenam; secundo ostendit veritatem
cujusdam quaestionis ex praedictis occasionatae, ibi: potest etiam quaeri, utrum de ligno vitae ante peccatum
comederit homo.
Circa primum duo facit: primo ostendit quod Adam pro peccato et locum deliciarum et cibum saluberrimum
amisit; secundo quomodo impeditus est ab ejus recuperatione, ibi: ne vero posset ad illud accedere, collocavit
Deus ante Paradisum cherubin.
Circa primum duo facit: primo ostendit poenam ex verbis Scripturae; secundo movet quamdam dubitationem ex
verbis illis; quam primo movet, ibi: his verbis insinuari videtur quod nunquam moreretur, si postea de illo ligno
sumpsisset; secundo solvit, ibi: sed quia per peccatum jam mortuum corpus habebat, illa verba ex tali intellectu
accipi possunt.
Potest autem quaeri, utrum de ligno vitae ante peccatum comederit homo. Hic movet quamdam dubitationem ex
praedictis occasionatam, scilicet an homo ante peccatum de ligno vitae comederit; et primo determinat quod sic;
secundo movet iterum dubitationem contra haec ortam, et determinat eam, ibi: quare ergo perpetua soliditate, et
beata immortalitate vestiti non sunt? hic quinque quaeruntur: 1 an homo in statu innocentiae gratia indiguerit; 2
an gratiam habuit; 3 si habuit, utrum gratia humani generis, si in innocentia perstitisset, fuisset major quam sit; 4
utrum actus humani fuissent efficaciores ad merendum; 5 de poena quae in littera ponitur, hominem propter
primam transgressionem consecuta.
|a1 Articulus 1: Utrum natura in statu innocentiae eguerit gratia.
AG1
Ad primum sic proceditur. Videtur quod homo in statu innocentiae gratia non eguerit. Ad hoc enim gratia datur
hominibus, ut Deo sint accepti.
Sed cum humana natura integra erat, sine aliqua corruptione peccati, homo ex bonitate naturali Deo acceptus
erat; omne enim bonum, et praecipue malo impermixtum, Deo acceptum est.
Ergo gratia superaddita non indigebat.
AG2
Praeterea, gratia dividitur in operantem et cooperantem. Sed non indigebat in statu illo gratia operante, quia
impius non erat; cum tamen effectus gratiae operantis sit de impio facere pium; nec iterum cooperante, quia
nullam difficultatem ad bonum agendum patiebatur; gratia vero cooperans ad hoc datur ut homo bonum facile
facere possit. Ergo nulla gratia indigebat.
AG3
Praeterea, ut dicitur deuter. 32, 4, Dei perfecta sunt opera. Non autem esset in divinis operibus perfectio, si
aliquis gradus nobilitatis possibilis esset in creaturis qui institutus a Deo non esset. Ergo omnis gradus bonitatis
665

