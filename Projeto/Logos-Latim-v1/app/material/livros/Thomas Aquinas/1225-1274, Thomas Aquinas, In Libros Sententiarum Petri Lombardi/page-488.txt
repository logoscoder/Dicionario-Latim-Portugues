Potestates enim habent actum circa ea quae pertinent ad tranquillitatem totius universi inquantum habent
potentiam non limitatam; et talia ordo potestatum per se facit. Alia vero sunt quae pertinent ad statum unius
provinciae vel regni, et hoc non faciunt potestates nisi mediantibus principatibus, qui haec per se exequuntur.
Quaedam vero sunt pertinentia ad aliquem vel ad aliqua specialiter: et haec etiam principatus non exequuntur
nisi mediantibus Angelis: in quibus etiam quae majora sunt, fiunt immediate per superiores; et quae minora sunt,
immediate ab inferioribus.
RA4
Ad quartum dicendum, quod ex hoc quod ordines secundae hierarchiae nominantur a potentia, significatur quod
ad ministrativam dispositionem pertinent; sed non oportet quod omnes immediate ministerium exequantur.
RA5
Ad alia etiam duo patet responsio per ea quae dicta sunt.
|a4 Articulus 4: Utrum Angeli impediantur a contemplatione per executionem ministerii.
AG1
Ad quartum sic proceditur. Videtur quod Angeli per executionem ministerii a contemplatione retardentur: quia,
ut habetur tobiae 12, 20, Angelus in ministerio existens, dixit: tempus est ut revertar ad eum qui misit me. Sed
non revertitur nisi per contemplationem. Ergo videtur quod per ministerium a contemplatione Dei abscesserit.
AG2
Praeterea, una potentia finita non potest simul in plures operationes. Sed potentia Angeli finita est. Ergo videtur
quod non potest simul contemplari et ministrare.
AG3
Praeterea, intellectus creatus non potest simul plura intelligere. Sed quando ministrant Angeli, intellectu
considerant ea quae agunt. Ergo videtur quod tunc divina contemplari non possunt.
AG4
Praeterea, locus contemplationis est caelum empyreum. Sed cum sunt hic, secundum Damascenum non sunt in
caelo. Ergo videtur quod exequendo circa nos ministerium, a contemplatione retardentur.
SC1
Sed contra est quod dicit Gregorius quod sic ad exteriora prodeunt quod ab intimis nunquam recedunt. Ergo
videtur quod semper contemplentur vel assistant, si sunt iidem ministrantes et assistentes.
SC2
Praeterea, beatitudo Angelorum non minuitur ex eorum ministerio. Sed eorum beatitudo tota est in
contemplatione divinitatis. Ergo in nullo per ministerium eorum contemplatio retardatur.
CO
Respondeo dicendum, quod Angeli beati nullam operationem habent quae non sit essentialis beatitudini, vel in
qua per contemplationem beatam non dirigantur; et ideo contemplatio eorum se habet ad ministeria quae
exequuntur, sicut in artifice consideratio regularum artis ad executionem operis: eo quod ipse Deus est finis
omnium operum hierarchicorum, et a fine sumitur ratio cujuslibet operis; et ita se habet finis ad operabilia sicut
principium ad speculabilia, ut in 2 physic. Dicitur. Et ideo, sicut artifex simul considerat rationem artis et
exequitur opus; ita et Angelus simul contemplatur Deum et ministrat nobis.
RA1
Ad primum ergo dicendum, quod Angelus dicitur discedere a Deo non per intermissionem contemplationis, aut
per locum (quia intra Deum currunt quocumque mittantur, ut dicit venerabilis beda, eo quod Deus ubique est),
sed per hoc quod ab invisibilitate recedens visibilis apparet, sicut filius exivit a patre et venit in mundum,
visibilis hominibus factus, joan. 16: et similiter dicuntur reverti ad Deum, quando deposita visibili specie ad
pristinam invisibilitatem revertuntur.
RA2
Ad secundum dicendum, quod contemplatio Angelorum magis se habet per modum receptionis quam actionis; et
ideo, sicut luna simul recipit lumen a sole et illuminat inferiora corpora; ita etiam Angelus simul illuminatur a
superiore et illuminat inferiorem, vel ministrat circa nos.
RA3
Ad tertium dicendum, quod ea quae cognoscuntur diversis rationibus, intellectus non potest simul considerare:
quia non potest consignari diversis similitudinibus simul, sicut nec corpus diversis figuris; sed ea quae
cognoscuntur una ratione, vel quorum unum est ratio alterius, nihil prohibet simul intelligi.
RA4
Ad quartum dicendum, quod caelum empyreum non est locus contemplationis secundum necessitatem, sed
secundum congruentiam, sicut et ecclesia domus orationis dicitur; et ideo ratio non sequitur.
EX
Item dionysius in hierarchia... Ait. Verba quae sequuntur, sunt Gregorii inducentis auctoritatem dionysii non
quantum ad verba, sed quantum ad sensum.

488

