Ad quartum dicendum, quod illa placentia quae est in pueris ante septennium, non procedit ex perfectae rationis
usu, cum nondum sint plene susceptibiles disciplinae; sed magis contingit ex motu naturae quam ex aliqua
ratione; et ideo non sufficit talis placentia ad sponsalia contrahendum.
RA5
Ad quintum dicendum, quod quamvis per secundum contractum in casu illo non faciant matrimonium, tamen
ostendunt se ratam habere priorem permissionem; et ideo prior contractus accipit firmitatem.
RA6
Ad sextum dicendum, quod trahentes navem agunt per modum unius causae; et ideo, quod deest uni, potest
suppleri de altero: sed sponsalia contrahentes agunt ut distinctae personae, quia sponsalia non nisi inter duos esse
possunt: unde in utroque requiritur quod sit sufficiens ad contrahendum; et ideo defectus unius sponsalia
impedit, nec ex altero potest suppleri.
RA7
Ad septimum dicendum, quod in sponsalibus etiam similiter, si appropinquant contrahentes ad tempus septennii,
contractus sponsalium habet robur, quia, secundum Philosophum in 2 phys., quod parum deest, nihil deesse
videtur.
Haec autem propinquitas a quibusdam determinatur tempus sex mensium; sed melius est quod determinetur
secundum conditionem contrahentium: quia in quibusdam magis acceleratur rationis usus quam in aliis.
|a3 Articulus 3: Utrum sponsalia dirimi possint altero religionem intrante.
AG1
Ad tertium sic proceditur. Videtur quod sponsalia dirimi non possunt, altero religionem intrante.
Quia de pecunia quam alicui promisi, non possum alteri licite obligationem facere. Sed ille qui sponsalia
contrahit, corpus suum promittit mulieri.
Ergo non potest se offerre Deo ulterius in religione.
AG2
Item, videtur quod nec debeant dirimi, quando alter conjugum ad longinquam regionem se transfert. Quia in
dubiis semper tutior pars eligenda est. Sed tutius esset quod eum expectaret. Ergo tenetur eum expectare.
AG3
Item, videtur quod nec dirimatur per aegritudinem quam aliquis incurrit post contracta sponsalia.
Quia pro poena nullus debet puniri. Sed vir qui infirmitatem incurrit, punitur in hoc quod ei jus suum aufertur
quod in illam habebat quae sibi fuerat desponsata. Ergo propter corporalem infirmitatem non debent sponsalia
dirimi.
AG4
Item, videtur quod nec propter affinitatem intervenientem, ut puta si sponsus consanguineam sponsae fornicario
concubitu cognoscat: quia secundum hoc sponsa puniretur pro peccato sponsi, quod non est conveniens.
AG5
Item, videtur quod non possunt se invicem absolvere. Quia hoc est maximae levitatis, ut primo contrahant, et
postmodum se absolvant. Sed talia non debent ab ecclesia sustineri. Ergo etc..
AG6
Item, videtur quod nec propter alterius fornicationem.
Quia adhuc per sponsalia unus non accipit potestatem in corpus alterius: et ita videtur quod in nullo contra
invicem peccant, si interim fornicentur: et sic sponsalia dirimi non debent per hoc.
AG7
Item, videtur quod nec per contractum cum alia per verba de praesenti. Quia secunda venditio non derogat
venditioni primae. Ergo nec secundus contractus potest derogare primo.
AG8
Item, videtur quod nec per defectum aetatis possint dirimi. Quia quod non est, non potest dissolvi. Sed ante
aetatem determinatam sponsalia contracta nulla fuerunt. Ergo dirimi non possunt.
CO
Respondeo dicendum, quod in omnibus praedictis casibus sponsalia contracta dirimuntur, sed diversimode: quia
in duobus, scilicet cum quis ad religionem confugit, et cum alter conjugum cum altero per verba de praesenti
contrahit, ipso jure sponsalia dirimuntur; sed in aliis casibus dirimi debent secundum judicium ecclesiae.
RA1
Ad primum ergo dicendum, quod talis promissio solvitur per mortem spiritualem, cum sit spiritualis tantum, ut
dictum est.
RA2
Ad secundum dicendum, quod dubium illud determinatur ex hoc quod alter non compareret tempore statuto ad
matrimonium perficiendum; unde si ex parte ejus non defuit quin matrimonium compleret, potest licite alteri
nubere sine aliquo peccato; si autem per eum stetit quod matrimonium non est completum, debet agere

1911

