Respondeo dicendum, ad primam quaestionem, quod ea quae circa singularia operari oportet, non eodem modo
omnibus competunt: unde, sicut post generalia medicinae praecepta oportet adhiberi medicos, quibus praecepta
universalia medicinae singulis infirmis, secundum quod debent, aptentur; ita in quolibet principatu praeter illum
qui universaliter praecepta legis tradit, oportet esse aliquos qui ea singulis, secundum quod debent, adaptent; et
propter hoc etiam in caelesti hierarchia sub potestatibus, qui indistincte praesunt, ponuntur principatus, qui
singulis provinciis distribuuntur; et sub his Angeli qui singulis hominibus in custodiam deputantur, ut patet ex
his quae dist. 20 dicta sunt in 2 Lib..
Unde et ita debuit esse in praelatione ecclesiae militantis, ut apud aliquem esset praelatio indistincte in omnes, et
sub hoc essent alii qui super diversos distinctam potestatem acciperent. Et quia usus clavium requirit aliquam
praelationis potestatem, per quam ille in quem usus clavium communicatur, efficitur materia propria illius actus;
ideo ille qui habet distinctam potestatem super omnes, potest uti clavibus in quemlibet. Illi autem qui sub eodem
distinctas potestates acceperunt; non in quoslibet possunt uti clavibus, sed in eos tantum qui eis in sortem
venerunt, nisi in necessitatis articulo, ubi nemini sacramenta sunt deneganda.
RA1
Ad primum ergo dicendum, quod ad absolutionem a peccato requiritur duplex potestas; scilicet potestas ordinis,
et potestas jurisdictionis. Prima quidem potestas est aequaliter in omnibus sacerdotibus, non autem secunda; et
ideo ubi Dominus, joan. 20, dedit omnibus apostolis communiter potestatem remittendi peccata, intelligitur de
potestate quae consequitur ordinem; unde et sacerdotibus, quando ordinantur, illa verba dicuntur.
Sed Petro dedit singulariter potestatem remittendi peccata, Matth. 16, ut intelligatur quod ipse prae aliis habet
potestatem jurisdictionis. Potestas autem ordinis, quantum est de se, se extendit ad omnes absolvendos; et ideo
indeterminate Dominus dixit: quorum remiseritis peccata; intelligens tamen quod usus illius potestatis esse
deberet, praesupposita potestate Petro collata, secundum ipsius ordinationem.
RA2
Ad secundum dicendum, quod etiam clavis materialis non potest aperire nisi seram propriam, nec aliqua virtus
activa potest agere nisi in materiam propriam. Materia autem propria potestatis ordinis efficitur aliquis per
jurisdictionem; et ideo non potest aliquis clave uti ad eum in quem jurisdictio non datur.
RA3
Ad tertium dicendum, quod populus Israel unus populus erat, et unum tantum templum habebat; unde non
oportebat sacerdotum jurisdictiones distingui, sicut in ecclesia, in qua congregantur diversi populi et nationes.
Articulus 3B
AG1
Ulterius. Videtur quod sacerdos non possit semper suum subditum absolvere. Sicut enim Augustinus in littera
dicit, nullus officio sacerdotis uti debet, nisi immunis ab illis sit quae in aliis judicat. Sed quandoque contingit
quod sacerdos est particeps criminis quod subditus suus commisit; sicut cum mulierem subditam cognovit. Ergo
videtur quod non possit semper in suos subditos potestate clavium uti.
AG2
Praeterea, per potestatem clavium homo ab omnibus defectibus curatur. Sed quandoque alicui peccato annexus
est irregularitatis defectus, vel excommunicationis sententia, a qua simplex sacerdos liberare non potest. Ergo
videtur quod non possit uti clavium potestate in illos qui talibus irretiti sunt.
AG3
Praeterea, sacerdotii nostri judicium et potestas per judicium veteris sacerdotii figuratum est. Sed minoribus
judicibus secundum legem non omnia competebat discutere, sed ad superiores recurrebant, ut dicitur Exod. 24,
14: si quid ortum fuerit inter vos quaestionis, referetis ad eos. Ergo videtur quod nec sacerdos de gravibus
peccatis possit subditum suum absolvere, sed debeat ad superiorem remittere.
SC1
Sed contra, cuicumque committitur principale, committitur et accessorium. Sed sacerdotibus committitur quod
subditis suis eucharistiam dispensent, ad quam ordinatur absolutio a peccatis quibuscumque.
Ergo sacerdos ab omnibus peccatis potest subditum suum absolvere, quantum est de clavium potestate.
SC2
Praeterea, gratia omne peccatum tollit, quantumcumque sit parva. Sed sacerdos sacramenta dispensat, quibus
gratia datur. Ergo, quantum est de potestate clavium, de omnibus peccatis absolvere potest.
CO
Ad secundam quaestionem dicendum, quod potestas ordinis, quantum est de se, extendit se ad omnia peccata
remittenda; sed quia ad usum hujus potestatis, ut dictum est, requiritur jurisdictio, quae a majoribus in inferiores
descendit, ideo potest superior aliqua sibi reservare, in quibus judicium inferiori non committat: alias de quolibet
peccato potest simplex sacerdos jurisdictionem habens absolvere. Sunt autem quinque casus, in quibus oportet
quod simplex sacerdos ad superiorem poenitentem remittat. Primus est, quando est solemnis imponenda
poenitentia, quia ejus minister proprius episcopus est, ut supra, distinc. 14, qu. 1, art. 5, quaestiunc. 3 ad 3,
dictum est. Secundus est de excommunicatis, quando inferior sacerdos non potest absolvere. Tertius, quando
1784

