AG5
Praeterea, sapient. 11, 17: per quae quis peccat, per haec et torquetur. Sed homo totus punitur.
Ergo non solum in voluntate peccatum ejus consistit.
SC1
Sed contra est quod in littera dicitur: nusquam nisi in voluntate peccatum est.
SC2
Praeterea, sicut se habet falsa opinio ad intellectum, ita prava actio ad voluntatem. Sed falsa opinio non est nisi
in intellectu. Ergo peccatum non est nisi in voluntate.
CO
Respondeo dicendum, quod aliquid esse in voluntate, potest intelligi dupliciter; vel ita quod sit in ea sicut in
causa; et sic ex praemissa quaestione patet omne peccatum in voluntate esse, inquantum omne peccatum
voluntarium est: vel ita quod sit in ea sicut in subjecto; et tunc distinguendum est: quia subjectum peccati potest
accipi vel proximum, vel primum. Proximum subjectum peccati est illa potentia quae actum peccati elicit; et sic
in diversis potentiis contingit esse peccatum, et non solum in voluntate. Primum autem subjectum peccati est ex
quo inest homini peccati susceptibilitas: et quia homo non est susceptibilis culpae nisi secundum quod est
suorum Dominus actuum, et hoc sibi competit secundum quod est voluntatem habens; ideo primum subjectum
peccati voluntas est.
RA1
Ad primum ergo dicendum, quod ratio accipitur ibi a Philosopho pro parte intellectiva, quae voluntatem et
rationem complectitur, quia cuilibet apprehensioni suus appetitus respondet: quod patet ex hoc quod rationabile
per participationem vocat irascibile et concupiscibile, quae sunt potentiae appetitivae. Est autem peccatum in
ratione sicut in dirigente, et in voluntate sicut in eligente: et ideo cum peccatum in electione compleatur, potius
voluntas quam ratio subjectum ejus primum dici debet.
RA2
Ad secundum dicendum, quod virtus non est in concupiscibili nisi secundum quod aliqualiter participat
rationem, inquantum est rationi obediens; et ideo non oportet quod sit primum subjectum peccati; sed proximum
potest esse.
RA3
Ad tertium dicendum, quod, sicut supra dictum est, actus aliarum potentiarum non habent rationem culpae, nisi
secundum quod subjacent imperio voluntatis; unde patet quod peccati primum subjectum voluntas est.
RA4
Ad quartum dicendum, quod delectabile secundum sensum, quamvis non sit objectum voluntatis inquantum
hujusmodi, potest tamen esse objectum ejus inquantum apprehenditur ut bonum simpliciter; et hoc modo est
peccatum circa delectabile sensus.
RA5
Ad quintum dicendum, quod etiam quamvis homo possit puniri secundum omnes partes, non tamen est
susceptivus poenae (si poena proprie sumatur) nisi inquantum est voluntatem habens: quia ex hoc aliquid
poenale est quod voluntati adversatur: et ideo voluntas est primum subjectum poenae, sicut et culpae.
EX
Si enim fides intentionem dirigit, et intentio bonum opus facit; ubi non est fides, nec intentio bona nec opus
bonum esse videtur. Ista ratio soluta est in 2 art. Primae quaestionis.
Quod a quibusdam irrationabiliter astruitur.
Si intelligatur quod quaelibet actio mala sit, et peccatum; opinio irrationabilis est. Si autem intelligatur quod
quidquid agant, in peccatum semper permanent, dum sine fide sunt; opinio rationabilis est.
Nihil est bonum sine summo bono. Infideles igitur sunt sine summo bono quantum ad illam societatem quae est
per participationem gratiae, et ideo gratuitum bonum in eis non est. Non tamen sunt sine summo bono quantum
ad hoc quod ejus bonitatem per bona naturalia participant.
Falsa virtus est etiam in optimis moribus; quia scilicet non ducit ad aeternam felicitatem, ad quam virtus perfecta
et vera per actus meritorios ducere potest.
Sine caritate nullum mandatorum custoditur.
Verum est quantum ad intentionem praecipientis, sed non quantum ad substantiam praecepti: et hoc habitum est
dist. 28.
Bonum enim multipliciter accipitur. Bonum, secundum Philosophum, dividitur in utile, delectabile, et honestum.
Ergo cum hic istae differentiae non ponantur, videtur insufficienter distinguere. Sed dicendum, quod Philosophus
assignat partes boni quae sunt ipsius secundum se; hic autem assignantur partes boni in ordine ad aliud. Potest
autem aliquid accipi esse bonum in ordine ad tria. Primo modo ut in ordine ad finem: et sic respectu cujusque
finis dicitur utile; respectu autem finis ultimi, qui est vita aeterna, dicitur bonum remunerabile, quod est bonum
honestum meritorium. Secundo modo ut in ordine ad aliquod bonum simile illi quod ordinatur; vel sicut signum,
et sic signum boni dicitur bonum, ut patet in sacramentis legalibus; vel sicut praetendens ejus similitudinem, et
sic bonum apparens dicitur bonum: et hoc praecipue est bonum delectabile. Tertio modo in ordine ad
779

