SC2
Praeterea, contra diversos morbos datur diversa medicina. Sed contra alium morbum ordinatur confirmatio et
baptismus, ut supra, dist. 2, qu. 1, art. 1 in corp., dictum est. Ergo alia est gratia quae in medicinam morbi in
sacramento utroque datur.
CO
Ad secundam quaestionem dicendum, quod, sicut supra dictum est, sacramentales gratiae ad invicem distinctae
sunt secundum distinctionem eorum ad quae ordinantur, sicut et virtutes; quamvis earum distinctio non ita
appareat sicut distinctio virtutum, quia earum effectus non sunt ita manifesti sicut effectus virtutum. Ita etiam
videmus in virtutibus moralibus; quia ubi est specialis difficultas, requiritur specialis virtus; unde alia est virtus
quae dirigit in magnis sumptibus secundum magnificentiam, ab ea quae in communibus donis et sumptibus
perficit, scilicet liberalitate.
Et quia gratia baptismalis datur ad perficiendum in his quae pertinent ad communem statum vitae christianae,
gratia autem confirmationis ad perficiendum in his quae sunt difficillima in isto statu, scilicet confiteri nomen
Christi contra persecutores; ideo speciali gratia ad hoc indigetur; et propter hoc alia est gratia confirmationis a
gratia baptismi, et contra alium defectum datur. Gratia enim baptismi datur contra defectum qui impedit omnem
statum justitiae in vita christiana, scilicet contra peccatum originale et actuale; gratia autem confirmationis contra
defectum oppositum robori quod exigitur in confessoribus nominis Christi, scilicet contra infirmitatem.
RA1
Ad primum ergo dicendum, quod gratia confirmationis et baptismi non sunt ejusdem speciei, ut dictum est, et
ideo nihil prohibet quod in eodem indivisibili sint. Vel dicendum, quod gratia baptismalis ex essentia animae
derivatur in intellectum, quod est ad recte et perfecte credendum; sed gratia confirmationis respicit magis
irascibilem, ad quam pertinet fortitudo et robur.
RA2
Ad secundum dicendum, quod gratia sacramentalis, quae est principalis effectus sacramenti, quamvis habeat
connexionem cum gratia quae est in virtutibus et donis, tamen est alia ab ea: quia gratia sacramentalis perficit
removendo primo et principaliter defectum ex peccato consequentem; sed gratia virtutum et donorum perficit
inclinando ad bonum virtutis et doni; sicut gratia confirmationis removendo infirmitatis morbum; fortitudinis
autem donum vel virtus inclinando ad bonum quod est proprium virtuti vel dono. Et ideo quamvis in baptismo
dentur virtutes et dona, et similiter in confirmatione, non oportet quod sit eadem gratia sacramentalis utrobique.
RA3
Ad tertium dicendum, quod confiteri ubi ex confessione imminet mortis periculum, non est tantum fidei, sed
indiget auxilio alterius virtutis, scilicet fortitudinis; et similiter etiam indiget alia gratia sacramentali, quae
removeat effectum oppositum fortitudini.
Articulus 2C
AG1
Ulterius. Videtur quod gratia confirmationis non perficiat gratiam baptismalem. Omnis enim perfectio quae
confirmationi ascribitur, ad dona vel virtutes pertinet; sicut fortiter confiteri, et persistere, quod est fortitudinis
virtutis vel doni.
Sed in baptismo, ubi confertur gratia, conferuntur et virtutes et dona, quae in gratia connexionem habent, ut
dictum est supra, dist. 1, quaest. 1, art. 4, quaestiunc. 5. Ergo gratia confirmationis non perficit gratiam
baptismalem.
AG2
Praeterea, ex eodem habitus operatur et perficitur, ut dicitur in 2 ethic.. Sed gratia baptismalis per baptismum
acquiritur. Ergo non perficitur per confirmationem.
AG3
Praeterea, in augmento fit idem ex eo quod auget et quod augetur. Sed gratia baptismalis differt a gratia
confirmationis. Ergo gratia confirmationis non perficit gratiam baptismalem.
SC1
Sed contra, secundum dionysium, baptismus est illuminatio, chrisma autem perfectio. Sed perfectio consummat
illuminationem sicut illuminatio purgationem.
Ergo confirmatio chrismatis consummat gratiam baptismalem.
SC2
Praeterea, in omnibus perfectionibus ordinatis ad invicem ita est quod secunda perficit primam.
Sed confirmationis gratia superadditur ad gratiam baptismalem. Ergo gratia confirmationis perficit gratiam
baptismalem.
CO
Ad tertiam quaestionem dicendum, quod, ut supra dictum est, dist. 1, quaest. 5, art. 4, quaestiunc. 5, sicut gratia
gratum faciens, quae essentiam animae perficit, differt a virtutibus et donis quae ab ipsa fluunt, ita etiam differt a
gratia quae est proprius effectus sacramentorum; tamen est ei connexa, sicut et connexionem habet ad virtutes et
1472

