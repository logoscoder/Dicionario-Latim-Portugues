Ad secundum dicendum, quod aliud est Deo servire, et aliud exhibere aliquid in recognitionem servitutis:
primum enim omnis virtutis commune est; secundum autem proprium est latriae; unde latria includit servitium in
ratione sui objecti; et propter hoc per se inest ei, et a serviendo nominatur: aliis autem virtutibus accidit, et non
pertinet ad proprias rationes ipsarum.
RA3
Ad tertium dicendum, quod secundum quod actus aliarum virtutum in gloriam Dei fiunt, sic materialiter
assumuntur a latria, ut dictum est.
Articulus 1C
AG1
Ulterius. Videtur quod sit virtus theologica.
Augustinus enim dicit in Enchir.: si quaeratur quomodo colitur Deus, respondetur, fide spe, et caritate. Sed latria
dicitur cultus Dei, ut ex littera habetur. Ergo latria est fides, spes, et caritas; quae sunt virtutes theologicae.
AG2
Praeterea, virtus theologica est quae habet Deum pro objecto, sicut fides qua creditur Deus; et sic de aliis. Sed
latria habet Deum pro objecto, quia ea colitur. Ergo latria est virtus theologica.
AG3
Praeterea, omnis virtus cardinalis tenet medium inter superfluum et diminutum. Sed latria non est hujusmodi;
quia Deus non potest nimis coli. Ergo latria non est virtus cardinalis, sed theologica.
SC1
Sed contra, nulla virtus theologica habet actum exteriorem. Sed latriae actus est sacrificium offerre, qui est actus
exterior. Ergo non est virtus theologica.
CO
Ad tertiam quaestionem dicendum, quod virtutes theologicae dicuntur proprie illae quae habent Deum pro
objecto et fine; unde nulla virtus theologica habet actum circa rem creatam proprie loquendo: caritas enim nihil
in homine diligit nisi Deum. Objectum autem circa quod agit latria est id quod reddit Deo in recognitionem
servitutis, quod non est Deus; unde non est virtus theologica, sed ad cardinales reducitur.
RA1
Ad primum ergo dicendum, quod Deus dicitur coli fide, spe, et caritate, non quasi cultus eliciatur his virtutibus,
sed quia dictae virtutes ordinant ad cultum, vel etiam quia actus dictarum virtutum materialiter cedunt in cultum
modo praedicto.
RA2
Ad secundum dicendum, quod cum dicitur, colo vel adoro Deum, quamvis actus videatur transire in Deum sicut
in objectum, transit tamen in rem aliam sicut in objectum, et in Deum sicut in finem: quia colere Deum est
aliquid exhibere Deo in protestationem servitutis.
RA3
Ad tertium dicendum, quod superfluum et diminutum, inter quae media virtus moralis, non attenditur secundum
quantitatem absolutam, sed in comparatione ad rationem rectam; ut scilicet fiat aliquid, secundum quod debet
quantum ad omnes circumstantias. Unde contingit quod quantum ad aliquam circumstantiam virtus aliqua ponit
in maximo, sicut magnanimitas, quae est circa maximos honores, et magnificentia, quae est circa maximos
sumptus. Unde et in latria superfluum est non quod Deus colatur nimis, sed quantum ad has circumstantias;
exhibere cultum latriae cui non debet cultus exhiberi, et sic est idolatria; vel quando non debet, et sic est
superstitio, quae est religio supra modum observata.
Articulus 1D
AG1
Ulterius. Quaeritur, ad quam virtutem cardinalium reducatur; et videtur quod non ad justitiam, de qua magis
videtur. Justitia enim secundum quod est specialis virtus una de quatuor cardinalibus, consistit, secundum
Philosophum, in communicatione activae vitae.
Sed in praesenti vita non est nobis communicatio cum Deo: unde dicitur Danielis cap. 10: exceptis diis, quorum
non est cum hominibus conversatio.
Ergo non potest esse species justitiae.
AG2
Praeterea, secundum Philosophum, 5 ethic., non est justitia proprie dicta inter Dominum et servum: sicut nec
alicujus ad se: quia servus quod est et quod habet, Domini est: similiter nec patris ad filium, qui est quasi pars
ejus.
Sed nos habemus nos ad eum sicut servi ad Dominum, et filii ad patrem. Ergo non est justitia nostri ad Deum; et
ita latria non est pars justitiae.
AG3
Praeterea, justitia proprie in aequalitate consistit, sicut dicit Philosophus 5 ethic..
932

