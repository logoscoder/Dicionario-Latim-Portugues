etiam dicit Augustinus, quod inquantum Deus est bonus, sumus: et dionysius dicit, quod divinus amor non
dimisit eum sine germine esse.
RA1
Ad primum ergo dicendum, quod secundum Avicennam, sicut est duplex agens, quoddam quod agit per motum,
sicut naturale; et quoddam quod agit sine motu, dando esse; ita duplex est bonum: quoddam acquisitum per
motum, et hoc est tantum in rebus naturalibus; et quoddam acquisitum sine motu in recipiendo influentiam
agentis sine motu, et tale est bonum etiam in rebus immobilibus.
RA2
Ad secundum dicendum, quod illud quod agit propter desiderium finis, habet finem extra se, quo perficitur. Hoc
autem non convenit Deo qui agit propter amorem finis, quia ipsemet est sibi finis a se habitus et amatus: et ideo
dicimus, quod divina voluntas non est perfecta quodam alio, sed seipsa, quia ipsa voluntas est bonitas.
RA3
Ad tertium dicendum, quod omne id quod agit propter desiderium finis, per actionem suam ordinatur ad
consecutionem desiderati. Unde oportet quod apud eum differat an sit vel non sit suum opus. Non autem apud
eum qui agit propter finis amorem, quia non agit ad acquirendum aliquod bonum.
RA4
Ad quartum dicendum, quod actio divina est essentia ejus; et ex hac parte non quaeritur finis ejus, sed ex parte
illa qua effectum creaturae communicat.
|a2 Articulus 2: Utrum creaturae sint propter bonitatem Dei.
AG1
Ad secundum sic proceditur. Videtur quod creaturae non sint propter Dei bonitatem. Sicut enim in 1 cael. Et
mund. Dicitur, nihil movetur naturaliter propter illud quod consequi non potest. Sed nulla res potest consequi
divinam bonitatem: quia ipsa non recipitur ut perfectio alicujus creaturae, vel forma. Ergo res non sunt ordinatae
naturaliter in ipsam.
AG2
Praeterea, ut in 2 cael. Et mund.
Dicitur, omnis res est propter suam operationem, et res sempiterna vel incorporalis, est propter sempiternalitatem
sui esse. Sed esse rei et operatio non est extra ipsam. Ergo videtur quod non sint propter Dei bonitatem, quae est
a rebus separata et impermixta.
AG3
Praeterea, omnis res producitur ab agente propinquius fini, quantumcumque potest. Sed quanto aliquid est melius
et diuturnius, magis ad divinam bonitatem accedit. Ergo Deus fecit unumquodque quantumcumque melius
potuit, et ab aeterno, si facere potuit: quae cum falsa sint, videtur quod bonitas Dei creaturarum finis non sit.
AG4
Praeterea, divina bonitas est sua beatitudo.
Sed beatitudinis ejus non est capax nisi intellectualis creatura, ut in littera dicitur. Ergo non omnis creaturae finis
est divina bonitas.
SC1
Sed contra, hoc propter quod res fit, est finis ejus. Sed, sicut dicitur Proverb. 16, 4, universa propter semetipsum
operatus est Dominus. Ergo videtur quod ipse sit finis omnium.
SC2
Praeterea, bonum habet rationem finis, ut in 3 metaph. Dicitur. Ergo et summum bonum habet in Deo rationem
finis ultimi. Sed divina bonitas est summa bonitas. Ergo ipsa est ultimus rerum finis.
CO
Respondeo dicendum, quod finis et agens proportionantur ad invicem, sicut materia et forma. Unde secundum
differentiam agentis est differentia finis. Est autem duplex agens. Quoddam quod suscipienti suum effectum est
proportionatum; unde formam ejusdem speciei vel rationis in effectum inducit, sicut in omnibus agentibus
univocis, ut ignis generat ignem, et domus quae est in anima artificis, causat domum quae est in materia.
Quoddam vero agens non est proportionatum recipienti suum effectum. Unde effectus non consequitur speciem
agentis, sed aliquam similitudinem ejus quantum potest, sicut est in omnibus agentibus aequivoce, ut sol
calefacere dicitur. Ita etiam est duplex finis. Quidam proportionatus ei quod est ad finem; et talis finis acquiritur
ut perfectio in eo quod ad finem est, sicut sanitas per operationem medicinae. Est etiam quidam finis
improportionabiliter excedens illud quod est ad finem: et hic non acquiritur ut perfectio inhaerens ei quod est ad
finem, sed aliqua similitudo ejus; et talis finis est divina bonitas in infinitum creaturas excedens; et ideo non
acquiritur in creatura secundum se, ita ut sit forma ejus; sed aliqua similitudo ejus quae est in participatione
alicujus bonitatis; et ideo omnis appetitus naturae vel voluntatis tendit in assimilationem divinae bonitatis, et in
ipsammet tenderet, si esset possibilis haberi ut perfectio essentialis, quae est forma rei. Sed tamen ipsamet divina
bonitas potest acquiri a creatura rationali ut perfectio quae est objectum operationis, inquantum rationalis
creatura possibilis est ad videndum et amandum Deum. Et ideo singulari modo Deus est finis in quem tendit
405

