Ad secundum dicendum, quod Augustinus in verbis illis ostendit quod poenitentia quam aliquis in fine vitae agit,
non est certum signum salutis, et non quod non possit esse etiam tunc efficax ad salutem; quia incertum est,
quando aliquis de peccato, quod facere jam non potest, poenitet, utrum voluntatem peccandi amiserit; quod
magis manifestum est de illo qui peccare adhuc potest, si poeniteat, quod voluntatem mutavit. Tamen etiam
quando aliquis non potest ultra peccare, potest voluntatem mutare, ut nolit quod prius voluit, etiam si posset.
RA3
Ad tertium dicendum, quod in contritione sufficit propositum conditionatum satisfactionis et confessionis, ut
scilicet velit, si posset: et tale propositum etiam de impossibili esse potest.
Articulus 1B
AG1
Ulterius. Videtur quod in fine vitae poenitens non possit a quolibet sacerdote absolvi. Quia ad absolutionem
requiritur aliqua jurisdictio, ut dictum est. Sed sacerdos non acquirit jurisdictionem super illum qui in fine
poenitet. Ergo non potest eum in fine absolvere.
AG2
Praeterea, ille qui sacramentum baptismi in articulo mortis ab alio quam proprio sacerdote recipit, non debet
iterum a proprio sacerdote baptizari.
Si ergo quilibet sacerdos in articulo mortis posset absolvere a quolibet peccato, non deberet poenitens, si evadit,
ad suum sacerdotem recurrere; quod falsum est; quia alias sacerdos non haberet cognitionem de vultu pecoris
sui.
AG3
Praeterea, in articulo mortis sicut licet sacerdoti alieno baptizare, ita et non sacerdoti.
Sed non sacerdos nunquam potest absolvere in foro poenitentiali. Ergo nec sacerdos in articulo mortis eum qui
non est sibi subditus.
SC1
Sed contra, necessitas spiritualis est major quam corporalis. Sed aliquis in necessitate ultima potest aliorum
rebus uti, etiam invitis dominis, ad subveniendum corporali necessitati. Ergo et in articulo mortis ad
subveniendum spirituali necessitati potest a non suo sacerdote absolvi.
SC2
Praeterea, ad idem sunt auctoritates in littera positae.
CO
Ad secundam quaestionem dicendum, quod quilibet sacerdos, quantum est de virtute clavium, habet potestatem
indifferenter in omnes, et quantum ad omnia peccata; sed quod non possit omnes ab omnibus peccatis absolvere,
hoc est quia per ordinationem ecclesiae habet jurisdictionem limitatam, vel omnino nullam habet. Sed quia
necessitas legem non habet; ideo quando articulus necessitatis imminet, per ecclesiae ordinationem non
impeditur quin absolvere possit, ex quo habet claves etiam sacramentaliter; et tantum consequitur ex absolutione
alterius sicut si a proprio sacerdote absolveretur. Nec solum a peccatis potest tunc a quolibet sacerdote absolvi,
sed etiam ab excommunicatione, a quocumque sit lata; quia haec absolutio etiam ad jurisdictionem pertinet, quae
per legem ordinationis ecclesiae coarctatur.
RA1
Ad primum ergo dicendum, quod aliquis potest uti jurisdictione alterius ex ejus voluntate: quia ea quae
jurisdictionis sunt, committi possunt. Unde quia ecclesia acceptat ut quilibet sacerdos absolvere possit in articulo
mortis; ideo ex hoc ipso quis jurisdictionis habet usum, quamvis jurisdictione careat.
RA2
Ad secundum dicendum, quod non oportet eum recurrere ad proprium sacerdotem, ut iterum a peccatis solvatur,
a quibus in articulo mortis absolutus est, sed ut innotescat ei quod est absolutus.
Nec similiter oportet quod absolutus ab excommunicatione ad judicem vadat, qui alias absolvere potuisset,
absolutionem petens, sed satisfactionem offerens.
RA3
Ad tertium dicendum, quod baptismus habet efficaciam ex ipsa sanctificatione materiae; et ideo a quocumque
conferatur alicui, ille sacramentum recipit. Sed vis sacramentalis poenitentiae consistit in sanctificatione ministri;
et ideo ille qui laico confitetur, quamvis impleat quod ex parte sua est de sacramentali confessione, tamen
sacramentalem absolutionem non consequitur; et ideo aliquid valet ei quantum ad diminutionem poenae quae fit
per confessionis meritum et poenam; sed non consequitur diminutionem illam poenae quae est ex VI clavium; et
ideo oportet quod iterum sacerdoti confiteatur, et magis sic confessus decedens punitur post hanc vitam, quam si
fuisset sacerdoti confessus.
Articulus 1C
AG1

1797

