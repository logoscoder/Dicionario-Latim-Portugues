Praeterea, illud quod per medium videtur, non videtur per essentiam. Sed Deus per medium videtur in patria,
quod est lumen gloriae, ut patet in Psal. 35, 10: in lumine tuo videbimus lumen.
Ergo non videbitur per essentiam.
AG16
Praeterea, Deus in patria videtur facie ad faciem, ut dicitur 1 corinth. 13. Sed hominem quem videmus faciem ad
faciem, videmus per similitudinem.
Ergo Deus in patria videbitur per similitudinem, et sic non per essentiam.
SC1
Sed contra est quod dicitur 1 corinth. 13, 12: videmus nunc in speculo et in aenigmate; tunc autem facie ad
faciem. Sed illud quod videtur facie ad faciem, videtur per essentiam. Ergo Deus per essentiam videbitur a
sanctis in patria.
SC2
Praeterea, 1 joan. 3, 2: cum apparuerit, similes ei erimus, et videbimus eum sicuti est. Ergo videbimus Deum per
essentiam.
SC3
Praeterea, 1 corinth. 15, super illud: cum tradiderit regnum Deo et patri, dicit Glossa: ubi (scilicet in patria)
essentia patris et filii et spiritus sancti videbitur; quod solum mundis cordibus dabitur; quae est summa beatitudo.
Ergo beati Deum per essentiam videbunt.
SC4
Praeterea, joan. 14, 21, dicitur: si quis diligit me, diligetur a patre meo; et ego diligam illum, et manifestabo ei
meipsum. Sed illud quod manifestatur, essentialiter videtur. Ergo Deus a sanctis in patria essentialiter videbitur.
SC5
Praeterea, Exod. 33 super illud: non videbit me homo et vivet, Gregorius improbat opinionem illorum qui
dicebant, quod in illa regione beatitudinis Deus in claritate sua conspici potest, sed in natura videri non potest:
quia aliud non est ejus claritas et ejus natura.
Sed natura est ejus essentia. Ergo videtur per suam essentiam.
SC6
Praeterea, sanctorum desiderium non potest omnino frustrari. Sed sanctorum desiderium commune est ut Deum
per essentiam videant, ut patet Exod. 33, 18: ostende mihi faciem tuam; et joan. 14, 8: ostende nobis patrem, et
sufficit nobis. Ergo sancti Deum per essentiam videbunt.
CO
Respondeo dicendum, quod sicut secundum fidem ponimus finem ultimum humanae vitae esse visionem Dei; ita
Philosophi posuerunt ultimam hominis felicitatem esse intelligere substantias separatas a materia secundum esse;
et ideo circa hanc quaestionem eadem difficultas et diversitas invenitur apud Philosophos et apud theologos.
Quidam enim Philosophi posuerunt quod intellectus noster possibilis nunquam potest ad hoc pervenire ut
intelligat substantias separatas, sicut Alpharabius in fine suae ethicae: quamvis contrarium dixerit in Lib. De
intellectu, ut Commentator refert in 3 de anima. Et similiter quidam theologi posuerunt, quod intellectus
humanus nunquam potest ad hoc pervenire quod Deum per essentiam videat. Et utrosque ad hoc movet distantia
inter intellectum nostrum et essentiam divinam, vel alias substantias separatas. Cum enim intellectus in actu sit
quodammodo unum cum intelligibili in actu, videtur difficile quod intellectus creatus aliquo modo fiat essentia
increata; unde et chrysostomus dicit: quomodo enim creabile videt increabile? et major difficultas in hoc est illis
qui ponunt intellectum possibilem esse generabilem et corruptibilem, utpote virtutem a corpore dependentem
non solum respectu visionis divinae, sed respectu visionis quarumcumque substantiarum separatarum. Sed haec
positio omnino stare non potest. Primo, quia repugnat auctoritati Scripturae canonicae, ut Augustinus dicit in
Lib. De videndo Deum.
Secundo, quia cum intelligere sit maxime propria operatio hominis, oportet quod secundum eam assignetur sibi
sua beatitudo, cum haec operatio in ipso perfecta fuerit. Cum autem perfectio intelligentis inquantum hujusmodi,
sit ipsum intelligibile; si in perfectissima operatione intellectus homo non perveniat ad videndam essentiam
divinam, sed aliquid aliud, oportebit dicere quod aliquid aliud sit beatificans ipsum hominem quam Deus; et cum
ultima perfectio cujuslibet sit in conjunctione ad suum principium, sequitur ut aliquid aliud sit principium
effectivum hominis quam Deus; quod est absurdum secundum nos, et similiter est absurdum apud Philosophos,
qui ponunt animas nostras a substantiis separatis emanare, ut in fine eas possimus intelligere. Unde oportet
ponere secundum nos, quod intellectus noster quandoque perveniat ad videndam essentiam divinam, et
secundum Philosophos quod perveniat ad videndam essentiam substantiarum separatarum.
Quomodo autem possit hoc accidere, restat investigandum.
Quidam enim dixerunt, ut Alpharabius et Avempace, quod ex hoc ipso quod intellectus noster intelligit
quaecumque intelligibilia, pertingit ad videndam essentiam substantiae separatae; et ad hoc ostendendum
procedunt duobus modis. Quorum primus est, quod sicut materia specie non diversificatur in diversis individuis,
nisi secundum quod conjungitur principiis individuantibus; ita forma intellecta hominis non diversificatur apud
me et te, nisi secundum quod conjungitur diversis formis imaginabilibus; et ideo quando intellectus separat
2224

