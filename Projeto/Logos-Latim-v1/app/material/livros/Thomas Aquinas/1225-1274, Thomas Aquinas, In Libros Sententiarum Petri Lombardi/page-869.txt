Ad tertium sic proceditur. Videtur, quod nullus qui de stirpe Abrahae descendit, in ipso decimatus sit. Quia, ut
dicit Augustinus, quod in eo decimabatur, curabatur.
Sed nullus in parentibus curari vel sanctificari potest, ut supra dictum est. Ergo nullus in Abraham decimari
potuit.
AG2
Praeterea, sicut post tempora Abrahae in illis qui ex ejus stirpe descenderunt, valuit circumcisio ad peccati
originalis curationem; ita etiam ante ipsius tempora valuit ad idem virtus sacrificiorum, decimarum, et
oblationum, ut dicit Gregorius in Moral.. Sed quando Abraham circumcisus est, non propter hoc aliquis de stirpe
ejus descendens circumcisus fuit: alias eos non oportuisset iterum circumcidi. Ergo nec Abraham dante decimas,
ejus filii decimati sunt.
AG3
Praeterea, decimari aut est decimas dare, aut ad decimas obligari, aut decima parte privari, sicut dicitur granum
decimatum a quo jam decima pars ablata est. Sed primo modo non potest dici quod aliquis in patre suo
decimetur. Dare enim decimas est quidam actus personalis. Sed actus personales non transfunduntur a parentibus
in filios, sicut nec peccata actualia. Ergo Abraham dante decimas, non propter hoc filius ejus decimatus est quasi
dans decimas. Similiter nec secundo modo.
Levitae enim et sacerdotes veteris legis ab Abrahae stirpe descenderunt, qui tamen ad decimas dandum non
obligabantur, sed eas a populo accipiebant.
Ergo nec sic omnes filii Abrahae praeter Christum in ipso decimati sunt, quasi ad decimas obligati. Similiter nec
tertio modo. Quia decimatio respicit id quod est in actu distinctum; unde triticum non potest esse decimatum ex
hoc quod semen decimatum fuit. Sed filii Abrahae non erant in eo actu distincti, sed tantum virtute. Ergo nullo
modo in eo decimari potuerunt.
AG4
Sed contra est, quod apostolus, ad Heb. 7, dicit, et in littera ex verbis Augustini habetur.
AG5
Praeterea, decimatio quoddam signum servitutis divinae est, cum ad latriam pertineat. Sed proles in parente ad
servitutem obligatur: servi enim sunt filii, si ex servis parentibus nascantur. Ergo Abraham dante decimas, filii
ejus decimati sunt.
CO
Respondeo dicendum, ad primam quaestionem, quod illi qui ex Abraham per concubitum descenderunt, in
Abraham decimati sunt; Christus autem in eo decimatus non est. Cujus ratio est, quia decimatio non tantum erat
actus moralis, sed etiam figuralis; est enim actus moralis secundum hoc quod pars quaedam terrae nascentium, et
aliorum, in usum ministrorum Dei et pauperum conferebatur, ut esset cibus in domo Domini, ut habetur Malach.
3. Actus autem figuralis est secundum hoc quod figurat imperfectionem in eo qui decimas dat, qui perfectionem
ab eo cui dat expectat. In numero enim denario est quaedam perfectionis ratio, secundum quod limes quidam est;
unde novenarius imperfectionem signat, secundum quod a denario deficit; et ideo qui decimas dat, in hoc quod
novem sibi retinet, et decem alteri dat, confitetur se imperfectum esse, et perfectionem ab altero expectare; et
inde est quod etiam decimatio quodammodo actus sacramentalis erat, secundum quod dicta realis confessio ex
fide mediatoris procedebat, per cujus perfectionem ablata est humani generis imperfectio quae erat per originale
peccatum; hoc enim figurabat remedium quod contra originale peccatum praestabat per modum sacramenti. Illa
ergo decimatio qua Abraham decimas dedit ostendens se liberatore indigere, ad illos tantum pertinet ex ejus
stirpe descendentes qui imperfectionem originalis peccati ex eo traxerunt, ut similiter sicut ipse liberationem ab
alio expectarent. Non autem originale peccatum ab eo traxerunt nisi qui per concubitum ex eo descenderunt;
solum enim hi naturam humanam ab eo sicut a principio activo acceperunt. Unde et in eo secundum rationem
seminalem fuisse dicuntur: et propter hoc etiam simul cum natura, naturae vitium contraxerunt ab Adam vel
Abraham.
Christus vero ab Adam vel Abraham non per concubitum descendens materiam humanae naturae ab eis habuit,
quae virtute spiritus sancti in humanam naturam formata est; et ideo non contraxit originale peccatum; et ideo
non potuit figurari ut imperfectionem habens, et liberatore indigens; et propter hoc non est decimatus in
Abraham.
RA1
Ad primum ergo dicendum, quod in verbo Augustini hoc quod dicit, curabatur, non designat curationem in actu;
sed curationis necessitatem: qui enim sic in eo erant ut curatione indigerent, in eo decimati sunt.
RA2
Ad secundum dicendum, quod nullus dicitur circumcidi nisi secundum quod actu aliquid patitur.
Decimari autem dicitur aliquis etiam secundum praefigurationem. Unde non est simile de decimatione et
circumcisione.
RA3
Ad tertium dicendum, quod decimari nullo horum modorum accipitur: sed decimari nihil aliud est, prout hic
accipitur, quam praefigurari liberatione indigere. Hoc autem praefigurabatur in Abraham dante decimas de
869

