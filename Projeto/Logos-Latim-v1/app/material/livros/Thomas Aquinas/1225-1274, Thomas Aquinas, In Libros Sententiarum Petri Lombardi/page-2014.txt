Et dicendum, quod, secundum Augustinum, nuptiae sunt bonum mortalium; et ideo vinculum matrimoniale cum
hac vita finitur; et hoc est quod dicitur, Rom. 7, 2, de muliere: si mortuus est vir ejus, soluta est a lege viri. Et
ideo si resuscitaretur, non posset repetere uxorem suam; sed posset iterato cum ea contrahere, nisi illa alteri
nupsisset; tunc enim non esset matrimonium contractum separandum.
Ad primum ergo dicendum, quod hoc intelligitur de filiis, et non de maritis.
Ad secundum dicendum, quod possessiones subduntur simpliciter dominio possidentis; unde etiam moriens
testari potest; sed uxor non subditur viri dominio quasi ancilla; sed est quaedam societas inter virum et uxorem,
quae morte alterius terminatur; unde vir moriens non potest uxorem suam alteri in testamento dimittere. Et sic
patet quod non est eadem ratio de possessionibus et uxoribus.
Ad tertium dicendum, quod non esset bigamus propter hoc, quia neuter conjugum in plures carnem suam divisit.
Si careant opprobrio malae voluntatis. Quod quidem est quando non ex levi praesumptione, sed ex aliquo certo
judicio habito de morte viri, mulier cum alio contraxit. Si autem postea oriatur dubitatio aliqua de vita prioris viri
ex aliqua causa quae etiam certitudinem facere possit, non debet nec reddere nec exigere debitum. Si autem
causa illa facit probabilem dubitationem, debet reddere, sed non exigere. Si autem sit levis suspicio, potest
utrumque licite facere; quia debet illam causam potius abjicere quam secundum hoc conscientiam formare.
Ex quo ad primam redire volens, nec valens, cogitur ecclesiae disciplina hanc tenere, incipit excusari.
Hic Magister falsum dicit; quia potius debet excommunicatus mori, quam conjungatur illi quae non est sua uxor;
hoc enim esset contra veritatem vitae, quae non est propter scandalum dimittenda.

|+d39.q1 Distinctio 39, Quaestio 1
|a0 Prologus
Postquam determinavit Magister de impedimentis matrimonii quae faciunt personam illegitimam simpliciter
respectu cujuslibet personae, hic determinat de impedimento quod facit eam illegitimam respectu aliquarum
personarum, et non respectu omnium; et dividitur in duas: in prima determinat de impedimento quod facit
personam illegitimam respectu alicujus alterius personae propter distantiam ab ipsa, scilicet de disparitate cultus;
in secunda determinat de impedimento quod facit illegitimam personam respectu alterius personae propter
propinquitatem ad eam, 40 dist., ibi: nunc superest de cognatione aliquid dicere. Prima in duas: in prima
determinat de matrimonio quod est in disparitate cultus fidelis ad infidelem; in secunda de matrimonio quod est
inter duos infideles, ibi: sunt tamen nonnulli qui inter infideles asserunt non esse conjugium. Prima in partes
duas: in prima ostendit quod disparitas cultus praecedens matrimonium impedit contrahendum, et dirimit
contractum; in secunda objicit in contrarium, ibi: huic autem videtur obviare quod apostolus ait de imparibus
conjugiis. Et dividitur in duas: in prima ponit objectionem ex verbis apostoli; in secunda solvit, ibi: sed aliud hoc
esse, aliud illud, evidenter ostendit. Et circa hoc tria facit: primo ostendit quod verbum apostoli, scilicet quod
fidelis habet potestatem commanendi vel non commanendi cum infideli, intelligitur de disparitate cultus qui
sequitur matrimonium; in secunda inquirit, utrum propter alia peccata uxor possit dimitti, sicut propter
infidelitatem, ibi: si autem quaeris, an propter aliud vitium, nisi propter infidelitatem vel idolatriam possit
dimitti; attende quid Augustinus ait, tertio inquirit, utrum fidelis dimittens uxorem infidelem, possit alteram
ducere, ibi: hic quaeritur, si fidelis dimittat infidelem, vel infidelis a fideli discedat; an liceat fideli aliam ducere.
Et circa hoc tria facit: primo ponit auctoritatem ad partem negativam; secundo ad affirmativam, ibi: sed contra
Ambrosius testatur; tertio solvit ibi: attende, haec praedictis contraria posse videri.
Hic quaeruntur sex: 1 utrum aliquis fidelis possit contrahere matrimonium cum infideli; 2 utrum inter infideles
sit matrimonium; 3 utrum si alter conjugum infidelium convertatur ad fidem sine altero, possit in eodem
matrimonio commanere; 4 utrum possit uxorem infidelem relinquere; 5 utrum ea dimissa possit aliam ducere; 6
utrum propter alia peccata vir possit dimittere uxorem, sicut propter infidelitatem.
|a1 Articulus 1: Utrum fidelis possit matrimonium cum infideli contrahere.
AG1
Ad primum sic proceditur. Videtur quod fidelis possit matrimonium cum infideli contrahere.
Quia joseph contraxit cum Aegyptia, et esther cum Assuero. In utroque autem matrimonio fuit disparitas cultus:
quia alter erat fidelis, alter infidelis.
Ergo disparitas cultus praecedens matrimonium, ipsum non impedit.
AG2
Praeterea, eadem est fides quam docet vetus lex et nova lex. Sed secundum veterem legem poterat esse
matrimonium inter fidelem et infidelem, ut patet Deut. 21, 10: si egressus ad pugnam...
Videris mulierem pulchram in medio captivorum, et adamaveris eam... Introeas ad eam dormiens cum ea, et erit
tibi uxor. Ergo et in nova lege licet.
AG3
2014

