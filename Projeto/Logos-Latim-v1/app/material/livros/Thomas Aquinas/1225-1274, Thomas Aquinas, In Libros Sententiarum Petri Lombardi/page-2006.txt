Ad secundam quaestionem dicendum, quod actus aliquis determinatur ad speciem moris dupliciter. Uno modo ex
parte objecti, sicut fornicatio ex hoc quod est circa delectabilia tactus; et haec determinatio est materialis, et
respicit habitum elicientem actum. Alio modo ex parte finis; et haec est formalis specificatio, et respicit habitum
imperantem. Contingit autem quandoque quod ad eamdem speciem determinatur actus ex utraque parte, sicut
quando aliquis actus ab eodem habitu elicitur et imperatur, ut cum quis fornicatur propter delectationem.
Quandoque autem ex utraque parte determinatur, sed ad diversas species, ut quando actus ab uno habitu elicitur,
et ab alio imperatur, sicut cum quis fornicatur propter lucrum; determinatur enim ad speciem luxuriae ex objecto,
sed ad speciem avaritiae ex fine; non tamen sunt ibi duo peccata, sed unum peccatum duplex, cum sit unus actus.
Quandoque etiam evenit quod aliquis actus non determinatur ad aliquam certam speciem ex parte objecti, sed ex
parte finis, eo quod habet determinatum habitum a quo imperatur, sed non a quo eliciatur, sicut aedificare
proximum, quem actum caritas non elicit, quia ejus non est elicere nisi interiores actus, per quos non fit
aedificatio, sed imperat eum, et ab aliis virtutibus elicitur materialiter, non determinate ab aliqua, sed ab
omnibus, quia caritas omnibus imperare potest. Et quia scandalum activum est peccatum oppositum aedificationi
proximorum; ideo, materialiter loquendo, ex parte materiae et habituum elicientium non est speciale peccatum,
sed solum loquendo formaliter, ex parte finis et habitus imperantis qui est habitus caritati oppositus, scilicet
vitium odii; et ideo quando aliquis dictum vel factum minus rectum facit intendens occasionem ruinae proximo
praestare, speciale peccatum scandalizando committit. Si autem praeter intentionem suam accidat, non erit
scandalum activum speciale peccatum; tamen erit circumstantia quaedam peccati, eo quod sicut quilibet actus
virtutis habet ordinem ad finem caritatis, etiamsi actus non ordinetur in finem illum, et sicut habet aptitudinem ut
imperetur a caritate; ita quodlibet peccatum, quantum est de se, habet ordinem ad contrarium finem, etiamsi ille
finis non intendatur ab agente.
RA1
Ad primum ergo dicendum, quod peccatum scandali activi invenitur quandoque separatum ab omni alia specie
peccati, quod consistit in actu exteriori; ut quando actus exterior de se non esset peccatum, nisi inquantum per
quamdam similitudinem peccati quam habet, natum est dare occasionem ruinae in manifesto factum, sicut
comedere idolothytum: et ideo etiam in definitione scandali non dicitur: dictum vel factum perversum, sed minus
rectum; et sic patet quod objectio procedit ex falsis.
RA2
Ad secundum dicendum, quod ratio illa procedit ex parte elicientium habituum, et non ex parte habitus
imperantis.
RA3
Ad tertium dicendum, quod haec circumstantia coram alio non addit peccato ex sui ratione novam speciem, sed
ex fine ad quem per talem circumstantiam ordinabilis est; unde etiam peccare in occulto non trahit peccatum ad
aliam speciem, quia per hoc non recipit ordinem in alium finem.
RA4
Ad quartum dicendum, quod ille qui scandalizatur, et agit et patitur; actio autem sua non pertinet ad genus
scandali, sed ad aliud quodcumque; sola autem passio sua pertinet ad genus scandali.
Et quia nullus peccat secundum quod patitur, sed solum secundum quod agit; ideo scandalum passivum non
ponitur speciale peccatum, sicut scandalum activum, quod ex ipsa actione ad genus scandali pertinet.
Articulus 2C
AG1
Ulterius. Videtur quod scandalum semper sit mortale peccatum. Matth. 18, super illud, vae mundo a scandalis,
dicit Glossa: imminet aeterna damnatio inundans propter scandala. Sed aeterna damnatio non debetur nisi propter
peccatum mortale.
Ergo scandalum semper est peccatum mortale.
AG2
Praeterea, vita spiritualis est dignior quam corporalis. Sed qui subtrahit alicui vitam corporalem, mortaliter
peccat. Ergo et qui scandalizat, cum subtrahat spiritualem vitam, inducens alterum in ruinam.
SC1
Sed contra, scandalum est dictum vel factum minus rectum praebens alteri occasionem ruinae. Sed etiam
peccatum veniale est hujusmodi quandoque.
Ergo scandalum quandoque est peccatum veniale.
CO
Ad tertiam quaestionem dicendum, quod duplex est scandalum, ut dictum est, scilicet activum et passivum; et
utrumque est quandoque veniale, quandoque mortale peccatum. Passivum quidem mortale peccatum est, quando
aliquis ex peccato alterius in peccatum mortale ruit, sive factum agentis sit bonum, sive indifferens, sive malum
mortalis aut venialis peccati; sed veniale peccatum est quando aliquis ex facto alterius quomodocumque non ruit,
sed disponitur ad ruinam, sicut qui impingit, disponitur ad casum, etiam si non cadat; unde Glossa interlinealis,
Rom. 14, scandalum contristationem nominat. Sed activum scandalum potest accipi dupliciter.
2006

