Deinde quaeritur de caritate; et circa hoc quaeruntur quatuor: 1 quid sit caritas; 2 utrum sit virtus; 3 in quo sit
sicut in subjecto; 4 de comparatione ejus ad alias virtutes.
|a1 Articulus 1: Utrum caritas sit idem quod concupiscentia, vel quid sit caritas.
AG1
Ad primum sic proceditur. Videtur quod caritas sit idem quod concupiscentia. Augustinus enim dicit, quod
caritas est virtus qua Deum videre perfruique eo desideramus. Hoc autem concupiscentiae est. Ergo caritas est
concupiscentia.
AG2
Item, videtur quod sit idem quod amor.
Quia, sicut dicit dionysius, dilectio est idem quod amor. Sed in littera dicitur, quod amor est dilectio qua diligitur
Deus propter se, et proximus propter Deum. Ergo caritas est idem quod amor.
AG3
Item, videtur quod sit idem quod benevolentia.
Benevolentia enim est qua alicui aliquod bonum optamus. Sed hoc facit caritas, quia optat sibi et aliis vitam
aeternam, secundum quod dicitur habens caritatem diligere proximum sicut seipsum.
Ergo caritas est idem quod benevolentia.
AG4
Praeterea, videtur quod sit idem quod concordia.
Quia caritas unitatem ecclesiae facit, quae in hoc consistit ut idem dicamus omnes, et non sint in nobis
schismata, ut dicitur 1 corinth., 1.
Hoc autem ad concordiam pertinet. Ergo caritas est idem quod concordia.
AG5
Praeterea, videtur quod sit idem quod beneficentia.
Quia modus caritatis est ut diligamus non lingua tantum, sed opere et veritate; 1 joan. 3. Sed diligere per
effectum, ad beneficentiam pertinet.
Ergo caritas videtur esse idem quod beneficentia.
AG6
Praeterea, videtur quod sit idem quod pax.
Caritas enim est vinculum faciens spirituum unitatem.
Hoc autem paci attribuitur; Ephes. 4, 3: soliciti servare unitatem spiritus in vinculo pacis.
Ergo caritas est idem quod pax.
AG7
Praeterea, videtur quod sit idem quod amicitia.
Quia, ut dicit Philosophus in 9 ethic., amicitia superabundantiae amoris similatur.
Sed caritas habet superabundantissimum amorem; unde et caritas dicitur, eo quod sub inaestimabili pretio, quasi
carissimam rem, ponat amatum. Ergo caritas est idem quod amicitia.
AG8
Sed contra, amicitia, ut dicit Philosophus, est redamantium. Sed caritas est etiam ad inimicos. Ergo non est idem
quod amicitia.
AG9
Praeterea, amicitia est non latens. Sed caritas maxime latet. Ergo non est amicitia.
AG10
Praeterea, amicitia est eorum qui convivunt ad invicem, et communicant in eisdem operibus.
Sed caritas est ad Deum et ad Angelos, quorum conversatio non est cum hominibus. Ergo caritas non est
amicitia.
AG11
Praeterea, amicitia quaerit maxime colloqui, et videre amicum, ut dicit Philosophus.
Sed hoc non quaerit caritas, ut dicit Hieronymus in prologo bibliae. Ergo non est idem quod amicitia.
AG12
Praeterea, amicitia non est nisi ad paucos, et virtuosos. Sed caritas est ad omnes, etiam malos.
Ergo caritas non est idem quod amicitia.
CO
Respondeo dicendum, quod amor est quaedam quietatio, ut supra dictum est, quaest.
Praec., art. 1; unde sicut appetitus invenitur in parte sensitiva et intellectiva, ita et amor. Ea autem quae ad
sensitivum appetitum pertinent, ad intellectivum transferuntur, sicut nomina passionum.
Quod autem appetitus intellectivi est proprium, sensitivo appetitui non convenit, ut nomen voluntatis. Et ideo
amor in utroque appetitu invenitur. Et secundum quod invenitur in appetitu sensitivo, proprie dicitur amor, eo
quod passionem importat; secundum autem quod invenitur in intellectiva parte, dicitur dilectio, quae electionem

1161

