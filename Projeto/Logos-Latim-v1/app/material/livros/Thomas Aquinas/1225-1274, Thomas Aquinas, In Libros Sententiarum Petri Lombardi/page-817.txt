|+d1.q1 Distinctio 1, Quaestio 1
Postquam Magister in duobus praecedentibus libris determinavit de rebus divinis secundum exitum a principio,
in hoc libro incipit determinare de rebus quae dicuntur divinae, secundum reditum in finem, scilicet Deum; unde
dividitur haec pars in duas partes: in prima determinat istum reditum in finem ex parte reducentium; in secunda
quantum ad ea quae exiguntur ex parte reductorum, scilicet sacramenta, quae ad gratiam disponunt: et hoc in 4
libro. Prima dividitur in duas partes: in prima determinat de reducente effective, scilicet de Deo incarnato; in
secunda de reducentibus formaliter, ut sunt virtutes et dona, 23 dist.: cum vero supra perhibitum sit Christum
plenum gratia fuisse, non est supervacuum inquirere, utrum fidem et spem, sicut caritatem habuerit. Prima
dividitur in duas partes: in prima determinat de divina incarnatione; in secunda prosequitur conditiones ipsius
Dei incarnati, dist. 6: ex praemissis autem emergit quaestio plurimum continens utilitatis. Prima dividitur in tres
partes: in prima determinat de incarnatione ex parte assumentis carnem, quis sit; in secunda ex parte assumpti,
quid sit, dist. 2: et quia in homine tota humana natura corrupta erat, totam assumpsit; in tertia ex parte utriusque,
cujusmodi sit, dist. 5: praeterea inquiri oportet quid horum potius concedendum sit. Prima dividitur in tres partes:
in prima ostendit per auctoritatem apostoli, quae sit persona assumens, quia filius; in secunda inquirit rationem,
quare potius filius quam alia persona, ibi: diligenter vero annotandum est, quare filius, non pater vel spiritus
sanctus, incarnatus est; in tertia excludit objectionem, ibi: sed forte aliqui dicent.
Diligenter vero annotandum est etc.. Hic assignat rationem quare persona filii carnem assumpsit; et dividitur in
duas partes: in prima dicit, quod magis congruum fuit filium incarnari quam patrem aut spiritum sanctum; in
secunda inquirit, utrum possibile fuerit patrem aut spiritum sanctum incarnari, ibi: si vero quaeritur, utrum pater
vel spiritus sanctus incarnari potuerit, vel etiam modo possit: sane responderi potest, et potuisse olim et posse
nunc carnem sumere. Circa primum assignat tres rationes, quare filius carnem assumpsit: quarum prima sumitur
ex appropriato filii, quod est sapientia; secunda ex origine ipsius, quia est ab alio, ibi: ideo est filius; tertio ex
proprio ipsius, quia filius est, ibi: quod ideo factum est ut qui erat in divinitate Dei filius, in humanitate fieret
hominis filius.
Hic est duplex quaestio: prima de incarnatione: secunda de persona carnem assumente. Circa primum quaeruntur
quatuor: 1 utrum Deum incarnari fuerit possibile; 2 utrum fuerit congruum; 3 utrum incarnatio fuisset, si homo
non peccasset; 4 de tempore incarnationis.
|a1 Articulus 1: Utrum Deum incarnari fuerit possibile.
AG1
Ad primum sic proceditur. Videtur quod impossibile fuerit Deum assumere carnem. Omne enim quod est alteri
unibile, possibile est ad unionem.
Sed omne possibile ad aliquid, reducitur ad actum per motum vel passionem, et ab aliquo alio primo agente, cum
non sit idem movens et motum, agens et patiens. Cum ergo impossibile sit Deum mutari vel pati, nec aliquid
prius eo esse possit; videtur quod carni unibilis non fuerit.
AG2
Praeterea, illud quod est perfectum in esse, non unitur alicui unione essentiali: unio enim essentialis est ex actu et
potentia, vel ex forma et materia; quorum utrumque est imperfectum in esse. Ergo quod omnibus modis
perfectum est, nullo modo alteri uniri potest: quod enim perfectissimum est, additionem non recipit, cum nihil
sibi desit. Sed Deus est omnibus modis perfectus, quia in se omnem perfectionem praehabet, ut dicit dionysius,
et etiam Philosophus, et Commentator ejus.
Ergo ipse unibilis alteri non est.
AG3
Praeterea, infinite distantium non est aliqua proportio. Quorum autem non est proportio, non est possibilis unio;
unde non quodlibet cuilibet uniri potest. Cum ergo Deus et creatura in infinitum distent, videtur quod Deus
creaturae uniri non possit.
AG4
Praeterea, major est distantia Dei et creaturae, quam duorum contrariorum; cum contraria in genere conveniant,
et Deus non contineatur in aliquo genere. Sed duo contraria non possunt simul esse in eodem. Ergo nec natura
humana et divina possunt esse in una persona; et sic idem quod prius.
AG5
Praeterea, ad infinitatem divinae potentiae exigitur quod neque sit corpus neque virtus in corpore, ut probatur.
Sed potentia Dei nunquam potest esse finita.
Ergo nunquam potest Deus esse corpus vel virtus in corpore. Sed esse incarnatum est corpus, vel virtus in
corpore. Ergo Deus non potest incarnari.
SC1
Sed contra est quod Deus plus potest facere quam homo potest dicere. Luc. 1, 37: non erit impossibile apud
Deum omne verbum. Sed hoc homo potest dicere, scilicet Deum humanam naturam assumere; nec

817

