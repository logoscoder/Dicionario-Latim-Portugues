quod usque ad mortem perdurat, irremissibile est, sive sit in patrem, sive in filium; et ita peccatum in spiritum
sanctum non esset alio modo irremissibile quam peccatum in patrem vel filium, quod est contra textum
evangelii. Nisi forte diceretur, quod omne peccatum in patrem vel in filium, est peccatum veniale; quia
Gregorius dicit in 4 dialog. Peccata venialia etiam post hanc vitam remitti. Sed hoc est expresse falsum: quia
ignorantia non sic semper excusat peccatum ut non sit damnabile, sed ut sit minus damnabile.
Et ideo alii dicunt, quod impoenitentia, quae dicit continuam durationem peccati usque ad mortem, non est
necessaria ad hoc quod sit peccatum in spiritum sanctum, quia etiam uno solo motu voluntatis potest homo in
spiritum sanctum peccare, sicut et in ceteris peccatis contingit; et secundum hos assignantur species peccati in
spiritum sanctum sex, sicut dictum est; secundum hos autem oportet dicere, quod peccatum in spiritum sanctum
non dicitur irremissibile quia nunquam remittatur, sed quia non habet de se aptitudinem ad hoc quod remissibile
sit; et hoc praecipue propter tres causas.
Una est ex causa movente ad peccandum: quandoque enim infirmitas, vel ignorantia ejus qui peccat, peccatum
causant, quae nata sunt peccatum excusare in parte vel in toto, propter hoc quod involuntarium causant, vel
simpliciter vel secundum quid: et tunc peccatum remissibile dicitur quod habet in se unde facile remittatur
propter hoc quod ex causa excusante procedit. Peccatum autem quod ex industria fit, nullam rationem
excusationis habet; et ideo dicitur irremissibile, quia non habet in se unde excusetur, et propter hoc ad
remittendum sit facile. Secunda est ratio sumpta ex modo inclinationis voluntatis in peccatum: quia ut
Philosophus dicit in 7 ethic., finis in operabilibus est sicut principium indemonstrabile in speculativis. Error
autem in speculativis, qui est circa principia indemonstrabilia, difficile removeri potest, eo quod non possunt
accipi aliqua magis nota, per quae error improbetur.
Ita etiam in practicis, quando aliquis alicui peccato ut fini adhaeret, quasi in eo suam beatitudinem constituens,
non potest tali peccato de facili remedium adhiberi: quia nihil est aliud magis a peccante dilectum, propter cujus
consecutionem hoc in quo ultimum finem ponit, dimittat.
Quicumque autem ex electione peccat, vel ex industria, adhaeret peccato quod eligit, quasi per se bono, et sic
fini; et ideo tale peccatum non de facili medicinam recipit; unde Philosophus in 7 ethic. Per hoc ostendit quod
incontinens, quia ex passione peccat, sive infirmitate, facilius curatur quam intemperatus, qui peccat ex
electione, sive ex industria. Et hae duae praedictae causae ostendunt causam irremissibilitatis non solum in
peccato quod proprie dicitur in spiritum sanctum, sed etiam in quolibet peccato quod est ex electione. Tertia
autem causa quae proprie peccatum in spiritum sanctum respicit, sumitur ex ejus objecto: quia peccatum in
spiritum sanctum est ex hoc quod voluntas a se repellit id per quod remissio peccatorum fit. Unde sicut aegritudo
diceretur incurabilis quae fastidium medicinae faceret; ita et peccatum irremissibile dicitur per cujus actum
spiritualis medicina directe repellitur: et tamen sicut ille morbus corporalis virtute divina miraculose curari
potest; ita et hujusmodi peccatum per misericordiam divinam quasi miraculose remitti potest.
RA1
Ad primum ergo dicendum, quod peccatum in spiritum sanctum praecludit viam gratiae: et ideo peccato in
spiritum sanctum manente, ex parte ipsius peccantis non remanet facultas ad gratiam; sed remoto isto peccato per
immensitatem divinae misericordiae, potest postmodum esse gratiae abundantia, si homo maxime humilietur
propter gravitatem praecedentis peccati.
RA2
Ad secundum dicendum, quod spes directe est eorum in quae sicut in ultimum finem tendimus: et ideo remotio
spei tollit finem; et ideo desperatio est irremissibile peccatum, sicut et error principiorum est insanabilis. Caritas
autem non tantum est finis, sed et eorum quae sunt ad finem; scilicet proximorum: et ideo si peccatur contra
caritatem proximi, non tamen propter hoc directe peccatur contra caritatem Dei; unde ex parte illa manet via ad
curationem. Si autem directe contra caritatem Dei peccatur, prout est directio finis, sic irremissibile peccatum
erit in spiritum sanctum; et hoc est quando quis invidet gratiae, qua etiam reconciliatus est. Similiter etiam
dicendum de fide, quia infidelitas potest procedere vel ex ignorantia et sic habet pallium excusationis et facile
remittitur; vel est ex certa malitia, et sic est peccatum in spiritum sanctum, quod est impugnatio veritatis agnitae.
RA3
Ad tertium dicendum, quod malitia non causat involuntarium sicut infirmitas et ignorantia: et ideo non oportet
quod peccatum excuset vel alleviet, sicut illa faciunt. Vel dicendum, quod malitia ex qua peccatum quod in
spiritum sanctum dicitur, procedit, nominat quemdam actum peccati, ut actum desperationis vel obstinationis, et
hujusmodi, et non sumitur secundum quod est poena, prout dicit defectum quemdam rationalis animae,
secundum quem in malum facile inclinabilis est.
RA4
Ad quartum dicendum, quod peccatum aliquod potest esse irremissibile dupliciter: vel ex genere peccati, et sic
peccatum in spiritum sanctum irremissibile dicitur; vel ex statu peccantis; et sic omne peccatum in quo via
finitur, est irremissibile, sive sit hominis sive Angeli; et secundum hoc accipitur differentia hominis et Angeli:
quia status viae in Angelis finitur statim post primam electionem; non autem sic est in hominibus.
RA5

803

