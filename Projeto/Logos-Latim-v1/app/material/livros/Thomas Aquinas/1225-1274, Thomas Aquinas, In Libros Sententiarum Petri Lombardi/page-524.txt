Respondeo dicendum, quod caelum potest nominari aut solum ab aliqua caelesti proprietate, aut simul a
proprietate et natura. Natura enim corporis caelestis est ut separatum sit a corruptione et a contrariis; proprietates
autem ejus praecipue attenduntur in altitudine situs, et claritatis participatione. Si ergo nominemus caelum a
natura et proprietate caelesti, sic est triplex caelum; quorum unum est uniforme et immobile, scilicet empyreum;
secundum uniforme et mobile, scilicet caelum chrystallinum; tertium difforme in partibus, et mobile, scilicet
sidereum. Si autem dicatur caelum a proprietatibus caelestibus tantum, sic erit quadruplex caelum. Sunt enim
duo elementa, quae simul claritatem lucis participant et altitudinem situs, scilicet aer et ignis: in quorum utroque
distinguitur pars superior quantum ad convexum sphaerae ipsius, et pars inferior quantum ad concavum. Pars
ergo superior sphaerae ignis dicitur caelum igneum, eo quod ignis ibi purissimus est, propriam naturam servans;
pars autem inferior ejus caelum olympium dicitur, a quodam monte, qui nominatur Olympus in Macedonia, qui
ultra nubes in altum dicitur porrigi: superior vero pars aeris dicitur caelum aethereum, propter inflammationem
illius partis ex propinquitate ignis, quia, ut in 1 cael. Et mund. Dicitur, nomen aetheris designat corpus velocis
motus, cito inflammabile, vel inflammans; inferior vero pars aeris dicitur caelum aereum, in qua est aer servans
proprietatem aeris nobis noti, et in usum nostrum venientis.
RA1
Ad primum ergo dicendum, quod caelum sanctae trinitatis nominatur metaphorice ipsa celsitudo divinae
majestatis, et transumptiva similitudine, qualis potest esse corporalium et spiritualium secundum
proportionabilitatem; et ideo non oportuit ut in eamdem divisionem cum caelis corporalibus veniret.
RA2
Ad secundum dicendum, quod corpus illud quod natura caelum dicitur, non est alterabile ex contactu alterius
corporis; et ideo eamdem naturam retinet in qualibet sui extremitate; et ideo in talibus corporibus non
distinguitur duplex caelum secundum superiorem et inferiorem partem, sicut in aere et igne, cujus extremitates
ex alteratione corporum contingentium diversis proprietatibus disponuntur.
RA3
Ad tertium dicendum, quod sub caelo sidereo includuntur caeli septem planetarum, qui omnes in hoc conveniunt
cum sphaera stellarum fixarum, quod habent difformitatem in partibus ex eo quod aliqua pars est lucida, ut stella,
et altera pars diaphana, ut sunt reliquae aliae partes orbis.
RA4
Ad quartum dicendum, quod quamvis aqua participet diaphaneitatem, non tamen participat altitudinem situs,
cum in pluribus sit grave quam leve: est enim grave in loco ignis et aeris, leve vero in loco terrae tantum; ignis
vero est levis simpliciter; aer autem in pluribus levis quam gravis, ut dicitur in 4 cael. Et mund.: et ideo
elementum aquae non consequitur nomen caeli.
RA5
Ad quintum dicendum, quod per triplex caelum intelligitur, secundum Glossam, triplex genus visionis, vel etiam
triplex hierarchia. Vel potest dici quod tertium dicitur empyreum, ut tantum triplex caelum sumatur quod
naturam caelestem habet, ut dictum est, scilicet empyreum, chrystallinum, sidereum.
|a5 Articulus 5: Utrum opus tertiae diei convenienter describatur.
AG1
Ad quintum sic proceditur. Videtur quod inconvenienter opus tertiae diei describatur. In tertia enim die facta est
distinctio medii elementi ab ultimo. Sed sub medio elemento includitur ignis, aer, et aqua, ut dictum est. Cum
ergo ignis et aer sint nobiliora quam aqua, videtur quod inconvenienter eorum mentionem praetermisit.
AG2
Praeterea, cuilibet corpori debetur locus naturalis secundum exigentiam suae formae. Unde Commentator dicit in
8 phys. Quod quanto ignis accipit de specie in generatione, tantum habet de ubi. Sed aqua etiam ante tertium
diem formam naturalem habuerat, quod patet ex Scriptura, quae ipsius aquae in principio mentionem facit. Ergo
a principio suae creationis in suum locum tendebat; ergo non videtur tertiae diei opus, congregatio aquarum in
unum locum.
AG3
Praeterea, in elementis est talis ordo quod subtilius se habet ad minus subtile sicut continens ad contentum: unde
ignis continet aerem, et aer aquam. Sed aqua est subtilior terra. Ergo aqua debet totam terram continere, et non in
unam partem ejus congregari.
AG4
Praeterea, a loco in quem movetur corpus naturaliter, non potest moveri nisi violenter, ut in 1 cael. Et mun.
Habetur. Si ergo aqua naturaliter congregatur in unam partem terrae, videtur quod ad alias partes defluere non
posset nisi violenter. Nullus autem motus violentus est perpetuus, ut in 2 cael. Et mun.
Dicitur. Cum ergo ex mari, quod dicitur locus congregationis aquarum, indeficienter aqua ad reliquas partes
terrae derivetur, quod ipsa perennitas fluviorum ostendit, videtur quod non naturaliter aquae in unum locum
congregentur: et ita inconvenienter talis congregatio in institutione naturae commemoratur.
AG5
524

