Ad primum ergo dicendum, quod potentia generandi ex parte qua conjungitur actui includit in se paternitatem; et
secundum hoc non convenit filio: sed ex parte illa qua radicatur in essentia, non includit; et ita convenit filio,
secundum quod generandi est gerundium verbi impersonalis, ut sit sensus: potentia generandi est in filio, idest,
essentia divina per quam a patre fit generatio.
RA2
Ad secundum dicendum, quod potentia generandi non est nisi in patre, secundum quod habet rationem principii
in se inclusam per modum paternitatis.
Sed alio modo potest esse in filio, sicut dictum est.
RA3
Et ex his etiam quae dicta sunt patet solutio ad tertium.
RA4
Ad quartum dicendum, quod voluntas et scientia non habent rationem principii respectu generationis filii, qui
procedit per modum naturae, sed tantum respectu creaturarum, quae producuntur a Deo sicut artificiata; sed
potentia etiam habet rationem principii ad generationem divinam, et ideo magis potest trahi ad personale, ut sit
proprium alicujus personae, quam scientia et voluntas.
|a2 Articulus 2: Utrum filius possit generare alium filium.
Articulus 2A
AG1
Ad primum sic proceditur. Videtur quod filius possit generare filium alium. Secundum enim potentiam non
impeditam est aliquid potens operari.
Sed in filio est aliquo modo potentia generandi, ut dictum est, art. Anteced.. Cum igitur potentia Dei non possit
impediri, videtur quod filius possit generare alium filium.
AG2
Praeterea, filius est imago patris perfecte repraesentans ipsum, secundum perfectam similitudinem.
Sed pater potest generare. Ergo videtur quod etiam filius; alias non perfecte assimilatur sibi.
AG3
Praeterea, quaecumque operatio est alicujus naturae communis, si est in uno suorum suppositorum, est et in alio:
sicut intelligere et ratiocinari est operatio naturae humanae in socrate et Platone.
Sed generatio est operatio divinae naturae in patre.
Ergo et in filio. Videtur ergo quod filius possit generare filium.
AG4
Item, posse generare est aliquid dignitatis patris; alias non esset proprietas personalis. Sed nulla dignitas est in
patre quae non sit in filio, cum sint omnino aequales in dignitate. Ergo filius potest generare.
SC1
Contra, secundum Augustinum, minimum inconveniens Deo est impossibile. Sed si filius generaret filium,
sequeretur in Deo inconveniens, quia ille filius generaret alium, et sic in infinitum. Ergo videtur quod filius non
possit generare.
SC2
Praeterea, non esset ibi summa unio et indistantia aequalis, quia filius Deus propinquius se haberet ad filium
quam ad patrem, et hoc non videtur in divinis competere.
SC3
Praeterea, qui non potest esse pater, non potest generare. Sed filius non potest esse pater, quia sequeretur
confusio personarum. Ergo etc..
CO
Respondeo dicendum, quod quidam dixerunt quod filius potest generare alium filium, sed ista potentia nunquam
reducetur in actum propter inconveniens, quod Augustinus inducit in littera.
Sed hoc nihil est: quia in perpetuis, secundum Philosophum, non differt esse et posse, et multo minus in divinis:
unde quidquid non est in Deo non potest esse ibi, alias Deus esset mutabilis. Unde dicendum simpliciter, quod
filius non potest generare filium. Et ratio hujus est, quia ille filius in nullo distingueretur ab alio. Cum enim
personae divinae non distinguantur secundum divisionem materiae, quia non sunt materiales, non remanet ibi
alia distinctio nisi per relationes originis. Impossibile est autem quod una relatio originis, sicut filiatio,
multiplicetur secundum numerum, quia talis multiplicatio esset materialis. Unde in Deo non potest esse nisi una
filiatio, et una filiatione non constituitur nisi unus filius; et ita in divinis non possunt esse plures filii, nec plures
patres; et hoc pertinet ad perfectionem filii, quia nihil de filiatione est extra ipsum in divinis, unde est perfectus
filius.
RA1
Ad primum ergo dicendum, quod in filio non est potentia generandi; nisi secundum quod radicatur in essentia, et
non ex parte qua conjungitur actui generandi: et ideo non sequitur quod sit actus ibi.
66

