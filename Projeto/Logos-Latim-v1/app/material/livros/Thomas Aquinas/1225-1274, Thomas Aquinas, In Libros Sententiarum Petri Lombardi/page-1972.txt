Praeterea, furiosi non sunt idonei ad aliquem contractum faciendum. Sed matrimonium est contractus quidam.
Ergo etc..
CO
Respondeo dicendum, quod furia aut praecedit matrimonium, aut sequitur. Si sequitur, nullo modo dirimit
matrimonium. Si autem praecedit; aut furiosus habet lucida intervalla, aut non.
Si habet, tunc quamvis dum est in illo intervallo non sit tutum quod matrimonium contrahat, quia nescit prolem
educare; tamen si contrahit, matrimonium est. Si autem non habet, vel si quando non habet, contrahit; tunc quia
non potest esse consensus ubi deest rationis usu, non erit verum matrimonium.
RA1
Ad primum ergo dicendum, quod usus rationis non exigitur ad baptismum quasi causa ipsius, sicut exigitur ad
matrimonium; et ideo non est similis ratio. Tamen de baptismo furiosorum supra, distinct. 6, dictum est.
RA2
Ad secundum dicendum, quod furia impedit matrimonium ratione causae suae, quae est consensus, quamvis non
ratione actus, ut frigiditas.
Sed tamen simul cum frigiditate Magister determinat, quia utrumque est quidam naturae defectus.
RA3
Ad tertium dicendum, quod momentaneum impedimentum, quod causam matrimonii, scilicet consensum,
impedit, matrimonium totaliter tollit. Sed impedimentum quod impedit actum, oportet esse perpetuum ad hoc
quod matrimonium tollat.
RA4
Ad quartum dicendum, quod hoc impedimentum reducitur ad errorem: quia utrobique defectus consensus ex
parte rationis est.
|a5 Articulus 5: Utrum incestus quo quis cognoscit sororem uxoris suae, matrimonium dirimat.
AG1
Ad quintum sic proceditur. Videtur quod incestus quo quis cognoscit sororem uxoris suae, matrimonium non
dirimat. Quia mulier non debet puniri pro peccato viri. Sed puniretur, si matrimonium solveretur. Ergo etc..
AG2
Praeterea, plus peccat qui propriam consanguineam cognoscit, quam qui cognoscit consanguineam uxoris. Sed
primum peccatum non impedit matrimonium. Ergo nec secundum.
AG3
Praeterea, si in poenam peccati hoc infligitur, videtur, etiam si mortua uxore cum alia contrahat incestuosus,
quod separari debeant; quod non est verum.
AG4
Praeterea, hoc etiam impedimentum non connumeratur inter alia supra enumerata. Ergo non dirimit contractum
matrimonium.
SC1
Sed contra, quia per hoc quod cognoscit sororem uxoris, contrahitur affinitas ad uxorem. Sed affinitas dirimit
matrimonium contractum. Ergo et incestus praedictus.
SC2
Praeterea, in quo quis peccat, in hoc punitur.
Sed talis peccat contra matrimonium. Ergo debet puniri, ut matrimonio privetur.
CO
Respondeo dicendum, quod si aliquis cognoscit sororem aut aliam consanguineam uxoris suae ante
matrimonium contractum, etiam post sponsalia, oportet matrimonium separari ratione affinitatis contractae. Si
autem post matrimonium contractum et consummatum, non debet totaliter separari matrimonium; sed vir amittit
jus petendi debitum, nec potest petere sine peccato; sed tamen debet reddere petenti, quia uxor non debet puniri
de peccato viri. Sed post mortem uxoris debet omnino manere absque spe conjugii, nisi cum eo dispensetur
propter fragilitatem suam, cui timetur de illicito coitu. Si tamen praeter dispensationem contrahat, peccat contra
statutum ecclesiae faciens; non tamen propter hoc matrimonium separandum est.
RA
Et per hoc patet solutio ad objecta: quia incestus ponitur matrimonii impedimentum non tam ratione culpae,
quam ratione affinitatis quam causat; et ideo etiam non connumeratur aliis impedimentis, sed in impedimento
affinitatis includitur.
EX
Maneant uterque innupti. Hoc intelligitur quando ex utroque impedimentum allegatur: alias ille tantum innuptus
manere debet ex cujus parte impedimentum proponitur.
Quod si mulier causetur, et dicat: volo esse mater, et filios procreare etc.. Videtur ex hoc quod ratione sterilitatis
matrimonium solvi possit. Et dicendum, quod non: quia in sterilibus etsi matrimonium non habeat intentum

1972

