Sed contra, quorum principia sunt diversa omnino, eorum non potest fieri unum id quod est alterum. Sed
attritionis principium est timor servilis, contritionis autem timor initialis. Ergo attritio non potest fieri contritio.
SC2
Praeterea, naturalia non fiunt gratuita secundum communiorem opinionem. Sed naturale dicitur quod est ante
gratiam; et sic attritio inter naturalia computabitur. Ergo non potest fieri contritio, cum sit gratuitum bonum.
CO
Ad tertiam quaestionem dicendum, quod super hoc est duplex opinio. Quidam enim dicunt, quod attritio fit
contritio, sicut fides informis fit formata. Sed hoc, ut videtur, non potest esse; quia quamvis habitus fidei
informis fiat formatus, nunquam tamen actus fidei informis fit actus fidei formatae; quia actus ille informis
transit, et non manet veniente caritate. Attritio autem et contritio non dicunt habitum, sed actum tantum; habitus
enim virtutum infusarum, qui voluntatem respiciunt, non possunt esse informes, cum caritatem consequantur, ut
in 3 Lib., dist. 23, qu. 3, art. 1, quaestiunc. 1, dictum est. Unde antequam gratia infundatur, non est habitus, a quo
actus contritionis postea elicitur; et sic nullo modo attritio potest fieri contritio; et hoc alia opinio dicit.
RA1
Ad primum ergo dicendum, quod non est simile de fide et contritione, ut dictum est.
RA2
Ad secundum dicendum, quod remota privatione a materia quae manet perfectione adveniente, formatur materia
illa; sed dolor ille qui erat informis, non manet caritate adveniente; et ideo formari non potest. Vel dicendum,
quod materiae essentia non habet originem a forma, sicut actus habet originem ab habitu quo formatur; unde non
est inconveniens materiam informari aliqua forma de novo, qua prius non informabatur; sed hoc de actu est
impossibile, sicut impossibile est quod aliquid idem numero oriatur a principio a quo prius non oriebatur; quia
res semel tantum in esse procedit.
RA3
Ad tertium dicendum, quod quamvis motus intellectus et voluntatis habeat totam suam speciem in uno instanti,
sicut res permanens; tamen secundum accidens mensuratur tempore, secundum quod causae suae variabiles sunt
per tempus. Sic enim esse hominem, quod est in instanti, tempore mensuratur; et quamdiu causae esse hominis
manent eaedem, et ipsum esse manet; sed mutatis causis, mutatur illud esse, priori destructo: quia generatio
unius est corruptio alterius. Et similiter ipsa dispositio voluntatis quae talem actum causabat, mutatur et transit,
et actus ille idem non manet, nec semel transiens potest iterum resumi.
|a2 Articulus 2: Utrum homo debeat conteri de poenis, non solum de culpis.
Articulus 2A
AG1
Ad secundum sic proceditur. Videtur quod homo debeat conteri de poenis, non solum de culpis.
Augustinus enim in Lib. De poenitentia dicit: nemo vitam aeternam desiderat, nisi eum hujus vitae mortalis
poeniteat.
Sed mortalitas vitae quaedam poena est. Ergo debet poenitens etiam de poenis conteri.
AG2
Praeterea, supra habitum est ex verbis Augustini, quod poenitens debet dolere ex hoc quod virtute se privavit.
Sed privatio virtutis quaedam poena est. Ergo contritio est dolor etiam de poenis.
SC1
Sed contra, nullus tenet id de quo dolet. Sed poenitens, secundum suum nomen, poenam tenet.
Ergo non dolet de poena; et sic contritio, quae est dolor poenitentialis, non est de poena.
CO
Respondeo dicendum ad primam quaestionem, quod contritio importat, ut dictum est, alicujus et duri et integri
comminutionem.
Haec autem integritas et duritia invenitur in malo culpae; quia voluntas, quae est ipsius causa, in eo qui male
agit, in suis terminis stat, nec praecepto legis cedit; et ideo hujus mali displicentia contritio per similitudinem
dicitur. Haec autem similitudo non potest adaptari ad malum poenae, quia poena simpliciter diminutionem dicit;
et ideo de malis poenae potest esse dolor, sed non contritio.
RA1
Ad primum ergo dicendum, quod poenitentia, secundum Augustinum, debet esse de hac vita mortali, non ratione
ipsius mortalitatis, nisi poenitentia large dicatur omnis dolor; sed ratione peccatorum ad quae ex infirmitate hujus
vitae deducimur.
RA2
Ad secundum dicendum, quod ille dolor quo quis dolet de amissione virtutis per peccatum, non est essentialiter
ipsa contritio, sed est principium ejus; sicut cum aliquis movetur ad dolendum de aliquo propter malum quod
inde consecutum est.

1730

