Praeterea, nullus in eadem causa est actor et judex. Sed vir est actor impetens uxorem de offensa in se commissa.
Ergo ipse non potest esse judex; et sic non debet eam proprio arbitrio dimittere.
CO
Respondeo dicendum, quod vir potest dimittere uxorem dupliciter. Uno modo quantum ad torum tantum; et sic
potest eam dimittere quam cito sibi constat de fornicatione uxoris, proprio arbitrio; nec tenetur reddere debitum
exigenti, nisi per ecclesiam compellatur; et taliter reddens nullum sibi praejudicium facit. Alio modo quantum ad
torum et cohabitationem; et hoc modo non potest dimitti nisi judicio ecclesiae; et si alias dimissa fuerit, debet
cogi ad cohabitandum, nisi possit ei vir incontinenti fornicationem probare.
Haec autem dimissio divortium dicitur; et ideo concedendum est quod divortium non potest celebrari nisi judicio
ecclesiae.
RA1
Ad primum ergo dicendum, quod sententia est applicatio juris communis ad particulare factum; unde Dominus
jus promulgavit, secundum quod sententia in judicio formari debet.
RA2
Ad secundum dicendum, quod joseph non volebat virginem dimittere quasi suspectam de fornicatione, sed ob
reverentiam sanctitatis ejus, timens ei cohabitare, ut supra dictum est; nec tamen est simile, quia tunc ex
adulterio non solum procedebatur ad divortium, sed ulterius ad lapidationem; non autem nunc quando agitur in
judicio ecclesiae.
RA3
Ad tertium patet solutio ex dictis.
RA4
Ad quartum dicendum, quod quandoque vir uxorem suspectam habens ei insidiatur, et deprehendere eam potest
cum testibus in crimine fornicationis; et sic potest ad accusationem procedere.
Et praeterea, si de facto isto non constat, possunt esse violentae suspiciones fornicationis; quibus probatis,
videtur fornicatio esse probata, ut si inveniatur solus cum sola horis et locis suspectis, et nudus cum nuda.
RA5
Ad quintum dicendum, quod maritus potest accusare uxorem de adulterio dupliciter. Uno modo ad tori
separationem coram judice spirituali, et tunc inscriptio debet fieri sine obligatione ad legem talionis: quia sic vir
consequeretur intentum suum, ut objecto probat. Alio modo ad punitionem criminis in judicio saeculari; et sic
oportet quod praecedat inscriptio, per quam ad poenam talionis se obliget, si in probatione deficiat.
RA6
Ad sextum dicendum, quod sicut decretalis dicit, tribus modis in criminibus procedi potest. Primo per
inquisitionem, quam debet praecedere clamosa insinuatio quae locum accusationis tenet. Secundo per
accusationem, quam debet praecedere inscriptio.
Tertio per denuntiationem, quam debet praecedere fraterna correptio. Verbum ergo Domini intelligitur quando
agitur per viam denuntiationis, non quando agitur per viam accusationis: quia tunc non agitur solum ad
correptionem delinquentis, sed ad punitionem propter bonum commune conservandum, quod justitia deficiente
periret.
|a4 Articulus 4: Utrum vir et uxor debeant in causa divortii ad paria judicari.
AG1
Ad quartum sic proceditur. Videtur quod vir et uxor non debeant in causa divortii ad paria judicari. Divortium
enim conceditur in lege nova loco repudii, quod erat in lege veteri, ut patet Matth. 5. Sed in repudio vir et uxor
non judicabantur ad paria: quia vir poterat repudiare uxorem, et non e converso. Ergo nec in divortio debent ad
paria judicari.
AG2
Praeterea, plus est contra legem naturae quod uxor plures viros habeat quam quod vir plures mulieres: unde hoc
quandoque licuit, illud vero nunquam, ut supra, dist. 33, quaest. 1, art. 1, ad 7, dictum est. Ergo plus peccat
mulier in adulterio quam vir; et ita non debent ad paria judicari.
AG3
Praeterea, ubi est majus nocumentum proximi, ibi est majus peccatum. Sed plus nocet adultera uxor viro quam
vir adulter uxori: quia adulterium uxoris facit incertitudinem prolis, non autem adulterium viri. Ergo majus est
peccatum uxoris; et sic non debent ad paria judicari.
AG4
Praeterea, divortium inducitur ad crimen adulterii corrigendum. Sed magis pertinet ad virum, qui est caput
mulieris, ut dicitur 1 Cor. 11, corrigere uxorem, quam e converso. Ergo non debent in repudio ad paria judicari,
sed vir debet esse melioris conditionis.
AG5
Sed contra, videtur quod uxor in hoc debeat esse melioris conditionis. Quia quanto est major fragilitas in
peccante, tanto peccatum est magis dignum venia. Sed in mulieribus est major fragilitas quam in viris, ratione
1976

