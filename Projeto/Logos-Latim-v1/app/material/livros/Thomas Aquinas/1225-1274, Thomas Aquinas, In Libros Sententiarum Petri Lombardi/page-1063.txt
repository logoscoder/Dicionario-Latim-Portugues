Ad quartum dicendum, quod sicut ea quae dicuntur de natura humana secundum rationem naturae non possunt
praedicari de filio Dei, ut quod dicitur esse communis Christo et aliis hominibus; ita etiam ea quae praedicantur
de anima Christi inquantum est pars naturae, non possunt dici de filio Dei, sicut quod est forma, vel aliquid
hujusmodi.
Ea autem quae praedicantur de ipsa inquantum est quid subsistens, possunt de filio Dei praedicari, sicut quod
descendit ad inferos, et alia hujusmodi.
RA5
Ad quintum dicendum, quod, sicut supra, dist. 8, quaest. 1, art. 5, dictum est, relationes secundum rem
multiplicantur secundum multiplicationem illorum supra quae fundantur elationes; unde contingit quod relatio ex
parte unius extremi est una, quae ex parte alterius multiplicatur, sicut de illo qui una paternitate ad multos filios
refertur, qui ad ipsum multis filiationibus referuntur.
Ita etiam est hoc: quia ex parte ipsius filii Dei est una tantum, quamvis non sit ex parte ipsius relatio realis, sed
rationis tantum; ex parte autem assumptorum, quae divisa sunt, sunt duae uniones in actu post mortem; ante
autem erat una in actu, et multae in potentia: unde non oportet quod aliqua unio fiat ibi de novo, sicut nec in
divisione continui fit aliquid de novo, inquantum id quod prius erat multa potentia, unum autem actu, fit actu
plura.
RA6
Ad sextum dicendum, quod sicut humana natura non est hypostasis in Christo, quamvis possit dici singulare et
individuum, ut supra, dist. 6, qu. 1, art. 1, dictum est; ita etiam anima et corpus non sunt duae completae
hypostases, sed unitae uni hypostasi filii Dei; quamvis possint dici duo singularia, vel duo individua. Sed non
sequitur ex hoc quod Christus sit duo: quia neutrum illorum de Christo praedicatur, vel de filio Dei.
|a2 Articulus 2: Utrum corpus Christi post mortem debuerit dissolvi.
AG1
Ad secundum sic proceditur. Videtur quod corpus Christi post mortem debuit dissolvi, sive incinerari. Hebr. 2,
17, dicitur: Christus debuit per omnia fratribus assimilari. Sed alii homines, qui dicuntur fratres Christi,
secundum corpus incinerantur.
Ergo et corpus Christi incinerari debuit.
AG2
Praeterea, sicut separatio animae a carne fuit inflicta homini propter peccatum primi parentis, ita etiam
incineratio: quia dicitur genes. 3, 19: terra es, et in terram ibis. Sed Christus pro nobis sustinuit mortem, ut
debitum naturae solveret.
Ergo similiter corpus ejus incinerari debuit.
AG3
Praeterea, humilitas est meritum exaltationis, philipp. 2. Sed corpus Christi fuit maxime exaltandum.
Ergo debuit usque ad incinerationem humiliari.
AG4
Praeterea, omne compositum ex contrariis, naturaliter est dissolubile in contraria. Sed corpus Christi fuit ex
contrariis compositum, quia fuit ejusdem naturae cujus sunt corpora nostra. Ergo cum incineratio nihil aliud sit
quam resolutio corporis in contraria ex quibus constituitur, videtur quod corpus Christi incinerari debuit.
AG5
Praeterea, anima non recedit a corpore quamdiu in corpore manet aequalitas complexionis, quae requiritur ut
dispositio in corpore animato: quia per hanc dispositionem materia fit necessaria ad talem formam. Sed in morte
Christi anima recessit a corpore. Ergo in corpore non remansit illa aequalitas quae exigitur ad corpoream
animationem. Sed ablata aequalitate complexionis, unum contrarium superat aliud, et sic sequitur corporis
dissolutio et incineratio. Ergo corpus Christi fuit corruptum et incineratum.
SC1
Sed contra, psalm. 15, 10: non dabis sanctum tuum videre corruptionem. Hoc autem non potest intelligi de
corruptione mortis, quia ipse mortuus fuit. Ergo intelligitur de corruptione incinerationis.
SC2
Praeterea, corpori non debetur incineratio nisi propter corruptionem fomitis. Sed in Christo nunquam fuit
corruptio fomitis: quia natus et conceptus fuit sine originali. Ergo corpus Christi non debuit incinerari.
SC3
Praeterea, anima conjuncta corpori ipsum servat ab incineratione. Sed virtus divina est major quam virtus
animae. Ergo cum corpori sit conjuncta deitas, videtur quod non debuit incinerari.
CO
Respondeo dicendum, quod mors et incineratio et hujusmodi defectus sunt poenae originalis peccati: in Christo
autem nunquam fuit originale: unde Christus non contraxit hujusmodi defectus ex necessitate suae originis, quia
sine originali conceptus fuit. Nec in eo fuerunt quia ipse esset debitor eorum, quia peccatum in eo nunquam fuit:
sed voluntarie defectus humanae naturae assumpsit ad complendum opus nostrae redemptionis et ut in his nobis
1063

