Praeterea, unus orando pro alio, sibi meretur.
Si ergo aliquis pro alio satisfacere potest; satisfaciendo pro alio, pro se satisfacit; et ita ab eo qui pro altero
satisfacit non exigitur alia satisfactio pro peccatis propriis.
AG4
Praeterea, si unus pro alio satisfacere potest; ergo ex quo unus sibi suscipit debitum poenae, alius statim a debito
liberatur; ergo si moriatur postquam tota poena sibi debita ab alio suscepta est, statim evolabit; vel si adhuc
puniatur, duplex poena reddetur pro eodem peccato: scilicet illius qui satisfacere incipit, et illius qui punitur in
Purgatorio.
SC1
Sed contra, Galat. 6, 2 dicitur: alter alterius onera portate. Ergo videtur quod unus possit onus poenitentiae
impositae pro alio suscipere.
SC2
Praeterea, caritas magis potest apud Deum quam apud homines. Sed unus potest apud homines pro alterius
amore debitum ejus solvere. Ergo multo fortius hoc in divino judicio fieri potest.
CO
Ad tertiam quaestionem dicendum, quod poena satisfactoria est ad duo; scilicet ad solutionem debiti, et ad
medicinam pro peccato vitando. Inquantum est ad remedium sequentis peccati, sic satisfactio unius non prodest
alteri; quia ex jejunio unius caro alterius non domatur, nec ex actibus unius alius bene agere consuevit, nisi
secundum accidens, inquantum aliquis per bona opera potest alteri mereri augmentum gratiae, quae
efficacissimum remedium est ad peccatum vitandum.
Sed hoc est per modum meriti magis quam per modum satisfactionis. Sed quantum ad satisfactionem debiti unus
potest pro alio satisfacere, dummodo sit in caritate, ut opera ejus satisfactoria esse possint.
Nec oportet quod major poena imponatur ei qui pro altero satisfacit, quam principali imponeretur, ut quidam
dicunt, hac ratione moti, quia poena propria magis satisfacit quam aliena; quia habet vim satisfaciendi, maxime
ratione caritatis qua homo ipsam sustinet. Et quia major caritas apparet in hoc quod aliquis pro altero satisfacit
quam si ipse satisfaceret; ideo minor poena requiritur in eo qui pro altero satisfacit, quam in principali
requireretur.
Unde dicitur in vitis patrum, quod propter caritatem unius, qui alterius fratris sui caritate ductus, poenitentiam
fecit pro peccato quod non commiserat, alteri peccatum quod commiserat, dimissum est. Nec exigitur etiam
quantum ad solutionem debiti, quod ille pro quo fit satisfactio, sit impotens ad satisfaciendum; quia etiam si
esset potens, alio satisfaciente pro ipso, ipse a debito immunis esset. Sed hoc requiritur inquantum poena
satisfactoria est in remedium; unde non est permittendum ut aliquis pro alio poenitentiam faciat, nisi defectus
aliquis appareat in poenitente; vel corporalis, per quem sit impotens ad sustinendum; vel spiritualis, per quem
non sit promptus ad portandum poenam.
RA1
Ad primum ergo dicendum, quod praemium essentiale redditur secundum dispositionem hominis; quia
secundum capacitatem videntium erit plenitudo visionis divinae; et ideo, sicut unus non disponitur per actum
alterius, ita unus alteri non meretur praemium essentiale, nisi meritum ejus habeat efficaciam infinitam, sicut
Christi, cujus merito solo pueri baptizati ad vitam aeternam perveniunt. Sed poena temporalis pro peccato debita
post culpae remissionem non taxatur secundum dispositionem ejus cui debetur; quia quandoque ille qui est
melior, habet majoris poenae reatum; et ideo quantum ad poenae dimissionem unus alteri mereri potest, et actus
unius efficitur alterius, caritate mediante, per quam omnes unum sumus in Christo.
RA2
Ad secundum dicendum, quod contritio ordinatur contra culpam, quae ad dispositionem bonitatis vel malitiae
hominis pertinet; et ideo per contritionem unius alius a culpa non liberatur. Similiter per confessionem homo se
sacramentis ecclesiae subjicit. Non autem potest unus sacramentum pro alio accipere; quia in sacramento gratia
suscipienti datur, non alii. Et ideo non est similis ratio de satisfactione, contritione, et confessione.
RA3
Ad tertium dicendum, quod in solutione debiti attenditur quantitas poenae; sed in merito attenditur radix
caritatis; et ideo ille qui ex caritate pro alio meretur saltem merito congrui, etiam sibi magis meretur; non autem
qui pro alio satisfacit, pro se satisfacit; quia illa quantitas poenae non sufficit ad utrumque peccatum; tamen sibi
meretur majus quid quam sit dimissio poenae, scilicet vitam aeternam.
RA4
Ad quartum dicendum, quod si ipsemet ad aliquam poenitentiam se obligasset, non prius a debito esset immunis
quam eam solvisset; et ideo poenam ipse patietur, quamdiu ille satisfactionem pro eo fecerit; quam si non fecerit,
tunc uterque est debitor illius poenae; unus pro commisso, alius pro omisso; et ita non sequitur quod peccatum
unum bis puniatur.
|a3 Articulus 3: Utrum per indulgentiam possit aliquid remitti de poena satisfactoria.

1801

