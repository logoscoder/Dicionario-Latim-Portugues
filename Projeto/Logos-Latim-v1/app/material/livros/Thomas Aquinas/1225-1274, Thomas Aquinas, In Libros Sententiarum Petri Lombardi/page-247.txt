Postquam determinavit de innascibilitate, quae est proprietas personae, sed non personalis, hic determinat de alia
notione, quae non est proprietas personae, quia non uni tantum personae convenit, nec proprietas personalis, quia
nullam personam constituit, scilicet de communi spiratione, quae designatur cum dicitur: pater et filius sunt
principium spiritus sancti. Et dividitur in partes duas: in prima ostendit quomodo nomen principii de Deo
dicatur; et quia quandoque dicitur ex tempore, quandoque ab aeterno principium, ideo in secunda ostendit
qualiter aliquid de Deo ex tempore dici possit, 30 dist., ibi: sunt enim quaedam quae ex tempore de Deo dicuntur.
Circa primum duo facit: primo ostendit quot modis Deus dicatur principium; secundo prosequitur divisionis
partes, ibi: et pater ab aeterno principium est filii. Et haec in duas: in prima ostendit qualiter Deus dicatur
principium creaturae, quia non ab aeterno, sed ex tempore; et quia hoc commune est toti trinitati, et quia est
principium per creationem per aliquam operationem in creatura; in secunda ostendit qualiter dicatur principium
divinae personae, ibi: deinde in eodem libro continuo ostendit quomodo pater dicatur principium ad filium et ad
spiritum sanctum. Et haec in duas: in prima ostendit quod pater dicitur principium filii; et ipse et filius est
principium spiritus sancti ab aeterno, non essentialiter sed notionaliter; in secunda ostendit qua notione
principium dicatur, ibi: qua ergo notione est pater, ea principium filii dicitur. Et circa hoc duo facit: primo
ostendit qua notione pater principium filii dicatur; secundo qua notione uterque principium spiritus sancti, ibi:
unum autem principium sunt pater et filius.
Et circa hoc duo facit, secundum duas quaestiones quas movet; secunda incipit ibi: si vero quaeritur, quae sit illa
notio quam ibi notat principium, nomen ejus non habemus.
Hic quaeruntur quatuor: 1 utrum una persona sit principium respectu alterius: et supposito quod sit; 2 utrum
principium dicatur univoce de Deo respectu divinae personae, et respectu creaturae; 3 utrum eadem notione pater
et filius sint principium spiritus sancti; 4 si possint dici unum principium ipsius.
|a1 Articulus 1: Utrum una persona sit principium alterius.
AG1
Ad primum sic proceditur. Videtur quod una persona non sit principium alterius. Nomen enim principii
imponitur a prioritate sicut et nomen sonat. Sed in divinis personis non est prius et posterius, ut supra habitum
est, dist. 9, quaest. 2, art. 1. Ergo una persona non est principium alterius.
AG2
Praeterea, quod est principium alicujus, videtur esse causa ejus: quia, sicut dicit Philosophus in 5 metaph., quot
modis dicitur causa, tot modis dicitur principium vel initium. Sed una persona non est causa alterius, quia in
divinis personis nihil est causatum. Ergo una persona non est principium alterius.
AG3
Item, una persona non est principium alterius nisi inquantum dat esse. Sed tale principium est operativum vel
effectivum. Cum igitur una persona non dicatur factrix vel operatrix alterius, videtur quod una non sit principium
alterius.
SC1
Contra est quod in littera dicitur, quod pater est principium totius deitatis.
SC2
Praeterea, a quocumque oritur aliquid, est principium illius. Sed ab una persona oritur alia. Ergo una est
principium alterius.
CO
Respondeo dicendum, quod ad significandum originem divinarum personarum, utendum est talibus nominibus
qualia modo originis competant; quia secundum Hilarium, sermo debet esse rei subjectus. Hoc autem invenimus
in origine divinarum personarum quod tota essentia unius accipitur in alia, ita quod una numero est essentia
trium, et idem esse. Et ideo ad significandum ordinem talis originis, non competit nomen causae propter duo:
primo, quia omnis causa vel est extra essentiam rei, sicut efficiens et finis; vel pars essentiae, sicut materia et
forma.
Secundo, quia omnis causa habet ordinem principii ad esse sui causati quod per ipsam constituitur.
Pater autem non habet aliquem ordinem principii ad esse filii, sicut nec ad esse suum, cum unum et idem sit esse
utriusque: unde pater non est causa filii, sed principium; quia principium dicit ordinem originis absolute, non
determinando aliquem modum qui ab origine personarum alienus sit. Invenitur enim aliquod principium quod
non est extra essentiam principiati, sicut punctus a quo fluit linea; et quod non habet aliquam influentiam ad esse
principiati, sicut terminus a quo dicitur principium motus, et sicut mane dicitur principium diei. Sed nomen
auctoris addit super rationem principii hoc quod est non esse ab aliquo; et ideo solus pater auctor dicitur,
quamvis etiam filius principium dicatur notionaliter.
RA1
Ad primum igitur dicendum, quod quia nomen principii impositum est secundum quod invenitur in creaturis, ubi
principium est prius aliquo modo principiato, ideo a prioritate imponitur; sed tamen imponitur ad significandum
illud a quo est aliquid.

247

