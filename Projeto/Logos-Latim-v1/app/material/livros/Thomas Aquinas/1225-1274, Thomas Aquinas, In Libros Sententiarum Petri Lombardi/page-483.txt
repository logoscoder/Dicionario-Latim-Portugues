assumuntur, esset unus ordo decimus, inferior novem ordinibus Angelorum. Sed haec positio est contraria dictis
sanctorum, et videtur sapere haeresim, cum etiam beata virgo super choros Angelorum exaltata sit: nisi forte
dictum Commentatoris intelligatur quantum ad naturalem operationem, inquantum scilicet ex naturalibus
pertingere potest.
Alia positio est, quod hominum quidam assumuntur ad ordines Angelorum. Alii vero faciunt unum ordinem
decimum: et sic impletur similitudo de decima drachma perdita, quae ponitur Lucae 15.
Sed hoc diversimode assignatur. Quidam enim dicunt, quod solum virgines ad hos ordines assumuntur, eo quod
cognata est Angelis virginitas, ut dicit Hieronymus; alii vero electi decimum ordinem constituunt. Sed hoc non
est verum, cum multi non virgines, ut Petrus et Magdalena, multis etiam virginibus eminentiores sint. Unde alii
dicunt, quod perfecti assumuntur ad ordines Angelorum; sed illi qui sunt imperfectorum meritorum, decimum
ordinem consummabunt. Sed cum ex hominibus et Angelis futura sit una ecclesia et una hierarchia, non est
probabile quod numerus ordinum qui caelesti hierarchiae competit, per tria terna distinctus, ut ipse numerus
ordinum exprimat trinitatis increatae vestigium, per homines augeatur.
Unde tertia positio plus mihi placet, quae etiam dictis sanctorum magis consonat, scilicet quod omnes electi
assumantur ad ordines Angelorum, quidam ad superiores, quidam ad inferiores, quidam ad medios pro
diversitate suorum meritorum; sed beata virgo maria super omnes. Sed utrum assumantur tot de hominibus quot
ceciderunt Angeli, vel quot perstiterunt, vel quot fuerunt utrique, vel plures vel pauciores: ille scit cui soli
cognitus est numerus electorum, in superna felicitate locandus.
RA1
Ad primum ergo dicendum, quod plus distat ratio a sensu quam intellectus a ratione: quia sensus et ratio non
communicant in uno objecto; cum sensus apprehendat intentiones rerum cum conditionibus materiae; ratio autem
et intellectus intentiones a conditionibus materiae separatas; unde in objecto conveniunt; differunt autem in
modo: quia in cognitionem veritatis ratio inquirendo pervenit, quam intellectus simplici intuitu videt; unde ratio
ad intellectum terminatur; unde etiam in demonstrationibus certitudo est per resolutionem ad prima principia,
quorum est intellectus: et ideo non est inconveniens, si homines in sui ultimo gradu ad gradum intellectualium
pertingunt.
RA2
Ad secundum dicendum, quod meritum hominis est efficacius quam meritum Angeli: tum propter difficultatem,
quae est occasio majoris conatus: tum etiam propter continuum augmentum gratiae, quod potest esse in homine,
ut de virtute in virtutem proficiat, cum homo sit diutius viator quam Angelus fuerit: tum etiam inquantum merita
nostra efficaciam habent ex merito Christi, cujus gratia est quodammodo infinita: nusquam enim Angelos
apprehendit, sed semen Abrahae, Hebr. 2, 10, et ideo magis possunt homines virtute meriti transferri in gradum
altioris naturae quam etiam Angeli.
RA3
Ad tertium dicendum, quod in homine naturalis actio nunquam potest attingere ad aequalitatem Angelorum; sed
lumen gloriae superabundans omnem umbram evacuabit, non quidem tollendo naturam, sed perficiendo lumen
intellectuale, quod secundum naturam in nobis defective participatur.
RA4
Ad quartum dicendum, quod secundum dionysium, sicut se habet nostra hierarchia vel ecclesia ad caelestem, ita
hierarchia veteris legis ad nostram; unde sicut vetus hierarchia erat via in nostram et significabat eam, et propter
hoc, veniente nova, vetus assumpta est in illam et ad ordines ejus, ita etiam nostra hierarchia est via in caelestem,
et signum ejus; unde in patria non erit alia hierarchia hominum et Angelorum, sed una et eadem et homines in
ordines Angelorum distribuentur.
RA5
Ad quintum dicendum, quod actus Angelorum in nos consequitur ordines Angelorum magis quantum ad gradum
naturae (quia angelica natura medium est inter Deum et nos) quam secundum essentiales proprietates ordinis.
Ideo sicut animae damnatorum non dantur nobis in exercitium, ita nec animae sanctorum in custodiam, quia hoc
non competit eis secundum gradum naturae suae.
EX
Unde dionysius tres ordines Angelorum esse tradit. Sciendum, quod Magister in verbis sequentibus partim
accipit sententiam dionysii, scilicet quantum ad numerum ordinum, partim sententiam Gregorii quantum ad
eorum dispositionem: quia secundum dionysium principatus sunt de inferioribus et virtutes de mediis; secundum
Gregorium e converso. Sed ordo dionysii est secundum quod ipse prius enumeravit, incipiens ab inferioribus, ibi:
Angelos, Archangelos etc..

|+d10.q1 Distinctio 10, Quaestio 1
|a0 Prologus

483

