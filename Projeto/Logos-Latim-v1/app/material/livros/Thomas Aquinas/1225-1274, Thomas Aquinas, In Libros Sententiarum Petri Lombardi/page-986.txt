Ad secundum dicendum, quod anima assimilatur rebus quas cognoscit in verbo, non per aliquas formas illarum
rerum impressarum in anima, sed per hoc quod verbum ipsum efficitur ut forma animae videnti, inquantum
videtur ab ea, et ipsum verbum est similitudo omnium illarum rerum.
RA3
Ad tertium dicendum, quod sicut abeuntibus rebus sensibilibus remanent impressiones rerum, secundum quas est
imaginatio; ita etiam abeunte verbo, in ipso qui desinit videre verbum, remanet impressio in anima ejus a verbo,
per quam cognoscuntur ea quae in verbo viderat per species illarum rerum; et haec erit quasi reliquia praeteritae
visionis.
Articulus 1E
AG1
Ulterius. Videtur quod praeter hanc scientiam qua cognoscit res in verbo, non habeat aliam scientiam de rebus.
Unius enim, et secundum idem, et respectu ejusdem, est tantum una perfectio.
Sed Christus secundum humanam naturam habet cognitionem in verbo de rebus creatis. Ergo ipse secundum
humanam naturam non habet earumdem rerum aliam cognitionem vel scientiam.
AG2
Praeterea, 1 corinth. 13, 10: cum venerit quod perfectum est, evacuabitur quod ex parte est.
Sed cognitio qua cognoscuntur res in verbo, est perfecta respectu alterius modi cognitionis rerum.
Ergo cum ipsa non est alia in Christo cognitio.
AG3
Praeterea, propter hoc quod Christus habet visionem comprehensoris, non ponitur in eo fides, quae est viatoris
cognitio divinorum. Sed scientia rerum in verbo, est propria comprehensoris. Ergo cum ea non oportet ponere
aliam cognitionem quae competit viatoribus.
SC1
Sed contra, cognitio matutina in Angelis, qua cognoscunt res in verbo, non excludit vespertinam, qua cognoscunt
res in propria natura. Sed anima Christi perfectior est in cognoscendo quam aliquis Angelus. Ergo et ipsa habet
duas cognitiones.
SC2
Praeterea, plus distat a perfectione cognitionis in verbo cognitio sensitiva quam cognitio intellectiva in proprio
genere. Sed cognitio in verbo non excludit in Christo sensitivam cognitionem.
Ergo multo minus cognitionem rerum in proprio genere.
CO
Ad quintam quaestionem dicendum, quod secundum Philosophum in 3 de anima, intellectus possibilis est in
potentia ad omnia intelligibilia; omne autem quod est in potentia ad formam aliquam, remanet imperfectum, nisi
illa forma fiat in eo: unde cum intellectus Christi non sit imperfectus, oportet quod formae rerum ad quas
intellectus possibilis est in potentia, sint descriptae in eo; sed secundum quod cognoscit verbum, non depingitur
in eo neque similitudo verbi, neque res quae videntur in verbo, ut dictum est; unde oportet quod praeter visionem
qua videt res in verbo, habeat aliam scientiam de rebus, secundum quod cognoscit eas per proprias similitudines
in propria natura. Et sic habemus tres scientias Christi. Una est divina, quae est increata.
Alia qua cognoscit res in verbo, et verbum ipsum, quae est scientia comprehensoris. Tertia qua cognoscit res in
propria natura, quae competit ei secundum quod est homo in solis naturalibus consideratus.
RA1
Ad primum ergo dicendum, quod istae duae scientiae ultimae non sunt unius rationis, nec unius speciei; et ideo
non est inconveniens quod sint in eodem, non ratione ejusdem.
RA2
Ad secundum dicendum, quod verbum apostoli intelligendum est de perfecto et imperfecto in eadem specie: non
tamen est inconveniens quod in eodem sint perfectiones diversarum specierum, quarum una sit major altera. Vel
dicendum, quod scientia rerum in proprio genere non habet aliquam imperfectionem ex parte cognoscentis: unde
etiam in beatis est, quamvis sit inferior illa scientia qua videntur res in verbo propter ignobilius medium
cognoscendi. Unde non est simile de fide, quae importat imperfectionem ex parte credentis.
RA3
Et per hoc patet responsio ad tertium.
|a2 Articulus 2: Utrum anima Christi videndo verbum comprehendat ipsum.
Articulus 2A
AG1
Ad secundum sic proceditur. Videtur quod anima Christi verbum videndo comprehenderit. Sicut enim dicit
Isidorus, trinitas sibi soli nota est, et homini assumpto. Sed visio qua Deus videtur, soli Deo est conveniens, et
nulli alii purae creaturae, quia est visio comprehensionis. Ergo homo assumptus comprehendit trinitatem.
986

