Sed minus est debitum diligere inimicum quam diligere amicum. Ergo magis Deo acceptum et magis
meritorium.
AG5
Praeterea, virtus merendi est ex gratia. Sed ad dilectionem inimicorum movet tantum gratia, ad dilectionem
amicorum movet simul natura cum gratia. Ergo magis est meritorium diligere inimicum quam diligere amicum.
AG6
Sed contra, quanto aliquis actus est magis bonus, tanto est magis meritorius. Sed melius est diligere amicum
quam inimicum, quia est actus magis cadens supra debitam materiam. Ergo melius est diligere amicum quam
inimicum.
AG7
Praeterea, minus bonum dimittendum est pro magis bono, si necessitas incumbit. Sed dilectio inimicorum
dimittenda esset magis quam dilectio amicorum; quod patet ex effectu qui affectui proportionatur: quia quando
non possumus amicis et inimicis in extrema necessitate existentibus subvenire, tenemur magis subvenire amicis
quam inimicis.
Ergo diligere amicum est magis bonum quam diligere inimicum.
AG8
Praeterea, illud quod est commune et primum, melius est quam illud quod superadditur; sicut esse melius est
quam vivere, si sine esse consideretur; ut dicit dionysius.
Sed diligere amicum est commune et primum fundamentum caritatis, cui superadditur dilectio inimicorum. Ergo
diligere amicum est melius et magis meritorium quam diligere inimicum.
CO
Respondeo dicendum, quod praedicta comparatio dilectionum potest intelligi dupliciter, scilicet quantum ad
actus, et quantum ad habitus. Si quantum ad actus, sciendum est, quod quando quaeritur de duobus actibus quis
sit melior et magis meritorius, oportet quod quaestio intelligatur de illis per se loquendo secundum genus suum.
Contingit enim quod illud quod secundum genus est minus bonum vel meritorium, aliquo adveniente efficiatur
magis bonum vel meritorium, sicut parvum opus ex magna caritate factum magis est meritorium quam magnum
ex parva. Bonitas autem actus ad duo mensuratur, ex quibus bonitatem recipit; scilicet ex termino vel objecto, et
ex principio, quod est voluntas. Ex termino autem habet speciem bonitatis, sed ex voluntate habet rationem
merendi; quia secundum hoc est in potestate facientis quod ex voluntate procedit. Si ergo comparemus
dilectionem amici et inimici quantum ad terminos sive objecta; cum objectum magis competens dilectioni sit
amicus quam inimicus; sic melius est diligere amicum quam inimicum. Si vero comparemus duas dilectiones
praedictas ad principium, quod est voluntas; sic ubi est major conatus voluntatis, ibi oportet esse majus meritum:
quia quanto est major conatus voluntatis, tanto est ferventior voluntas de fine, propter quem attentat illud, quod
secundum se sibi est magis repugnans; quamvis sit magis remissa quandoque circa id ad quod magis conatur.
Meritum autem consistit ex hoc quod voluntas ad finem afficitur. Et ideo si comparemus actus talium
dilectionum, dilectio inimici est magis meritoria, inquantum hujusmodi: quia secundum quod hujusmodi, exigit
majorem conatum et majorem fervorem circa finem, quamvis dilectio amici sit magis intensa circa objectum; sed
dilectio amici est melior quantum ad bonitatem essentialem quae consequitur speciem actus, quia actus
specificatur ex objecto. Si autem comparentur praedictae dilectiones quantum ad habitus, sic oportet quod vel
intelligatur de dilectione inimicorum quae est necessitatis; et sic nulla est comparatio, quia idem habitus est
aequalis respectu utriusque; vel de dilectione inimicorum quae est perfectionis; et sic dilectio inimicorum
includit dilectionem amicorum, et non e converso; et sic dilectio inimicorum melior est.
RA1
Ad primum ergo dicendum, quod dilectio qua tantum amici diliguntur, non procedit ex gratia; et ideo non potest
esse meritoria, nec mercedem habere: sed tamen si actus dilectionis qua amicos diligimus, sit gratia informatus,
meritorius est, et mercedem habet.
RA2
Ad secundum dicendum, quod diligere inimicum non omnibus modis perfectionis est; sed inquantum
perfectionis est, efficitur magis meritorium, secundum quod exigit majorem conatum.
RA3
Ad tertium dicendum, quod difficultas non facit ad meritum nisi inquantum facit majorem inclinationem et
conatum voluntatis in aliquid.
RA4
Ad quartum dicendum, quod debitum non diminuit rationem meriti nisi quatenus diminuit rationem voluntarii,
secundum quod quamdam necessitatem importat. Sed si voluntarie debitum reddatur, nihilominus ibi erit tantum
meriti quantum est ibi de ratione voluntarii.
RA5
Ad quintum dicendum, quod natura non est contraria gratiae: unde admixtio naturae ad gratiam non facit
remissionem in effectibus gratiae, quae causatur ex permixtione contrarii.
RA6
1197

