Ergo est virtus specialis.
SC2
Praeterea, Philosophus probat justitiam esse specialem virtutem per hoc quod habet aliquod vitium speciale sibi
tantum oppositum.
Sed caritas habet aliquod vitium speciale sibi tantum oppositum, scilicet odium. Ergo caritas est virtus specialis.
CO
Ad secundam quaestionem dicendum, quod, ut dictum est, habitus specificantur ex objectis suis secundum
rationem quam principaliter attendunt. Ratio autem objecti sumitur secundum proportionem rei circa quam est
operatio habitus vel potentiae, ad actum animae, in qua sunt habitus vel potentiae. Quia autem per operationem
animae dividuntur quandoque quae secundum rem conjuncta, et summe unum sunt; ideo contingit quod ubi res
est eadem, sunt diversae rationes objecti, sicut eadem res objectum est liberalitatis, ut est donabilis, et justitiae, ut
habet debiti rationem.
Et similiter ubi res est communis, est ratio objecti particularis et propria: sicut philosophia prima est specialis
scientia, quamvis consideret ens secundum quod est omnibus commune: quia specialem rationem entis
considerat secundum quod non dependet a materia et a motu: et similiter est in proposito. Objectum enim
caritatis proprium et principale est bonitas divina. In omnibus autem aliis virtutibus est aliquod bonum divinum;
sed tamen hoc quod est commune secundum rem, habet specialem rationem: et ideo caritas est specialis virtus ab
omnibus aliis distincta.
RA1
Ad primum ergo dicendum, quod sicut est in scientiis, quod una scientia specialis ab aliis distincta, scilicet prima
philosophia, omnibus aliis scientiis perfectionem impartitur, inquantum objectum suum est commune secundum
rem objectis omnium aliarum scientiarum; ita etiam est in virtutibus, ubi illud quod ad aliquam virtutem pertinet,
potest poni in definitione virtutis communis; sicut patet de prudentia, quae perficit rationem virtutis in omnibus
virtutibus moralibus: et ideo ratio recta, quae ad prudentiam pertinet, ponitur in definitione virtutis, ut patet 2
ethic.: virtus est habitus electivus in mediocritate consistens determinata ratione, prout sapiens determinabit. Nec
ex hoc habetur quod prudentia non sit specialis virtus, sed quod est generalis regula omnium virtutum; et ita
etiam caritas, quae perficit omnes alias virtutes, ponitur in definitione virtutis; nec ex hoc habetur quod sit
generalis virtus, sed generalis perfectio virtutum. Tamen hoc quod dicit Augustinus, quod est virtus ordo amoris,
potest dupliciter accipi: vel pro ipso amore caritatis, et tunc praedicta responsio tenet; vel pro amore in communi,
et sic amor sumitur pro amore naturali, qui inest cuilibet potentiae respectu sui objecti, quem virtus determinat:
quia est ordinatio affectionum animae. Quidam autem non attendentes differentiam naturalis amoris vel
appetitus, ad amorem et appetitum animalem, intantum erraverunt, quod posuerunt concupiscibilem non esse
specialem vim, sed diffusam in omnibus aliis viribus; et similiter caritatem indistinctam ab aliis virtutibus.
RA2
Ad secundum dicendum, quod actus aliarum virtutum non attribuuntur caritati quasi ipsa eos eliciat, sed quia
ipsa eos imperat. Habet autem specialem actum quem elicit, diligere Deum.
RA3
Ad tertium dicendum, quod non quodlibet bonum est objectum caritatis, sed bonum divinum; et hoc etiam
quamvis sit in omnibus bonis aliqualiter, tamen habet specialem rationem, ut dictum est.
RA4
Ad quartum dicendum, quod praeceptum ad caritatem pertinens, non comprehendit omnia alia praecepta sicut
universale ad illa, sed per quamdam reductionem, quia omnia praecepta ad illud ordinantur, sicut etiam actus
omnium aliarum virtutum ad actum caritatis, inquantum omnes imperat.
Unde ex hoc non ostenditur quod caritas sit generalis virtus, sed quod est generalis motor omnium virtutum.
Articulus 4C
AG1
Ulterius. Videtur quod caritas non sit forma aliarum virtutum. Omnis enim forma vel est exemplaris vel
intrinseca. Sed caritas non est forma exemplaris virtutum, quia tunc in eamdem speciem traherentur aliae
virtutes: nec iterum est forma intrinseca: quia daret esse et speciem aliis virtutibus; et sic omnes virtutes essent
eaedem specie, et essent in eodem subjecto ubi est caritas, nec ab ipsa distinguerentur. Ergo caritas nullo modo
est forma virtutum.
AG2
Praeterea, caritas differt a gratia. Sed gratia dicitur esse forma omnium virtutum, quia facit actum meritorium.
Ergo caritas non est forma.
AG3
Praeterea, sicut se habet potentia ad potentiam, ita habitus ad habitum. Sed ratio imponit modum omnibus aliis
viribus. Ergo et habitus existens in ratione omnibus aliis habitibus; et ita fides est magis forma virtutum quam
caritas; vel etiam prudentia, quae etiam ponitur a philosophis quasi forma omnium aliarum virtutum.
AG4
1167

