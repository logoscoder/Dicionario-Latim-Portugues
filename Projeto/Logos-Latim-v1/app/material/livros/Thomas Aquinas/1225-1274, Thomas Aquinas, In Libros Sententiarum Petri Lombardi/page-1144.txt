Ad primum sic proceditur. Videtur quod spes non sit virtus. Spes enim dividitur contra timorem, gaudium, et
tristitiam. Sed nullum istorum ponitur in genere virtutis; quinimmo tristitia ponitur in genere vitii, quantum ad
accidiam et invidiam: ponitur etiam inter sacramenta quantum ad poenitentiam; gaudium autem in genere
fructus, ut patet Gal. 5; timor autem in genere doni, ut dicitur isa. 11. Ergo neque spes debet esse virtus.
AG2
Praeterea, sicut virtutes infusae ordinantur ad aliquod arduum, quod est vita aeterna; ita et virtutes acquisitae ad
aliquod arduum, quod est felicitas civilis, vel contemplativa. Sed Philosophi tractantes de virtutibus acquisitis,
non posuerunt spem esse virtutem. Ergo apud theologos spes non debet poni virtus.
AG3
Praeterea, nulla virtus provenit ex meritis: quia virtutem Deus operatur in nobis sine nobis, ut Augustinus ait.
Sed spes provenit ex meritis, ut in littera dicitur. Ergo spes non est virtus.
AG4
Praeterea, nulla virtus opponitur alicui bono: quia bonum bono non est contrarium, sicut malum malo, ut dicitur
in praedicamentis. Sed spes opponitur timori, quod est bonum et laudabile.
Ergo spes non est virtus.
AG5
Praeterea, nulla virtus habet actum mercenarium: quia virtus operatur bonum propter seipsum.
Sed spes habet actum mercenarium, cum intendat in remunerationem. Ergo spes non est virtus.
SC1
Sed contra, nihil inducit ad vitam aeternam, nisi virtus. Sed spes inducit ad vitam aeternam, ut patet in Psal. 5,
12: laetentur omnes qui sperant in te: in aeternum exultabunt, et habitabis in eis.
Ergo spes est virtus.
SC2
Praeterea, spes est propinquior caritati, quae est mater omnium virtutum, quam fides, quia est in affectu. Sed
fides est virtus. Ergo et spes.
SC3
Praeterea, nihil est meritorium, nisi actus virtutis.
Sed spei actus est meritorius: quia a confusione liberat. Psal. 30, 1: in te Domine speravi: non confundar in
aeternum. Ergo spes est virtus.
CO
Respondeo dicendum, quod sicut supra, dist. 23, quaest. 1, art. 2 et 3, dictum est, virtus secundum communem
usum loquendi dicitur habitus inclinans ad actum; qui est bonus dupliciter, scilicet secundum convenientiam ad
potentiam agentem, et secundum objectum; quod habet rationem boni, inquantum est objectum talis actus. Haec
autem duo sunt in actu spei. Cum enim spes in appetitiva parte sit, oportet quod objectum ejus sit bonum sub
ratione boni; et sic actus spei habet bonitatem ex ratione objecti. Similiter etiam spes supra expectationem addit
certitudinem, ut patet per definitionem in littera positam. Certitudo autem importat determinationem respectu
ejus ad quod dicitur certitudo. Unde cum certitudo spei sit de bono expectato, importat determinationem ad
bonum. Et ex hoc aliquis actus est perfectae potentiae conveniens, quod ad bonum ipsius determinationem habet;
sicut actus scientiae, qui determinat intellectum ad verum, quod est bonum intellectus; non autem actus
opinionis, quae est veri et falsi: propter quod scientia est virtus, et non opinio, ut dicitur in 6 ethic.. Unde patet
quod spes virtus debet dici etiam secundum communem usum loquendi.
RA1
Ad primum ergo dicendum, quod spes, secundum quod est passio, non est virtus, sed secundum quod est in
appetitu intellectivae partis. Nec aliarum passionum nomina ita convenienter ad virtutes transumi possunt sicut
nomen spei: quia spes dicitur in ordine ad bonum, et propter hoc importat motum appetitus in bonum tendentis;
et sic habet quamdam similitudinem cum intentione et electione boni, quae requiruntur in omni virtute; timor
autem dicitur in ordine ad malum. Recedere autem a malo, quamvis ad virtutem pertineat, non tamen in hoc
consistit perfectio virtutis, sed in electione boni. Gaudium autem et tristitia magis dicunt impressionem boni et
mali in appetitum, quam motum appetitus in ea; unde non habent similitudinem cum electione virtutis.
RA2
Ad secundum dicendum, quod illud arduum in quod ordinant virtutes acquisitae, est finis proportionatus facultati
naturae; et ideo natura per seipsam determinata est ad sperandum illum finem; unde non indiget aliquo habitu
superaddito, per quem determinetur in illud. Sed hoc arduum quod est vita aeterna, excedit facultatem naturae.
Unde cum ex se natura non sit determinata ad sperandum illud, oportet quod determinetur per aliquem habitum
infusum; et haec est spes, quae est virtus.
RA3
Ad tertium dicendum, quod spes multis modis dicitur. Quandoque enim nominat passionem; et sic non est virtus.
Quandoque nominat habitum inclinantem ad actum voluntatis similem spei quae est in parte sensitiva, quae est
passio; et sic est virtus. Quandoque vero nominat ipsum actum; et sic est actus virtutis. Quandoque autem
nominat ipsam rem speratam; Tit. 2, 13: expectantes beatam spem; et sic est objectum virtutis. Quandoque autem
1144

