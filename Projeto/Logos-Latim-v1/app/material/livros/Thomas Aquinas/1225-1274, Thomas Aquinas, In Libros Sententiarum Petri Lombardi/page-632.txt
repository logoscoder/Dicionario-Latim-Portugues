Contra, videtur quod etiam in brutis sit. In quibuscumque enim est voluntarium, in illis liberum arbitrium est.
Sed ut in 3 ethic. Philosophus dicit, voluntario et pueri et alia animalia communicant. Ergo videtur quod alia
animalia liberum arbitrium habeant.
AG7
Praeterea liberum arbitrium consistit in electione convenientium, et refutatione nocivorum.
Sed alia animalia fugiunt nocivum, et prosequuntur conveniens. Ergo videtur quod liberum arbitrium habeant,
praecipue cum sponte illud faciant.
CO
Respondeo dicendum, quod nihil agit nisi secundum quod est in actu; et inde est quod oportet omne agens esse
determinatum ad alteram partem: quod enim ad utrumlibet est aequaliter se habens, est quodammodo potentia
respectu utriusque: et inde est, quod, ut dicit Commentator in 2 phys.
Ab eo quod est ad utrumlibet, nihil sequitur, nisi determinetur. Determinatio autem agentis ad aliquam actionem,
oportet quod sit ab aliqua cognitione praestituente finem illi actioni.
Sed cognitio determinans actionem et praestituens finem, in quibusdam quidem conjuncta est, sicut homo finem
suae actionis sibi praestituit; in quibusdam vero separata est, sicut in his quae agunt per naturam: rerum enim
naturalium actiones non sunt frustra, ut in 2 physic.
Probatur, sed ad certos fines ordinatae ab intellectu naturam instituente, ut sic totum opus naturae sit
quodammodo opus intelligentiae, ut Philosophus dicit. Sic ergo patet quod haec est differentia in agentibus quia
quaedam determinant sibi finem et actum in finem illum, quaedam vero non: nec aliquod agens finem sibi
praestituere potest nisi rationem finis cognoscat et ordinem ejus quod est ad finem ipsum, quod solum in
habentibus intellectum est: et inde est quod judicium de actione propria est solum in habentibus intellectum,
quasi in potestate eorum constitutum sit eligere hanc actionem vel illam; unde et dominium sui actus habere
dicuntur: et propter hoc in solis intellectum habentibus liberum arbitrium invenitur, non autem in illis quorum
actiones non determinantur ab ipsis agentibus, sed a quibusdam aliis causis prioribus.
RA1
Ad primum ergo dicendum, quod ea quae dicuntur de Deo et creaturis, ut in 1 libro dictum est, semper
eminentius in ipso inveniuntur, et ideo electio salvatur in Deo hoc modo quod abjiciatur id quod imperfectionis
est retento eo quod ad perfectionem pertinet: quod enim post inquisitionem consilii electio fiat, hoc
imperfectionis est et accidit libero arbitrio prout est in natura ignorante; unde secundum hoc in Deo non salvatur;
sed quantum ad hoc quod determinatio sui actus non est sibi ab alio sed a seipso; unde ipse verissime sui operis
Dominus est, et propter hoc etiam in littera dicitur quod liberum arbitrium aliter in Deo quam in aliis invenitur.
RA2
Ad secundum dicendum, quod ad rationem liberi arbitrii non pertinet ut indeterminate se habeat ad bonum vel ad
malum: quia liberum arbitrium per se in bonum ordinatum est, cum bonum sit objectum voluntatis, nec in malum
tendit nisi propter aliquem defectum, quia apprehenditur ut bonum; cum non sit voluntas aut electio nisi boni, aut
apparentis boni: et ideo ubi perfectissimum est liberum arbitrium, ibi in malum tendere non potest, quia
imperfectum esse non potest. Sed hoc ad libertatem arbitrii pertinet ut actionem aliquam facere vel non facere
possit, et hoc Deo convenit; bona enim quae facit potest non facere; nec tamen malum facere potest.
RA3
Ad tertium dicendum, quod Deus operatur in omnibus, ita tamen quod in unoquoque secundum ejus
conditionem; unde in rebus naturalibus operatur sicut ministrans virtutem agendi, et sicut determinans naturam
ad talem actionem: in libero autem arbitrio hoc modo agit ut virtutem agendi sibi ministret, et ipso operante
liberum arbitrium agat; sed tamen determinatio actionis et finis in potestate liberi arbitrii constituitur; unde
remanet sibi dominium sui actus, licet non ita sicut primo agenti.
RA4
Ad quartum dicendum, quod illud quod est ad finem, est duplex: quoddam enim est distans a fine, et quoddam
est conjunctum fini, ut patet in generatione naturali. Imperfectus enim calor qui est dispositio ad formam ignis,
dum est in alteratione praecedente non conjungitur ipsi fini; sed caliditas ultima quae est in termino alterationis,
conjungitur formae substantiali nec excluditur per eam. Ita dico, quod quaedam ordinata sunt ad finem ultimum
beatitudinis, quae ipsi fini conjunguntur, ut videre, amare, et hujusmodi; et respectu horum erit sempiterna et
libera electio; non autem imperfectorum quae a fine distant, ut fides, spes et hujusmodi.
RA5
Ad quintum dicendum, quod qualitas alicujus est duplex: quaedam ex habitu, et quaedam ex naturali
complexione; et secundum illam quae est ex habitu, videtur alicui finis talis qualis est ipse; verbi gratia, ei qui
habet habitum luxuriae, videtur optimum delectabile venereum, quod est secundum similitudinem sui habitus. In
his ergo qualitas, puta hoc quod est habere virtuosum habitum vel vitiosum, est in potestate nostra, et
consequenter ejus fieri. Sed licet naturalis complexio non sit in potestate nostra, tamen adhuc fieri ejus est in
potestate nostra, ex quo talis complexio, vel ejus qualitas, est solum dispositio finis; sed ejus quod est tales esse
vel non tales, est in potestate nostra: quia vel opera causant habitum, sicut in acquisitis, vel saltem sunt
dispositiones ad habitum, sicut in infusis. Qualitas autem quae est ex naturali complexione, non est ad hoc quod
632

