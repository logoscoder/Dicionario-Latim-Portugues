gravior: vel ex parte boni quod corrumpitur per peccatum; et sic quantitas culpae finita est, scilicet inquantum est
corruptio naturae; et ideo ad satisfactionem debitam requiritur actio hominis quae proportionetur quantitati
culpae, inquantum corruptio quaedam est; et gratia, cujus virtus quodammodo infinita est, cum sufficiat ad
merendum praemium infinitum, per quam satisfactio proportionatur quantitati culpae, prout offensa Dei est; et
ideo ex se non sufficit homo ad satisfaciendum, quia ex se gratiam habere non potest. Nec tamen Deus crudelis
est hanc satisfactionem exigens: quia quamvis gratiam habere non possit ex se, et ita nec satisfacere; potest
tamen satisfacere per id quod Deus paratus est dare, scilicet per gratiam.
RA6
Ad sextum dicendum, quod quantitas originalis et actualis mortalis peccati potest dupliciter attendi: vel quantum
ad principium, vel quantum ad bonum quod per utrumque privatur. Principium autem actualis peccati voluntas
propria est; principium autem originalis in isto, est origo ejus vitiata; unde originale quodammodo est
necessarium; sed actuale est omnino voluntarium: unde plus habet de ratione culpae et vituperabilis. Bonum
autem quod per actuale peccatum corrumpitur, est bonum hujus personae, cui praeponderat bonum totius
naturae, quod per originale corrumpitur; quia bonum gentis est divinius quam bonum unius hominis, ut dicitur 1
ethic..
Unde et originale pejus erit quam actuale, ut sic possit dici, quod actuale est major culpa, et originale majus
malum. Actio autem satisfacientis, ut prius dictum est, proportionatur quantitati culpae ex parte boni quod per
culpam corrumpitur: et cum omnis actio sit personae, quia actus singularium sunt, ideo ad satisfactionem pro
actuali sufficit actus cujuscumque hominis cum gratia divina; non autem ad satisfaciendum pro originali peccato,
nisi actio illius hominis plus valeret quam totum bonum humanae naturae: et hoc non posset esse, si esset purus
homo; et ideo oportuit esse Deum et hominem qui pro originali satisfaceret.
Vel dicendum secundum quosdam, quod etiam pro actuali peccato non sufficit purus homo satisfacere nisi
praesupposita satisfactione Christi, ex cujus passione etiam antiquorum patrum satisfactio efficax fuit, qui in fide
ejus salvabantur.
RA7
Ad septimum dicendum, quod in peccato primi hominis persona corrupit naturam: unde illud peccatum potest
dupliciter considerari: vel quantum ad corruptionem boni personalis; et sic primus homo pro eo satisfecit
adjutorio gratiae Dei: vel inquantum fuit corruptio naturae, et sic pro eo Adam satisfacere non potuit, nec aliquis
antiquorum patrum, nisi solum inquantum corruptio naturae in personam redundabat: ex hac enim parte originale
peccatum in antiquis patribus per fidem, decimas, circumcisionem et sacrificia solvebatur: et ideo decedentes
nondum ad visionem Dei admittebantur, nisi prius per satisfactionem Christi, naturae corruptio sanaretur.
RA8
Ad octavum dicendum, quod ipsa reparatio humani generis aliquo modo mediantibus Angelis facta est: ipsi enim
nasciturum Dominum annuntiaverunt, ut dicitur Luc. 1. Non tamen sufficiebat Angelus reparationem perficere,
quia satisfacere non poterat pro tota humana natura; nec etiam debebat, quia ipse non peccaverat: et ideo
oportuit, ut dictum est Sup., in corp., quod per Deum hominem reparatio humani generis compleretur.
RA9
Ad nonum dicendum, quod nulla creatura, in quantacumque bonitate crearetur, potest sufficere ad reparationem
corruptionis humanae naturae per modum satisfactionis: cujus ratio potest esse triplex.
Prima est, quia omnis creatura totum quod potest, pro se Deo debet: unde non relinquitur sibi ut pro alio
satisfacere possit. Secunda, quia hoc requiritur in satisfactione, ut quod satisfaciens reddit, praeponderet ei quod
per culpam ablatum est, vel saltem sit aequale illi. Quamvis autem aliqua natura creata sit vel possit esse melior
natura humana; non tamen natura in aliqua persona creata considerata potest adaequare bonitatem totius naturae
humanae: bonum enim humanae naturae quodammodo infinitum est per comparationem ad supposita, inquantum
natura humana in infinitum per generationem communicabilis est; bonum autem cujuslibet naturae creatae et in
se infinitum est, et finitur secundum quod consideratur in uno supposito determinato: et ideo cum actus sint
suppositorum, non potest esse ut operatio alicujus creaturae valeat tantum quantum est totum bonum naturae
humanae, ut possit esse digna satisfactio pro ejus reparatione. Tertia est, quia, ut in 2 Lib., dist. 19, quaest. 1, art.
4, dictum est, humana natura in prima sua conditione accepit quaedam per quae supra statum suis principiis
congruentem elevabatur, sicut immortalitatem quamdam, quae erat gratiae, non naturae, et alia hujusmodi sibi ex
pura liberalitate divina collata, quae per peccatum amisit. Unde eam reparare erat ad gradum superiorem ipsam
elevare, in quo prius condita fuerat. Non est autem possibile elevare aliquam naturam ad gradum superiorem nisi
ei qui naturas condidit, et earum gradus ordinavit: et ideo soli Deo possibile fuit naturam humanam reparare.
|a3 Articulus 3: Utrum si homo non peccasset, Deus fuisset incarnatus.
AG1
Ad tertium sic proceditur. Videtur quod si homo non peccasset, Deus incarnatus fuisset. Ut enim dicitur deuter.
32, 4, Dei perfecta sunt opera.

822

