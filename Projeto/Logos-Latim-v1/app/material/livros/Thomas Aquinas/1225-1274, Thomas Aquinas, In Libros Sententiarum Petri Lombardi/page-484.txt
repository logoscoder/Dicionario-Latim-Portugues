Posita distinctione ordinum, Magister hic determinat quosdam actus qui ordines distinctos consequuntur: et
dividitur in partes duas: in prima determinat de quibusdam actibus qui consequuntur omnes ordines, scilicet
assistere, et ministrare; in secunda determinat de actu custodiae, qui specialiter uni ordini competit, distinctione
11: illud quoque sciendum est, quod Angeli boni deputati sunt ad custodiam hominum. Prima in tres, secundum
tres opiniones, quae in littera ponuntur; secunda incipit ibi: quibus objicitur quod Isaias ait; tertia vero ibi: alii
vero dicunt, tres ordines supremos...
Ita creatori Deo assistere quod ad exteriora non exeunt. Circa secundum tria facit: primo ponit ea quae sunt ad
confirmationem secundae positionis contra primam; secundo excludit quamdam quaestionem, ibi: hic oritur
quaestio. Si omnes mittuntur... Quare unus tantum inter novem ordines Angelorum nomine censetur? tertio
respondet ad probationes primae opinionis, ibi: qui autem omnes Angelos mitti asserunt, praedictas auctoritates...
Ita determinant. Quaestio autem quam removet, sumitur ex nomine Angeli; unde primo removet eam; secundo
exponit quaedam nomina Angelorum, ostendens in quibus conveniant, ibi: et putant quidam Michaelem,
Gabrielem, Raphaelem de superiori ordine fuisse.
Hic quatuor quaeruntur: 1 utrum omnes Angeli assistant; 2 utrum omnes ministrent; 3 si non; qui assistant, et qui
ministrent; 4 utrum illi qui ministrant, per ministerium a contemplatione retardentur.
|a1 Articulus 1: Utrum omnes Angeli assistant.
AG1
Ad primum sic proceditur. Videtur quod omnes Angeli assistant. Assistere enim dicuntur regi qui ejus vultum
praesentialiter intuentur. Sed Matth. 18, 10, dicitur de Angelis ad custodiam deputatis, quod semper vident
faciem patris; qui tamen sunt inferioris ordinis. Ergo videtur quod omnes Deo assistant.
AG2
Praeterea, secundum Gregorium illi dicuntur assistere qui intima contemplatione perfruuntur. Sed omnes Angeli
intime contemplantur, cum eos a contemplationis acumine nec pondus corporis neque culpa retardet. Ergo
videtur quod omnes assistant.
AG3
Praeterea, cuicumque convenit illud quod majus est, videtur etiam quod minus est sibi convenire, si utrumque sit
dignitatis. Sed inter omnes actus patriae, fruitio est nobilissima. Ergo cum omnes fruantur, videtur multo fortius
quod omnes assistant.
AG4
Praeterea, a conspectu Dei multo amplius distant mali Angeli quam boni. Sed mali Angeli etiam dicuntur Deo
assistere, ut habetur job, 1, 6, quod cum venissent filii Dei ut assisterent coram Domino, affuit inter eos etiam
Satan. Ergo videtur quod omnes Angeli assistant.
SC1
Sed contra, Daniel. 7, 10 dicitur: millia millium ministrabant ei; ubi dicit Gregorius, quod alii sunt qui assistunt,
alii qui ministrant. Ergo non omnes assistunt.
SC2
Praeterea, illi dicuntur regibus assistere qui in eorum palatiis habitant. Sed, secundum dionysium, esse in
vestibulos divinitatis est proprium primae hierarchiae. Ergo videtur quod illi tantum assistant.
CO
Respondeo dicendum, quod assistere dicitur in Angelis ad similitudinem eorum qui regibus assistunt. Assistere
autem regi dicuntur qui circa eum sunt. Unde cum proprium primae hierarchiae assignet dionysius circa Deum
esse, eis tantum convenit assistere. Dicuntur autem circa Deum esse, inquantum immediate illuminationes
percipere possunt in ipsa simplicitate divini luminis, et hoc propter perspicacitatem suae intelligentiae.
Quanto enim aliquis intellectus est perspicacior, tanto ex principio universali cognito in plures conclusiones et in
plura scibilia potest devenire: et illi qui minus sunt perspicacis intellectus, non possunt quaestionum veritates
videre nisi in principiis contractis et appropriatis ad materiam illam.
Et ideo illi supremi intellectus primae hierarchiae in ipso primo illuminationum principio omnis illuminationis
rationes percipiunt; et propter hoc circa Deum esse dicuntur, et ei assistere; inferiores vero cognitionem accipiunt
ex ipso lumine jam diviso et multiplicato in ipsis supremis Angelis respectu divinae simplicitatis; et propter hoc
non dicuntur circa Deum esse, et sibi assistere.
RA1
Ad primum ergo dicendum, quod quamvis omnes immediate essentiam divinam contemplentur, non tamen in
ipsa omnes inspicere possunt hoc quod ad eorum ordinem, idest hierarchiam, pertinet: et ideo non assistunt,
proprie loquendo, omnes.
RA2
Ad secundum dicendum, quod intime contemplari potest dici aliquis tripliciter. Vel secundum quod ejus
consideratio non distrahitur ad exteriora sensibilia; et sic omnes Angeli boni et mali intime contemplantur, quia
scientiam a sensu non accipiunt: aut per hoc quod non indigent exteriori similitudine in qua Deum
contemplentur, quae scilicet sit extra essentiam ejus, sed eum in essentia sua vident; et sic intime contemplantur
484

