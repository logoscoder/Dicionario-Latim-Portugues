Praeterea, illud quod est principium personalis operationis, videtur esse proprietas personalis, quia propria
operatio est a propria forma operantis.
Sed innascibilitas est principium generationis in patre. Dicitur enim, quod pater generat, quia est ingenitus; unde
quaerit delicias in consortio filii. Ergo videtur quod innascibilitas sit proprietas personalis.
SC1
Contra, quidquid dicitur per positionem, non constituitur negative vel privative tantum. Sed pater nominat
aliquid positive. Ergo persona patris non constituitur per innascibilitatem, quia nihil ponit in intellectu suo.
CO
Respondeo dicendum, quod sicut est in inferioribus, quod quidquid consequitur ad esse perfectum, non est
constitutivum illius rei, ita etiam in divinis quidquid secundum intellectum praesupponit aliquid quo persona
constituitur, non potest esse constitutivum personae; et inde est quod communis spiratio non potest esse
proprietas personalis, quia praesupponit in patre et filio generationem activam et passivam, quibus illae personae
constituuntur.
Similiter innascibilitas, cum ponat negationem, quae fundatur super rationem principii, ut dictum est, art.
Praeced., praesupponit secundum intellectum rationem principii supra quam fundatur, scilicet paternitatem; et
ideo non potest constituere personam patris, nec potest esse personalis proprietas.
RA1
Ad primum ergo dicendum, quod ex hoc quod convenit soli patri, potest probari quod sit proprietas patris, non
autem quod sit proprietas personalis, nisi constitueret personam patris ad similitudinem differentiae
constitutivae.
RA2
Ad secundum dicendum, quod quidquid habet negatio de dignitate, habet ab affirmatione supra quam fundatur;
et ideo innascibilitas quae fundatur supra talem paternitatem, pertinet ad dignitatem sicut talis paternitas; et sicut
innascibilitas non communicatur creaturae, ita nec talis paternitas, scilicet quae non est ab alio principio,
quamvis communicetur paternitas absolute.
RA3
Ad tertium dicendum, quod remota paternitate per intellectum, non remanet hypostasis patris; et quod dicitur in
littera, quod remanet ingenitum, est intelligendum quantum ad communem rationem ingeniti et patris, quia
separatim inveniuntur in diversis; non autem secundum quod utrumque ponitur proprietas patris. Nihilominus
tamen, etiam remota paternitate, remaneret ingenitum in Deo, non quasi proprietas vel notio alicujus personae;
sed quasi attributum essentiae, ut immensus et increatus.
RA4
Ad quartum dicendum, quod innascibilitas non est principium generationis in patre quasi forma eliciens hanc
operationem, sed solum quasi ponens aliquam conditionem circa generationem. Sicut enim videmus in
alterationibus, quod prima alteratio est quam operatur alterans non alteratum; et ex hoc quod non est alteratum,
alteratio quam facit, est prima: ita etiam prima generatio est quae est generantis non generati; unde conditionem
istam, quod sit prima generatio, habet ex hoc quod generans est ingenitus. Sed principium formale quasi eliciens
generationem, est forma patris, quae est paternitas, sicut calor est principium calefactionis in calido.

|+d28.q2 Distinctio 28, Quaestio 2
|a0 Prologus
Deinde quaeritur de imagine; et circa hoc tria quaeruntur: 1 quid sit imago; 2 utrum imago in divinis dicatur
essentialiter vel personaliter; 3 si dicatur personaliter, utrum conveniat filio tantum.
|a1 Articulus 1: Utrum definitio imaginis: imago est species indifferens ejus rei ad quam imaginatur, sit
competens.
AG1
Ad primum sic proceditur, et ponitur definitio Hilarii talis: imago est ejus rei ad quam imaginatur, species
indifferens.
Videtur autem quod sit incompetens. Imago enim est secundum imitationem in exterioribus. Sed species non est
de extrinsecis rei; immo dicit quidditatem intrinsecam. Ergo male ponitur in definitione imaginis.
AG2
Praeterea, imago proprie dicitur quod est ad imitationem alterius. Sed species indifferens duorum non est ad
imitationem alterius, immo est id in quo imitatio attenditur. Ergo imago non debet dici species, sed habens
speciem.
AG3

243

