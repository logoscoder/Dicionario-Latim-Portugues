Sed haec opinio supra improbata est.
Et ideo alii dixerunt, quod ex mutua actione accidentium sacramenti ad corpora circumstantia generantur vermes
ex aere continente. Sed hoc non videtur esse verum; quia accidentia illa non habent ibi aliam actionem quam
haberent si substantia remansisset; sed quando substantia erat, non poterant vermes ex aere generari, vel cinis,
per talem actionem; unde nec modo. Et praeterea, sensibiliter apparet quod in illo loco ubi fuit corpus Christi, est
illud quod generatur; et ibidem alteratio praecedens apparet. Aer autem ante ultimum instans corruptionis
specierum non erat in loco illo; quia sic subintrasset dimensiones sub quibus erat corpus Christi; quod est
impossibile.
Nec etiam movebatur ad locum illum, quia quietus forte manebat. Unde sequitur quod totus motus aeris, et
alteratio ipsius et corruptio, et generatio vermium aut cineris, sit in eodem instanti; quod est impossibile. Et
praeterea idem accideret, si corpus Christi conservaretur inter aliqua corpora solida quae non subintraret aer, et
non appareret aliqua mutatio facta in corporibus solidis circumstantibus.
Et praeterea, si corpus Christi in magna quantitate consecratum esset, idem posset accidere; et tanta inspissatio
aeris non posset de facili accidere sine sensibili ipsius immutatione.
Et ideo alii dicunt, quod peracto sacramento, redit substantia panis sub speciebus quae prius suberat, et ex illa
generantur vermes, vel aliquid hujusmodi. Sed hoc non potest esse. Quamdiu enim est ibi corpus Christi, non
redit substantia panis; quia sic esset corpus Christi sub speciebus cum substantia panis; quod est tertia opinio,
quae non sustinetur. Quamdiu autem sunt ibi species, manet sub speciebus corpus Christi; unde quamdiu manent
species, substantia panis non redit; remotis autem speciebus illis, jam non est ibi substantia panis, sed vermium
vel cineris, vel alicujus hujusmodi.
Nunquam enim est substantia panis sine speciebus panis; unde substantia panis non redit.
Nisi forte dicatur redire quo ad materiam tantum, quia illa eadem materia quae prius erat sub forma panis,
postmodum fit sub forma cineris, vel alicujus hujusmodi; et hoc posset stare cum secunda opinione prius tacta
quantum ad hoc quod ponebat substantiam panis in praejacentem materiam resolvi; quod stare non potest, ut
supra probatum est. Sed quantum ad aliam partem, quae ponebat quod annihilaretur, non potest stare; quia quod
in nihilum redactum est, non potest iterum idem numero sumi. Sed quantum ad primam opinionem, quae
communiter sustinetur, omnino stare non potest; quia quod conversum est in alterum, non potest redire, nisi
alterum in ipsum convertatur; substantia autem panis conversa est in corpus Christi; et haec substantia, scilicet
panis, facta est illa, scilicet corporis Christi, ut ex praedictis patet; unde non potest esse quod substantia panis
redeat neque quantum ad totum neque quantum ad partem, nisi corpus Christi e converso convertatur in
substantiam panis, quod est impossibile. Et ideo impossibile est dicere quod substantia panis redeat neque
secundum totum neque secundum partem; si redire proprie sumatur, ut sit idem numero quod redit. Si autem
materia panis redire dicatur, non quia eadem numero redeat, sed alia ejusdem rationis; tunc oportebit dicere,
quod illa alia materia de novo creatur. Et forte hoc intellexerunt qui dixerunt substantiam panis redire; unde satis
probabiliter per hunc modum opinio sustineri potest, ut dicatur, quod ad hoc Deus materiam creat, ne
sacramentum deprehendatur, et sic fides meritum perdat. Nec tamen materia corporalis in principio creata
augetur; quia quantum de materia conversum fuit in substantiam corporis Christi, tantum de materia creatur nunc
de novo.
Potest tamen et aliter dici, quod illae species sicut habent ex hoc quod subsistunt, quod possunt agere quidquid
poterant substantiis panis et vini existentibus; ita habent ut possint converti in quidquid converti poterant
substantiae praeexistentes, quod sic intelligi potest. Sicut enim Commentator dicit in 1 phys., et in Lib. De
substantia orbis, in materia generabilium et corruptibilium oportet intelligere dimensiones interminatas ante
adventum formae substantialis; alias non posset intelligi divisio materiae, ut in diversis partibus materiae
diversae formae substantiales essent.
Hujusmodi autem dimensiones post adventum formae substantialis accipiunt esse terminatum et completum.
Quidquid autem intelligitur in materia ante adventum formae substantialis, hoc manet idem numero in generato
et in eo ex quo generat; quia remoto posteriori oportet remanere prius; dimensiones autem illae interminatae se
habent ad genus quantitatis sicut materia ad genus substantiae. Unde sicut in quolibet completo in genere
substantiae est accipere materiam, quae est ens incompletum in genere illo; ita in dimensionibus completis, quae
sunt in hoc sacramento, est accipere dimensiones incompletas; et his mediantibus materia panis formam reciperet
ejus quod ex pane generaretur, pane non converso in corpus Christi; unde sicut dimensionibus illis est datum ut
substent et subsint et illi esse quod est conforme esse priori substantiae, et terminationi quantitatis, et omnibus
aliis accidentibus; ita etiam datur eis ut possint subesse alteri formae naturali, et aliis accidentibus; quia de natura
sua non habent ut subsint tantum accidenti, sed etiam formae substantiali, ut dictum est; et tunc vel ex
consequenti adveniet etiam materia propter concomitantiam naturalem formae ad materiam, sicut propter
concomitantiam naturalem animae Christi ad corpus, erat anima sub sacramento; et hoc quodammodo redit in
primum dictum, ut scilicet materia de novo fiat; vel ipsi dimensioni virtute divina dabitur natura materiae propter
propinquitatem ad ipsam, ut sic illud generatum sit compositum ex materia et forma.
RA1

1571

