Ad primum ergo dicendum, quod directio gressus spiritualis non potest esse nisi a Deo, sine cujus providentia
nullum bonum contingit. Nec tamen oportet quod hoc per aliquem habitum infusum fiat, si directio gressuum ad
praeparationem ad gratiam gratum facientem praecedentem referatur.
RA2
Ad secundum dicendum, quod homo non potest se ad gratiam praeparare, nec aliquod bonum facere sine Dei
auxilio; et ideo rogandus est ut nos ad se convertat, et etiam alios. Nec tamen oportet quod illud auxilium semper
sit per aliquem habitum infusum; sed potest esse per multa quae exterius sunt salutis occasio, et per ipsum actum
interiorem quem Deus in nobis causat.
RA3
Ad tertium dicendum, quod claritas illa quae circumfulsit Paulum, fuit claritas corporalis, quae fuit quaedam
occasio quae ipsum induxit ut se ad gratiam habendam praepararet, dejiciendo ipsum et conterendo: et cum se ad
gratiam praeparavit, gratiam consecutus est. Non tamen oportet quod antequam gratiam gratum facientem
acceperit, sibi aliquod lumen gratiae gratis datae infusum fuerit; unde non dicitur, quod intus in ipso fulserit
claritas sed quia eum circumfulsit, quasi exterius.
Ita etiam aliis qui ad Deum convertuntur, occasiones salutis Deus praeparat.
RA4
Ad quartum dicendum, quod etiam ad fidem habendam aliquis se praeparare potest per id quod in naturali
ratione est; unde dicitur, quod si aliquis in barbaris natus nationibus, quod in se est faciat, Deus sibi revelabit
illud quod est necessarium ad salutem, vel inspirando, vel doctorem mittendo.
Unde non oportet quod habitus fidei praecedat praeparationem ad gratiam gratum facientem; sed simul homo se
praeparare potest ad fidem habendam, et ad alias virtutes et gratiam habendam.
RA5
Ad quintum dicendum, quod quamvis per timorem servilem caritas inducatur; tamen non est necessarium ut
timor servilis caritatem praecedat; timor enim servilis semper cum peccato mortali habetur. Multi autem
caritatem consecuti sunt qui nunquam mortaliter peccaverunt. Unde objectio nihil probat ad propositum.
|a5 Articulus 5: Utrum homo possit scire aliquid verum sine gratia.
AG1
Ad quintum sic proceditur. Videtur quod sine gratia homo nihil verum scire possit. Primo per id quod dicitur 1
Cor. 12, 3: nemo potest dicere, Dominus Jesus, nisi in spiritu sancto; ubi dicit Ambrosius quod omne verum, a
quocumque dicatur, a spiritu sancto est. Sed spiritus sanctus non habitat in nobis nisi per gratiam.
Ergo nullum verum dici aut sciri, sine gratia potest.
AG2
Praeterea, revelatio divina non fit nisi per infusionem alicujus luminis gratis dati. Sed Rom. 1 dicitur quod illis,
scilicet philosophis, revelavit ea quae etiam naturali ratione cognoverunt. Ergo nulla cognitio veritatis potest esse
sine aliquo lumine gratiae infuso.
AG3
Praeterea, facilior via est cognoscendi aliquid per doctrinam quam per inventionem. Sed, sicut Augustinus in
Lib. De Magistro dicit, nullus potest discere exterius, nisi interius Deus doceat; unde patet quod per doctrinam
cognitionem veritatis homo habere non potest nisi per gratiae auxilium interius operantis. Ergo multo minus per
inventionem; et ita nullo modo: quia omne quod quis novit, discens vel inveniens novit, ut Philosophus dicit.
AG4
Praeterea, sicut se habet lux corporalis ad visum, ita se habet lux spiritualis ad intellectum.
Sed nihil potest videri corporaliter nisi per influxum lucis corporalis, et praecipue maxime lucentis, quod est sol.
Ergo nihil potest intelligi nisi per influxum luminis spiritualis a Deo; et hoc est gratia: ergo nullum verum sine
gratia sciri potest.
AG5
Praeterea, quaecumque sunt in genere aliquo, reducuntur sicut in causam in unum primum, quod est maximum in
genere illo. Sed primum in genere intellectivorum est ipse Deus. Ergo est maxime intelligens, et causa
intelligendi omnibus intelligentibus.
Sed non causat aliquid in nobis nisi aliquid influendo. Ergo non possumus aliquod verum intelligere sine
infusione alicujus gratiae.
SC1
Sed contra, Damascenus dicit, quod nulla res destituitur propria operatione. Sed intelligere verum est propria
operatio intellectus. Ergo sine omni gratia superaddita veri cognitionem habere potest.
SC2
Praeterea, non est impotentior intellectus in intelligendo quam sensus in sentiendo. Sed sensus sine gratia potest
sentire sensibilia. Ergo et intellectus sine gratia potest intelligere intelligibilia.
CO

663

