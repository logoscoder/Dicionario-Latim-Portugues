Ergo cum christiana religio non contineat aliqua superflua praecepta, alias superstitio esset; videtur quod non
cadat sub praecepto orare Deum, cui omnia desideria nostra sunt nota.
AG3
Praeterea, Deus liberalissime sua bona dat.
Sed liberalius datur quod sine precibus datur; quia, sicut Seneca dicit, nulla res carius emitur quam quae precibus
empta est. Ergo non debet per praeceptum exigere preces de eo quod vult dare; nec iterum de eo quod non vult
dare; quia quod Deus non vult, nos non debemus velle, ut sic sit conformitas nostrae voluntatis ad Deum; et quod
non debemus velle, non debemus petere. Ergo nullo modo oratio cadit sub praecepto.
SC1
Sed contra, super illud Luc. 18: oportet semper orare etc. Dicit chrysostomus: dum dicit: oportet, necessitatem
dicit.
Sed necessitas talis non potest esse nisi ex praecepto.
Ergo oratio cadit sub praecepto.
SC2
Praeterea, oratio contra jejunium et eleemosynam dividitur. Sed utraque illarum est in praecepto.
Ergo et oratio.
CO
Ad tertiam quaestionem dicendum, quod oratio cadit sub praecepto et determinate et indeterminate. Determinate
quidem ad aliquas orationes ex praecepto tenentur illi qui ex officio sunt medii inter Deum et populum constituti,
sicut ministri ecclesiae; unde ex officio eis incumbit preces ad Deum in persona totius ecclesiae fundere; et ideo
ex statuto ecclesiae tenentur ad horas canonicas dicendas. Sed indeterminate ad orationem quilibet tenetur ex hoc
ipso quod tenetur ad bona spiritualia sibi procuranda, quae non nisi divinitus dantur; unde alio modo procurari
non possunt, nisi ut ab ipso petantur; et etiam ex hoc ipso quod caritatis praecepto tenetur proximum sicut
seipsum diligere, tenetur ei in necessitate beneficus esse non solum per corporales eleemosynas, sed etiam per
spirituales; quarum una est oratio, ut prius dictum est. Sed omnibus etiam qui ecclesiae ministerio non funguntur,
videtur ab ecclesia determinatum tempus orandi statutum esse, cum ex canonum statuto teneantur diebus festis
divinis officiis interesse, ut ministris pro populo orantibus suam intentionem conforment.
RA1
Ad primum ergo dicendum, quod ex hoc ipso quod aliquid est voluntatis, excluditur necessitas absoluta etiam
coactionis, non autem necessitas ex suppositione finis; quia amor, qui maxime voluntarius est, necessarius est, si
quis velit ad salutis finem pervenire; et hoc modo etiam oratio necessaria est, et sub praecepto cadens respectu
eorum quorum voluntas sub necessitate praedicta cadit.
RA2
Ad secundum dicendum, quod per orationem praecipimur vota nostra Deo pandere, non ut eum doceamus quid
desideremus, sed ut affectum et intellectum nostrum dirigamus in illum.
RA3
Ad tertium dicendum, quod Deus orationem acceptat, et de eo quod dare vult, et interdum de eo quod dare non
vult. De eo quidem quod dare vult, ut idonei simus ab ipso accipere; quod non esset, si ab eo non speraremus
quod desideramus.
Nec esse durum homini debet, se Deo per orationem subjicere, sicut homini per preces: quia in hoc totum bonum
nostrum consistit quod Deo subditi simus; non autem in hoc quod homini subdamur. De eo autem quod dare non
vult; quia ipse vult nos pie velle quod ipse juste non vult, sicut in fine primi libri dictum est.
|a2 Articulus 2: Utrum oratio debeat esse vocalis, an mentalis tantum.
Articulus 2A
AG1
Ad secundum sic proceditur. Videtur quod oratio non debeat esse vocalis, sed mentalis tantum.
Oratio enim debet esse occulta, et ad Deum tantum; quia est petitio decentium a Deo; unde dicitur Matth. 6, 6: tu
autem, cum oraveris, intra cubiculum, et clauso Ostio, ora patrem tuum. Sed oratio vocalis non est occulta, nec
ad Deum tantum esse videtur; quia Deus ad cor respicit, non ad voces. Ergo oratio sine voce esse debet.
AG2
Praeterea, oratio est pars contemplationis.
Sed contemplatio non existit in aliquo exteriori actu, sed tantum in interiori. Ergo oratio non debet voce exteriori
fieri.
AG3
Praeterea, per orationem debet intellectus in Deum ascendere, secundum Damascenum, et affectus in Deum
dirigi, secundum Augustinum. Sed occupatio animae circa corporales actus retrahit ascensum intellectus et
affectus ad divina; quia anima non potest intense circa diversa occupari.
Ergo oratio debet esse sine voce tantum in corde.
1672

