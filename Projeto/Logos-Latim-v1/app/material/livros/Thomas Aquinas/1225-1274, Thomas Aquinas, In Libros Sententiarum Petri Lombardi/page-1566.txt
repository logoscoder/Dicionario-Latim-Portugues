ibi de quibus sensus judicat; sed de substantia verum judicium habet intellectus fide juvatus. Nec est
inconveniens quod intellectus absque fide erret in hoc sacramento, sicut et in aliis quae sunt fidei.
RA3
Ad tertium dicendum, quod verbo inest virtus transubstantiandi; et ideo ad hoc quod sit vera transubstantiatio,
oportet quod sit verum verbum; sed materia est ibi ad significandum; et ideo sufficit quod accidentia remaneant,
quibus mediantibus significatio completur.
Articulus 1C
AG1
Ulterius. Videtur quod accidentia non sint in hoc sacramento sine substantia. Esse enim in substantia aequaliter
convenit omnibus accidentibus.
Sed albedo non est hic sine subjecto: quod patet ex hoc quod dividitur per accidens, quod non competit nisi
existenti in subjecto. Ergo nec quantitas aut aliquod accidens est hic sine subjecto.
AG2
Praeterea, illud quod sensus percipit in hoc sacramento, est ibi secundum veritatem; alias esset fictio in hoc
sacramento. Sed sensus non tantum percipit ibi quantitatem aut albedinem, sed etiam quantum et album. Ergo
non est ibi accidens sine subjecto.
AG3
Praeterea, accidens non individuatur nisi ex subjecto, sicut nec forma nisi ex materia. Sed accidentia sunt ibi
individuata; alias non essent sensibilia.
Ergo non sunt sine subjecto.
AG4
Praeterea, omnis forma separata a materia est intellectus in actu, ut a philosophis probatur.
Sed si accidentia sunt hic sine subjecto, erunt quaedam formae sine materia: non enim habent materiam partem
sui. Ergo erunt intellectus in actu, quod falsum apparet.
AG5
Praeterea, quanto aliquid appropinquat ad divinam simplicitatem, tanto est simplicius. Sed si sunt haec accidentia
sine substantia, magis appropinquant ad divinam simplicitatem quam Angeli: quia in Angelis est compositio, ad
minus ex quo est et quod est; quae in his accidentibus inveniri non potest. Ergo erunt nobiliora Angelis; quod
falsum est.
AG6
Praeterea, impossibile est densitatem esse sine materia, neque raritatem: quia haec est definitio densi, quod
multum de materia contineatur sub parvis dimensionibus; et contraria est definitio rari. Sed tactus percipit in hoc
sacramento densitatem.
Ergo est ibi materia sub dimensionibus; ergo dimensiones non per se existunt, et ita nec alia accidentia.
SC1
Sed contra: sicut, in praecedenti dist., dictum est, ibi non est alia substantia quam corporis Christi.
Sed non sunt accidentia quae apparent, in corpore Christi sicut in subjecto, quia non determinant ipsum. Ergo
non sunt in subjecto aliquo.
SC2
Praeterea, species ad hoc remanent in sacramento, ut ducant per significationem in corpus Christi. Sed si essent
in aliquo sicut in subjecto, non ducerent in corpus Christi, sed magis in cognitionem sui subjecti. Ergo sunt hic
accidentia sine subjecto.
CO
Ad tertiam quaestionem dicendum, quod quidam dixerunt, quod vera substantia panis simul remaneat sub
sacramento cum corpore Christi; et secundum hoc accidentia non essent in hoc sacramento sine subjecto. Sed
haec opinio in praecedenti dist. Improbata est.
Alia opinio est quod remanet ibi forma substantialis, et in ea fundantur omnia accidentia quae apparent. Sed non
minus difficile est materialem formam substantialem a materia separare quam accidentia a substantiis. Et
praeterea quantitas non respicit formam nisi ratione materiae; unde formae immateriales dimensionibus carent; et
ideo, cum alia accidentia mediante quantitate referantur ad substantiam, non poterit forma existens sine materia,
accidentium sensibilium subjectum esse. Boetius etiam dicit in Lib. De Trin. Quod forma simplex subjectum
esse non potest.
Et ideo alii dixerunt, quod accidentia illa fundantur in aere sicut in subjecto. Sed haec opinio stare non potest.
Constat enim quod ante transubstantiationem sub dimensionibus panis non erat aer. Ergo si conversione facta sit
ibi aer, oportet quod aer subintraverit per motum localem dimensiones illas; et iste motus non percipitur. Et
praeterea inconveniens est quod subjectum moveatur motu locali ad accidens, et quod accidens transeat de
subjecto in subjectum. Probatum est etiam a philosophis, quod corpus naturale et corpus mathematicum non
possunt esse simul; unde cum illae dimensiones quae fuerunt, sint quoddam corpus non naturale, sed
mathematicum, non poterit aer cum illis dimensionibus simul esse, nec poterit esse subjectum eorum, quia habet
1566

