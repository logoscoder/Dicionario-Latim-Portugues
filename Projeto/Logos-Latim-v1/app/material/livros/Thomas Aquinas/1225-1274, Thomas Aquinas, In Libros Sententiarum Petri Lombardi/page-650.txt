aut contrarium agere; et non oportet quod continue sequatur inclinationem virtutis; habet enim actus virtutis
aliquid a potentia, ut scilicet ex necessitate non sit, et aliquid ab habitu, ut scilicet faciliter fiat.
RA4
Ad quartum dicendum, quod alio modo respondet praemium gratiae et merito: gratiae enim respondet et virtuti
sicut ei unde in actu est efficacia merendi; unde secundum quod ex majori gratia procedit actus virtutis,
efficacior est in merendo: ipsi autem actui, qui meritum dicitur, respondet sicut ei quo per se meretur; quia, ut in
1 ethic. Dicitur, quemadmodum in olympiadibus non optimi et fortissimi coronantur, sed agonizantes; horum
autem quidam, scilicet qui vincunt; ita et eorum qui in vita bonorum et optimorum operantes, illustres fiunt;
quod etiam sententiae apostoli congruit, 2 timoth - 2, 5: non coronabitur nisi qui legitime certaverit.
RA5
Ad quintum dicendum, quod medium dicitur de virtute dupliciter: scilicet essentialiter, et effective.
Essentialiter quidem non est medium inter duas passiones, sed inter duos habitus vitiosos, quibus aliqualiter ad
passiones nos habemus. Nec hoc est essentiale virtuti, cum aliqua virtus inveniatur quae hoc modo non est
medium, scilicet justitia, ut ex 5 ethic., patet. Justitiae enim quasi aequalitati et medio opponitur abundantia ejus
qui plus habet quam justum sit, qui ex hoc ipso injustus est, vitium injustitiae habens; et etiam defectus illius qui
defraudatus est, qui defectus vitium in eo non est; et ita justitia non est medium inter duo vitia. Effective vero
dicitur medium inter passiones, quia in passionibus medium invenit; unde non oportet quod sit in genere
passionis.
|a2 Articulus 2: Utrum definitio virtutis posita ab Augustino sit conveniens.
AG1
Ad secundum sic proceditur. Videtur quod Augustinus inconvenienter virtutem definiat. Sicut enim in 2 top.
Dicitur, nullum genus denominative praedicatur de sua specie. Sed bonitas est genus virtutis; est enim virtus, ut
Philosophus in 1 ethic. Dicit, qua quis bonus est, et quae opus bonum reddit. Ergo inconvenienter dicitur virtus
bona qualitas.
AG2
Praeterea, illud quod transcendit genus, non debet poni ut differentia generis. Sed bonum transcendit genus
qualitatis, cum sit convertibile cum ente. Ergo inconvenienter ponitur ut differentia qualitatis, cum dicitur bona
qualitas mentis.
AG3
Praeterea, subjectum quod ponitur in definitione alicujus accidentis, debet esse convertibile cum illo. Sed mens
non hoc modo se habet ad virtutem; non enim omnis virtus est in mente sicut in subjecto; sed quaedam in
concupiscibili, quaedam in irascibili, et sic de aliis. Ergo inconvenienter ponitur mens ut subjectum commune
virtutis in ejus definitione.
AG4
Praeterea, illud quod est alicujus speciei proprium, non debet poni in definitione generis.
Sed rectitudinem appropriat sibi justitia; unde Anselmus dicit, quod justitia est rectitudo voluntatis propter se
servata.
Ergo inconvenienter in definitione virtutis communis ponitur: qua recte vivitur.
AG5
Praeterea, quicumque superbit de aliqua re male utitur ea. Sed multi de virtutibus superbiunt; quia, ut Augustinus
in regula dicit, superbia etiam bonis operibus insidiatur, ut pereant. Ergo falsum est quod dicitur: qua nullus male
utitur.
AG6
Praeterea, quicumque recte vivit, non male utitur. Cum ergo dixerit virtutem esse qua recte vivitur, superflue
addidit: qua nullus male utitur.
AG7
Praeterea, Augustinus dicit: qui creavit te sine te, non justificabit te sine te. Sed justificatio non est nisi per
virtutem. Ergo falsum est quod sequitur: quam Deus in nobis sine nobis operatur.
AG8
Praeterea, cuicumque convenit definitio, convenit et definitum. Sed gratia non est virtus, ut supra dictum est; et
tamen hujusmodi definitio convenit sibi. Ergo haec non est definitio virtutis.
AG9
Praeterea, unius rei unica debet esse definitio, sicut et unum esse. Si ergo quaedam aliae definitiones de virtute
assignentur, si illae convenientes sunt, videtur quod ista sit incompetens.
CO
Respondeo dicendum, quod Augustinus hic non intendit definire quamlibet virtutem, sed virtutem infusam; et
hanc completissime definit, ponendo formalia ipsius, scilicet genus, et differentiam, cum dicit, bona qualitas; et
subjectum, quod est materia in qua, cum dicit, mentis; et actum, qui est etiam finis virtutis, cum dicit: qua recte
vivitur, et qua nullus male utitur; et causam efficientem, cum dicit: quam Deus in nobis sine nobis operatur.
650

