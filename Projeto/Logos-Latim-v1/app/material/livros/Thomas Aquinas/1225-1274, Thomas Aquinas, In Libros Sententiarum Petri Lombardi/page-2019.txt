RA2
Ad secundum dicendum, quod uxor non habebat jus in corpore viri nisi quamdiu in vita illa manebat in qua
contraxerat; quia etiam mortuo viro uxor soluta est a lege viri, ut patet Rom. 7; et ideo, si postquam vir mutat
vitam moriens priori vitae, ab ea discedat, nullum fit ei praejudicium.
Transiens autem ad religionem, moritur tantum spirituali morte, non autem corporali; et ideo, si matrimonium sit
consummatum, non potest vir sine consensu uxoris ad religionem transire; potest autem ante copulam carnalem,
quando est tantum copula spiritualis. Sed ille qui ad baptismum accedit, corporaliter etiam, Christo consepelitur
in mortem; et ideo a debito reddendo absolvitur etiam post matrimonium consummatum. Vel dicendum, quod ex
culpa sua uxor praejudicium patitur, quae converti contemnit.
RA3
Ad tertium dicendum, quod disparitas cultus facit personam simpliciter illegitimam; non autem conditio
servitutis, sed solum quando est ignorata; et ideo non est similis ratio de infideli et ancilla.
RA4
Ad quartum dicendum, quod proles aut pervenit ad perfectam aetatem, et tunc poterit libere sequi patrem
fidelem, vel matrem infidelem; vel est in minori aetate constituta; et tunc debet dari fideli, non obstante quod
indiget matris obsequio ad educationem.
RA5
Ad quintum dicendum, quod adulter per poenitentiam non transit ad aliam vitam, sicut infidelis per baptismum;
et ideo non est similis ratio.
|a5 Articulus 5: Utrum fidelis discedens ab uxore infideli possit aliam ducere in uxorem.
AG1
Ad quintum sic proceditur. Videtur quod fidelis discedens ab uxore infideli, non possit aliam ducere in uxorem.
Quia insolubilitas matrimonii est de ratione ipsius, cum repudium uxoris sit contra legem naturae, ut supra,
distinc. 33, qu. 1, art. 1, dictum est. Sed inter infideles erat verum matrimonium. Ergo nullo modo potest illud
matrimonium solvi. Sed manente vinculo matrimonii ad unam, non potest aliquis cum alia contrahere.
Ergo fidelis discedens non potest cum alia contrahere.
AG2
Praeterea, crimen superveniens matrimonio non solvit matrimonium. Sed si mulier velit cohabitare sine
contumelia creatoris, non est solutum vinculum matrimonii; quia vir non potest aliam ducere. Ergo peccatum
uxoris quae non vult cohabitare sine contumelia creatoris, non solvit matrimonium, ut possit libere vir aliam
uxorem ducere.
AG3
Praeterea, vir et uxor sunt pares in vinculo matrimonii. Cum ergo uxori infideli non liceat vivente viro alium
virum ducere, videtur quod nec fideli liceat.
AG4
Praeterea, favorabilius est continentiae votum quam matrimonii contractus. Sed viro fideli uxoris infidelis non
licet, ut videtur, votum continentiae emittere: quia tunc uxor fraudaretur matrimonio, si postmodum
converteretur. Ergo multo minus licet ei matrimonium contrahere cum alia.
AG5
Praeterea, filius qui remanet in infidelitate, patre converso, amittit jus paternae hereditatis; et tamen si postea
convertitur, redditur ei sua hereditas, etiam si alius in possessionem intravit.
Ergo videtur a simili, quod si uxor fidelis postea convertatur, sibi sit reddendus vir suus, etiam si cum alia
contraxerit; quod non posset esse, si secundum matrimonium esset verum. Ergo non potest contrahi cum alia.
SC1
Sed contra, matrimonium non est ratum sine sacramento baptismi. Sed quod non est ratum, potest dissolvi. Ergo
matrimonium in infidelitate contractum potest dissolvi; et ita soluto matrimoniali vinculo, licet viro alteram
ducere uxorem.
SC2
Praeterea, vir non debet cohabitare uxori infideli nolenti cohabitare sine contumelia creatoris.
Si ergo non liceret ei aliam ducere, cogeretur continentiam servare; quod videtur inconveniens; quia sic ex
conversione sua incommodum reportaret.
CO
Respondeo dicendum, quod quando alter conjugum ad fidem convertitur, altero in infidelitate remanente,
distinguendum est. Quia si infidelis vult cohabitare sine contumelia creatoris, vel sine hoc quod ad infidelitatem
inducat, potest fidelis libere discedere; sed discedens non potest alteri nubere. Si autem infidelis non velit
cohabitare sine contumelia creatoris in verba blasphemiae prorumpens, et nomen Christi audire nolens; tunc si ad
infidelitatem detrahere nitatur, vir fidelis discedens potest alteri per matrimonium copulari.
RA1

2019

