corporis Christi, et dimensiones locati corporis in loco. Corporis enim locati substantia non habet ordinem ad
locum nisi mediantibus dimensionibus; et ideo, quia dimensiones corporis locati non possunt esse simul cum
aliis dimensionibus, sequitur ex consequenti quod substantia corporis locati non possit esse simul cum aliis
dimensionibus, neque separatis, neque in alio corpore existentibus. Sed hic e contrario substantia corporis Christi
per se immediate ordinatur ad hoc quod sit sub sacramento; et dimensiones ejus propriae ex consequenti et per
accidens. Substantia autem ex hoc quod est substantia non prohibetur esse simul cum dimensionibus
quibuscumque, sive conjunctis sibi, sive separatis, aut existentibus in alio subjecto; sicut substantia Angeli potest
esse simul ubi est aliud corpus; et ideo etiam corpus Christi sub propria quantitate potest esse sub dimensionibus
panis.
RA3
Ad tertium dicendum, quod non potest fieri sine mutatione panis, quod ejus accidentia sine substantia remaneant:
et similiter non posset fieri quod substantia corporis Christi esset sine accidentibus sine sua mutatione. Posset
autem Deus hoc facere ut sine accidentibus propriis esset, ad minus aliquibus, absque transubstantiatione
intrinseca; et quia non est inconveniens panem mutari, esset autem inconveniens Christum mutari; ideo non est
simile quod inducit ratio.
RA4
Ad quartum dicendum, quod quamvis corpus Christi cum quantitate propria sit sub sacramento, non est tamen ibi
mediante sua quantitate; et ideo non est ibi ut in loco.
Articulus 2D
AG1
Ulterius. Videtur quod non sit ibi secundum totam quantitatem suam. Constat enim quod quantitas corporis
Christi non invenitur extra corpus Christi, ut corpus Christi sit sine propria quantitate.
Sed constat quod corpus Christi non est ultra dimensiones panis, neque aliqua pars dimensionis est in qua non sit
corpus Christi. Ergo si est ibi quantitas tota corporis Christi, neque excedit dimensiones panis, neque exceditur.
Sed communis animi conceptio est quod duae quantitates, quarum una alteri superposita neque excedit neque
exceditur, sunt aequales, ut patet in principio euclidis. Ergo quantitas corporis Christi tota aequatur quantitati
panis: quod est falsum; quia contingit esse majorem et minorem.
AG2
Praeterea, nullum corpus secundum totam suam quantitatem potest contineri indifferenter magna et parva
quantitate extrinseca. Sed corpus Christi continetur indifferenter sub parva parte vel magna panis consecrati.
Ergo non est ibi secundum totam suam quantitatem.
AG3
Praeterea, quandocumque sub aliqua quantitate extrinseca continetur corpus aliquod habens partes distinctas
secundum suam intrinsecam quantitatem totam; contingit assignare sub qua parte illius quantitatis singulae
partes contineantur. Sed corpus Christi, cum sit organicum, habet partes distinctas. Si ergo secundum totam
suam quantitatem continetur sub dimensionibus, erit assignare ubi sit caput ejus et manus et pes; quod est
impossibile: quia parvitas quantitatis non sufficit ad talem distantiam; et praecipue cum partes habeant distantias
determinatas.
SC1
Sed contra, formalitas corporis attenditur secundum totalitatem quantitatis ejus; quia secundum quantitatem
dividitur et partes habet. Sed secundum Augustinum, Christus totus manducatur in sacramento. Ergo est ibi
secundum totam suam quantitatem.
SC2
Praeterea, impossibile est aliquid esse alicubi secundum partem quantitatis et non secundum totam, nisi divisa
quantitate ipsius. Sed quantitas corporis Christi non dividitur actu, quia corpus illud dividi est impossibile. Ergo
cum in sacramento contineatur aliquid quantitatis corporis ejus, impossibile est dicere quod non contineatur in
toto.
CO
Ad quartam quaestionem dicendum, quod qua ratione ponitur ibi pars quantitatis, eadem ratione ibi poni debet
etiam tota quantitas: quia sicut corpus Christi non separatur a propria quantitate, ita una pars quantitatis non
separatur ab alia: utrumque enim sine mutatione intrinseca corporis Christi non posset evenire.
RA1
Ad primum ergo dicendum, quod in superpositione directe quantitas applicatur quantitati.
Et quia quantitas Christi non directe applicatur quantitati panis, quia non mediante ipsa corpus Christi sub
dimensione panis est; ideo non est ibi aliqua superpositio quantitatis ad quantitatem, nec aliqua commensuratio
quantitatum; et ideo non sequitur quod sint aequales.
RA2
Ad secundum dicendum, quod sicut illa quae non habent quantitatem, possunt esse indifferenter sub parva et
magna quantitate, sicut patet de anima, quae est indifferenter in magno et parvo corpore; ita illud quod non
1527

