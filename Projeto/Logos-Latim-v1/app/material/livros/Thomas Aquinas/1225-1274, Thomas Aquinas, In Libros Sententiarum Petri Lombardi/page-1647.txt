|a2 Articulus 2: Utrum eleemosyna decedentem in peccato mortali a poena infernali liberet.
Articulus 2A
AG1
Ad secundum sic proceditur. Videtur quod eleemosyna decedentem in peccato mortali a poena infernali liberet.
Tobiae 4, 2 dicitur: eleemosyna ab omni peccato et a morte liberat, et non patietur animas ire in tenebras. Sed in
hoc nulla esset eleemosynae commendatio, si illos a tenebris eriperet qui tenebrarum debitores non erant. Ergo et
decedentes in peccato mortali, qui tenebrarum debitores sunt, a tenebris inferni liberat.
AG2
Praeterea, Ambrosius dicit, 1 timoth. 4, super illud: pietas ad omnia valet: pietatem autem sequens, si lubricum
carnis patiatur, vapulabit quidem, sed non peribit. Non autem potest intelligi de lubrico veniali, de quo quis
poenitet: quia etiam sine eleemosynis per illud non periret. Ergo in peccato mortali decedentes, per eleemosynam
liberantur a perditione inferni.
SC1
Sed contra, nullus liberatur a poena inferni nisi per gratiam Dei: gratia enim Dei vita aeterna est: Roman. 6. Sed
ille qui decedit in peccato mortali, caret gratia. Ergo nec per eleemosynas a poena inferni liberari potest.
CO
Respondeo dicendum ad primam quaestionem, quod causa poenae infernalis est culpa mortalis. Manente autem
causa, manet effectus.
Unde, cum ab eo qui in peccato mortali moritur, non possit ulterius culpa mortalis tolli, sicut nec a Daemonibus;
quia, ut dicit Damascenus, quod est hominibus mors, est Daemonibus casus; patet quod neque eleemosyna ab eo
prius facta, neque post mortem ejus facta ab alio, potest eum qui in peccato mortali decedit, a poena inferni
liberare.
RA1
Ad primum ergo dicendum, quod eo modo quo aliquis liberatur a peccato mortali per eleemosynam, liberatur ab
infernalibus tenebris. Liberat autem eleemosyna a peccato mortali hominem adhuc in statu viae existentem,
dupliciter: vel impediendo futurum peccatum, sicut et alia opera meritoria, quae hominem in gratia confirmant;
vel a praeterito liberando, inquantum disponit eum qui in peccatum incidit, ad gratiam recuperandam, sicut et
alia opera de genere bonorum recta intentione facta.
RA2
Ad secundum dicendum, quod intelligitur de lubrico mortali. Quod autem dicitur: non peribit, non est secundum
necessitatem intelligendum, sed secundum quamdam dispositionem; quia per hoc quod operibus pietatis aliquis
vacat in peccato mortali existens, disponit se ad gratiam, ut non facile permittatur in perditionem ire. Vel si
intelligatur de veniali, efficacia eleemosynae in hoc ostenditur, quod poena vapulationis diminuitur per eam; vel
per ipsam veniale impeditur, ne in mortale trahere possit.
Articulus 2B
AG1
Ulterius. Videtur quod eleemosyna sit minus satisfactoria quam alia opera satisfactionis; Matth. 17, 20, dicitur:
hoc genus Daemoniorum in nullo ejicitur nisi in jejunio et oratione; nec fit aliqua mentio de eleemosyna. Ergo
jejunium et oratio sunt efficaciora ad delendum peccatum quam eleemosyna.
AG2
Praeterea, satisfactionis opus oportet esse poenale et Deo acceptum. Sed jejunium est magis poenale quam
eleemosyna, et oratio est opus magis Deo acceptum quam eleemosyna, inquantum majorem familiaritatem cum
Deo conquirit. Ergo eleemosyna est minus satisfactoria quam jejunium et oratio.
SC1
Sed contra est quod Glossa dicit, 1 timoth., 4, super illud: pietas ad omnia valet: omnis summa disciplinae
christianae est in misericordia et pietate. Sed in illo consistit summa rei quod est in re praecipuum. Ergo
praecipuum inter alia satisfactionis opera est eleemosyna.
CO
Ad secundam quaestionem dicendum, quod efficacia satisfactionis invenitur in tribus satisfactionis partibus,
sicut virtus totius potentialis in partibus ejus, quae quidem complete in una invenitur, et in aliis diminute: sicut
tota virtus animae invenitur in rationali; sed in sensibili anima invenitur diminute, et adhuc magis diminute in
vegetabili: quia anima sensibilis includit in se virtutem animae vegetabilis, et non convertitur. Eleemosyna enim
includit in se virtutem orationis et jejunii duplici ratione. Primo, quia eleemosyna eum constituit cui datur
debitorem ad orandum et jejunandum, et alia bona quae potest faciendum pro eo qui dedit. Secundo, quia
eleemosyna propter Deum data, est quasi quaedam oblatio Deo facta; unde Philosophus etiam dicit in 1 ethic.,
quod bona opera habent aliquid simile Deo sacratis; oblatio autem ipsi Deo facta vim orationis habet. Et similiter
inquantum bona exteriora ad corporis conservationem ordinantur, subtractio exteriorum bonorum per
eleemosynam quasi virtute continet jejunium, quo maceratur corpus. Similiter etiam oratio virtute continet
1647

