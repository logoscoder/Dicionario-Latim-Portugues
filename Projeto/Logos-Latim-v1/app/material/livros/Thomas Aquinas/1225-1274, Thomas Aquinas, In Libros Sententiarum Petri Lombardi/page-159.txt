processione aeterna: quia secundum eam pater non dicitur donare donum, sicut dicitur generare filium. Ergo
videtur quod non sit proprium spiritus sancti.
AG3
Item, propria personarum dicunt tantum relationem, quia in absolutis divinae personae non distinguuntur.
Sed donum non dicit tantum relationem, immo aliquid aliud quod datur. Ergo videtur quod non sit nomen
proprium spiritus sancti.
AG4
Praeterea, spiritus sanctus non habet nisi unam notionem, quae est ejus processio. Sed alio modo innotescit
spiritus sanctus inquantum est donum, et inquantum est procedens. Ergo videtur quod notio qua donum dicitur,
non sit propria spiritus sancti, et ita nec nomen doni.
SC1
In contrarium est quod dicit Augustinus, Lib. De Trinit., quia sicut in trinitate solus filius dicitur verbum, ita
solus spiritus sanctus dicitur donum.
Sed quod convenit soli alicui personae, est proprium sibi. Ergo nomen doni proprium est spiritus sancti.
CO
Respondeo dicendum, quod donum et datum differunt, ut in littera dicitur: et horum differentia potest attendi
quantum ad tria; scilicet quantum ad consignificationem. Datum enim consignificat tempus, cum sit participium;
donum autem non, cum sit nomen. Inde est quod donum competit magis divinis, quae sine tempore sunt, quam
datum: unde donum potest esse aeternum, sed non datum. Item quantum ad significationem, quia donare addit
supra dare. Donum enim, ut dicit Philosophus, est datio irreddibilis, non quae recompensari non valeat, sed illa
quae recompensationem non quaerit. Unde donum importat liberalitatem in dante.
Item quantum ad modum significandi: quia donum importat aptitudinem ad dandum; datum autem importat
dationem in actu. Aptitudo autem ad dandum potest attendi dupliciter; vel ex parte ipsius dati, quasi passiva,
sicut calefactibile ad calefactionem aptitudinem importat: vel ex parte dantis quasi activa; et talis aptitudo est
secundum rationem qua aliquid datur liberaliter. Ratio autem omnis liberalis collationis est amor: quod enim
propter cupiditatem datur, vel propter timorem, non liberali datione datur; sed talis datio magis dicitur quaestus
vel redemptio. Quia igitur spiritus sanctus est amor, ex ratione suae processionis habet in se et quod detur, et
quod sit ratio dandi: unde est donum per se, et primo; alia autem quae dantur non sunt dona nisi secundum quod
participant aliquid amoris, ut ex amore data. Si igitur colligantur tres dictae rationes doni, adjuncta auctoritate
dantis ad donum, patet quod in trinitate donum spiritui sancto convenit secundum suam processionem aeternam,
inquantum procedit ut amor, qui est ratio liberalis collationis. Unde sicut amor est sibi proprium, ita donum.
RA1
Ad primum igitur dicendum, quod donum non importat missionem in actu, sed rationem liberalis collationis vel
dationis; quae quamvis sit idem re quod missio in divinis personis, tamen differunt ratione. Unde quamvis filius
detur vel mittatur, tamen ratio liberalis dationis est amor, qui est spiritus sanctus: et ista ratio non pertinet ad
filium: unde non proprie potest dici donum, etsi dicatur datus.
RA2
Ad secundum dicendum, quod, sicut dictum est, distin. 13, quaest. Unica, art. 3, processio filii nominatur etiam
quantum ad proprium suum modum, scilicet nomine suae generationis; et ideo ex propria sua processione potest
trahi sua proprietas, scilicet filius. Sed processio spiritus sancti non habet nomen quantum ad modum suae
processionis proprium.
Unde ex actu personali quo significatur procedere, non potest trahi ad proprium pertinens ad modum
processionis, secundum quod dicitur amor vel donum.
RA3
Ad tertium dicendum, quod hoc nomen donum vel datum, praeter relationem ex qua dicitur donum vel datum,
dat intelligere rem quamdam quae datur; quamvis forte non sicut partem significationis nominis, quia subjectum
non includitur in significatione nominis significantis accidens concretive, ut dicit Commentator, quamvis
Avicenna, contrarium senserit.
Sed ad rationem dati vel doni, nihil refert utrum illa res data sit in hoc genere vel in illo: et secundum quod
coarctatur donum conditionibus praedictis, oportet quod res illa data relationem significet: quia donum, ut ratio
dandi, est amor; nec amor potest dari ut respectu cujus habeatur auctoritas nisi personalis quae ad aliquid est.
RA4
Ad quartum dicendum, quod sicut est in essentialibus, quod una essentia communis est bonitas et sapientia et
omnia alia attributa, secundum diversas rationes; ita etiam in personalibus: quia una proprietas vel notio
secundum rem differt secundum diversas rationes significandi in nomine; sicut proprietas verbi alio modo
significatur dum dicitur filius, et dum dicitur verbum. Ita etiam proprietas spiritus sancti potest secundum
diversas rationes diversis nominibus significari; et potest esse quod secundum rationem intelligendi una illarum
rationum consequatur ad aliam, sicut etiam est in essentialibus attributis, quod voluntas praesupponit intellectum.
Unde ratio doni consequitur rationem amoris simili modo.

159

