AG2
Praeterea, ille qui est caecus a nativitate, non delinquit per visum. Sed in unctione quae fit ad oculos, fit mentio
de delicto per visum. Ergo talis inunctio caeco nato non deberet fieri; et sic de aliis.
SC1
Sed contra est quod defectus corporis non impedit aliquod aliud sacramentum. Ergo nec istud impedire debet.
Sed de necessitate istius sacramenti est quaelibet unctionum. Ergo omnes debent fieri mutilato.
CO
Ad tertiam quaestionem dicendum, quod mutilati inungi debent quanto propinquius esse potest ad partes illas in
quibus unctio fieri debuerat: quia quamvis non habeant membra, habent tamen potentias animae quae illis
membris debentur, saltem in radice; et interius peccare possunt per ea quae ad partes illas pertinent, quamvis non
exterius.
RA
Et per hoc patet solutio ad objecta.
|a4 Articulus 4: Utrum hoc sacramentum debeat iterari.
Articulus 4A
AG1
Ad quartum sic proceditur. Videtur quod hoc sacramentum non debeat iterari. Quia dignior est unctio quae fit
homini quam quae fit lapidi.
Sed unctio altaris non iteratur, nisi altare illud fractum fuerit. Ergo nec unctio extrema, quae adhibetur homini,
debet iterari.
AG2
Praeterea, post ultimum nihil est. Sed haec unctio dicitur extrema. Ergo non debet iterari.
SC1
Sed contra, hoc sacramentum est quaedam spiritualis curatio per modum curationis corporalis exhibita. Sed
curatio corporalis iteratur. Ergo et hoc sacramentum iterari potest.
CO
Respondeo dicendum ad primam quaestionem, quod nullum sacramentale nec sacramentum quod habet effectum
perpetuum, debet iterari: quia ostenderetur sacramentum non fuisse efficax ad faciendum illum effectum; et sic
fieret injuria illi sacramento. Sacramentum autem quod habet effectum non perpetuum, potest iterari sine injuria,
ut effectus deperditus iterato recuperetur.
Et quia sanitas corporis et mentis, quae sunt effectus hujus sacramenti, possunt amitti postquam fuerunt per
sacramentum effecta; ideo hoc sacramentum sine sui injuria potest iterari.
RA1
Ad primum ergo dicendum, quod inunctio lapidis fit ad ipsius altaris consecrationem, quae est perpetuo in lapide
quamdiu altare manet, et ideo non potest iterari; sed haec unctio non fit ad consecrationem hominis, cum non
imprimatur character; et ideo non est simile.
RA2
Ad secundum dicendum, quod illud quod secundum aestimationem hominum est extremum, quandoque
secundum rei veritatem non est extremum; et sic dicitur hoc sacramentum extrema unctio, quia non debet iterari
nisi illis quorum mors est propinqua secundum aestimationem hominum.
Articulus 4B
AG1
Ulterius. Videtur quod in eadem infirmitate non debeat iterari. Quia uni morbo non debetur nisi una medicina.
Sed hoc sacramentum est quaedam spiritualis medicina. Ergo contra unum morbum non debet iterari.
AG2
Praeterea, secundum hoc posset aliquis infirmus tota die inungi, si in eodem morbo posset iterari inunctio; quod
est absurdum.
SC1
Sed contra est quod aliquando morbus diu durat post sacramenti perceptionem; et sic reliquiae peccatorum
contrahuntur, contra quas principaliter hoc sacramentum datur. Ergo debet iterato inungi.
CO
Ad secundam quaestionem dicendum, quod hoc sacramentum non respicit tantum infirmitatem, sed etiam
infirmitatis statum: quia non debet dari nisi infirmis qui secundum humanam aestimationem videntur morti
appropinquare. Quaedam ergo infirmitates non sunt diuturnae; unde si in eis datur hoc sacramentum, tunc, cum
homo ad illum statum perveniat, quod fit in periculo mortis, non recedit a statu illo nisi infirmitate curata, et ita
iterum non debet inungi. Sed si recidivum patiatur, erit alia infirmitas, et poterit fieri alia inunctio. Quaedam vero
sunt aegritudines diuturnae, ut hectica et hydropisis, et hujusmodi: et in talibus non debet fieri inunctio, nisi
1853

