spiritus humanus sit assumptibilis, est ex ratione animae, vel ex ratione carnis. Ergo magis assumpsit spiritum
mediante carne vel anima, quam e converso.
SC1
Sed contra, ea quae sunt distantia, per aliquid utrique proximum conjunguntur. Sed spiritus proximus est Deo per
similitudinem imaginis, quia et ipse Deus spiritus est, ut dicitur joan. 4: similiter etiam cum anima convenit in
hoc quod pars quaedam animae est. Ergo Deus animam mediante spiritu assumpsit.
SC2
Praeterea, sicut anima corpore, ita aliis partibus animae spiritus superior est. Sed Deus assumpsit corpus
mediante anima. Ergo eadem ratione assumpsit animam mediante spiritu.
CO
Ad secundam quaestionem dicendum, quod secundum Augustinum, spiritus multipliciter dicitur. Uno modo
ipsum corpus subtile, ut aer. Alio modo corpus animae omnino subjectum, sicut corpora sanctorum in
resurrectione, 1 corinth. 15. Tertio modo quaelibet anima brutorum; Eccle. 3: quis novit...
Si spiritus jumentorum descendat deorsum? quarto virtus imaginaria, 1 corinth., 14, 15: psallam spiritu, psallam
mente. Quinto ipsa mens hominis vel Angeli, Ephes. 4, 23: renovamini spiritu mentis vestrae. Sexto ipsa divina
substantia, joan. 4, 24: spiritus est Deus. Nunc autem loquimur de spiritu secundum quod pro mente ponitur.
Unde dicendum, quod divinitas mediante spiritu animam assumpsit, sicut anima mediante, corpus; sicut enim
corpus non est assumptibile nisi per hoc quod habet animam; ita anima non est assumptibilis nisi per hoc quod
mens in ea est, per quam imaginem Dei habet.
RA1
Ad primum ergo circa hoc objectum dicendum, quod ratio illa procedit ex aequivocatione spiritus, ut ex dictis
patet.
RA2
Ad secundum dicendum, quod quamvis spiritus, idest mens, non differat ab anima per essentiam, nisi mens
dicatur potentia animae, quae quodammodo ab anima per essentiam differt, sicut proprietas a subjecto; tamen
anima non ex hoc quod est anima, assumptibilis est modo praedicto, sed ex hoc quod mentem habet; et ideo
mens est medium in anima assumptibilitatem causans.
RA3
Ad tertium dicendum, quod quamvis forma materialis non possit esse sine materia, tamen materia non dat esse
formae, sed e converso; ita etiam quamvis spiritus carni non unitus assumptibilis non sit, magis tamen spiritus
causat assumptibilitatem in corpore quam e converso.
RC
Alia duo concedimus.
Articulus 1C
AG1
Ulterius. Videtur quod non assumpserit totum mediantibus partibus. Illud enim quod convenit toti ratione
partium, non solum convenit toti, sed etiam partibus. Sed deitas non praedicatur de partibus humanae naturae
(non enim dicimus quod anima sit Deus, vel quod corpus sit Deus): praedicatur autem de toto cum dicimus
Deum hominem esse. Ergo cum per assumptionem humanae naturae praedicetur Deus de homine, et e converso,
videtur quod partes non assumpserit nisi mediante toto.
AG2
Praeterea, alia est singularitas uniuscujusque partis hominis, et singularitas divinae personae vel
incommunicabilitas, quia partes sunt plures, sed persona assumens una est. Est autem eadem singularitas
personae assumentis et totius hominis, quia eadem est hypostasis utriusque, ut dicit Damascenus.
Ergo videtur quod partes non assumpserit nisi mediante toto.
AG3
Praeterea, creaturae cui est unita divinitas debetur honor latriae, ut infra dicetur, dist. 9, qu. 1, art. 2. Sed
aliquibus partibus corporis Christi, si essent separatae, non deberetur honor latriae.
Ergo partibus separatis a toto non est unita divinitas.
Ergo non est unita partibus nisi mediante toto.
AG4
Sed contra, in morte Christi divinitas partibus hominis, scilicet corpori et animae, unita mansit. Sed tunc ex
partibus, cum conjunctae non essent, totum non constabat. Ergo non assumpsit partes mediante toto.
AG5
Praeterea, quidquid convenit parti et toti, per prius convenit parti quam toti. Sed dicimus humanam naturam
assumptam esse, et similiter partes ejus, scilicet animam et carnem. Ergo per prius assumpsit partes quam totum;
et ita non partes mediante toto assumpsit.
CO

845

