Si dicatur, quod lignum vitae hunc effectum non habebat, nisi frequenter sumptum; contra. Causa multiplicata,
non variat effectum secundum speciem.
Si ergo semel sumptum immortalitatis causa non erat, videtur quod nec etiam si frequenter sumeretur.
SC1
Sed contra, id quod innocentiae debebatur, non debuit remanere, innocentia amissa. Sed locus ille et cibus
innocentiae debebatur. Ergo post peccatum homo utroque privari debuit.
SC2
Praeterea, magis erat proprius locus Angeli caelum empyreum in quo creatus est, quam hominis Paradisus
terrestris, in quo positus est homo extra ipsum creatus. Sed Angelus post peccatum de caelo empyreo dejectus
est. Ergo et homo post peccatum de Paradiso terrestri expelli debuit.
CO
Respondeo dicendum, quod ad felicitatem seu ad beatitudinem aliquid pertinet quod est de substantia ejus, sicut
visio Dei, gaudium, et hujusmodi; aliquid autem correspondet sibi per modum congruentiae, sicut beatitudini
sanctorum respondet locus excellentissimus, qui est caelum empyreum. Ita etiam ad statum innocentiae, in qua
quodammodo homo beatus erat, ut dicit Augustinus, quaedam pertinebant quasi essentialiter, sicut immortalitas,
et obedientia virium inferiorum ad rationem, et hujusmodi; sed quaedam alia pertinebant per modum cujusdam
congruentiae. Immortali enim vitae et ab omni inquietudine segregatae debebatur locus temperatissimus et
deliciis plenus, qualis est Paradisus terrestris. Unde sicut post peccatum dejectus est a statu illo innocentiae in
quem elevatus erat supra conditionem naturae suae absolute consideratae; ita etiam et locum amisit qui illi
excellentiae debebatur; et in locum ubi formatus fuerat, dejectus est.
RA1
Ad primum ergo dicendum, quod Paradisus terrestris quamvis non serviat homini quasi in usum ejus veniens,
servit tamen sibi ad instructionem ejus proficiens; sicut homo ex hoc ipso quod in Scriptura cognoscit se tali loco
per peccatum privatum, ad peccatum vitandum incitatur, et ad miseriam suam cognoscendam.
RA2
Ad secundum dicendum, quod sicut peccati infectio non venit ad creaturas alias nisi per creaturam rationalem
peccantem; ita etiam illa infectio sive corruptio non in irrationalis creaturae poenam ordinatur; unde non oportet
quod locus ille per peccatum inficiatur in quo homo et Angelus peccavit, scilicet Paradisus terrestris, et caelum
empyreum, sed illa loca quae peccantibus deputata sunt post peccatum.
RA3
Ad tertium dicendum, quod illa impedimenta ratione quorum inaccessibilis dicitur Paradisus terrestris, forte hic
gladius flammeus vocantur: quia praecipue locus ille inaccessibilis videtur propter intemperatum calorem in locis
intermediis; et ideo non sequitur quod hujusmodi impedimenta superflua sint.
RA4
Ad quartum dicendum, quod quamvis homo post peccatum lignum vitae sumpsisset, mortem evadere non
potuisset; potuisset tamen mortem differre; ita ut vita ejus auxilio ligni vitae prolongaretur, sicut de enoch et elia
creditur, et hoc homini non expediebat, ut tamdiu in hac misera vita permaneret. Et verba illa Domini sunt magis
accipienda per modum compassionis quam insultationis.
Vel potest dici sicut dicit Magister in littera.
RA5
Ad quintum dicendum, quod etsi homo ante peccatum de ligno vitae sumpsisset, non tamen immortalitatem
consecutus fuisset, quam lignum vitae conferre non potuit, nisi frequenter sumptum. Et ideo
RA6
Ad sextum dicendum, quod lignum vitae non erat causa per se immortalitatis, ut ex praedictis patet, sed potius
erat ut dispositio quaedam. Dispositio autem non perducit ad effectum nisi multiplicata, sicut patet in
qualitatibus activis et passivis, quae sunt dispositiones ad formam elementi: non enim inducitur forma elementi
nisi quando perducitur materia ad intensionem qualitatum illarum.
EX
Operatur liberando et praeparando; ut liberatio referatur ad expulsionem peccati, et praeparatio ad informationem
animae.
Non tamen justitiae habendae, vel retinendae; contra. Supra dictum est, quod quamvis homo non haberet unde
proficere posset, habuit tamen unde posset stare. Ergo liberum arbitrium sufficiebat ad justitiam retinendam. Et
dicendum, quod ab eadem causa est esse rei et conservatio ejus; unde sicut esse justitiae gratuitae non est nisi a
Deo; ita etiam et conservatio ejus. Sed verum est quod homo habens gratiam non indiget alia gratia ad ejus
conservationem, et propter hoc dicitur, quod homo potest per se stare.
Quibus respondentes, dicimus, eum quidem non tunc habuisse has virtutes quando peccavit; sed ante, et tunc
amisisse. Videtur hoc falsum: quia si quando peccavit, non habuit, non prius amisit quam peccaret, quod videtur
falsum. Sed dicendum, quod ante intentionem peccati habuit virtutes: sed simul ista duo fuerunt, commissio
peccati et amissio virtutis, sicut unum est instans in quo expellitur nigredo et inducitur albedo.

672

