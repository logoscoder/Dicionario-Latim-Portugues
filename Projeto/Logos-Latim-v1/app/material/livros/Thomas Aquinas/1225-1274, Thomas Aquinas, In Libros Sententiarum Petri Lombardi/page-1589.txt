RA1
Ad primum ergo dicendum, quod ille canon non loquitur asserendo, sed quasi opponendo, ut ex circumstantia
litterae apparet.
RA2
Ad secundum dicendum, quod episcopus non dedit ordinem, sed Deus per ministerium episcopi; et Deus posset
auferre, non episcopus; quia non est constitutus minister auferendi ordinem, sicut conferendi; quia propter
efficaciam consecrationis debet esse ordo perpetuus.
RA3
Ad tertium dicendum, quod non est essentiale ordini sacerdotali, quod judicio saeculari relinqui non possit, sed
ex privilegio indultum; et ideo manente ordine degradatus sua culpa hoc privilegium amittit.
Articulus 1E
AG1
Ulterius. Videtur quod Missa mali sacerdotis non minus valeat quam boni. Quia, sicut dicit Augustinus in Lib.
De corpore Christi, in mysterio corporis et sanguinis Domini nihil a bono majus, nihil a malo minus perficitur
sacerdote.
AG2
Praeterea, baptismus datus a bono ministro nihil melius valet quam datus a malo. Ergo nec Missa a bono
sacerdote vel malo dicta.
SC1
Sed contra, melius est quod est fructuosius.
Sed Missa boni sacerdotis est fructuosior, quia ejus oratio magis exauditur. Ergo est melior.
CO
Ad quintam quaestionem dicendum, quod de Missa possumus loqui dupliciter: aut quantum ad id quod est
essentiale in ea, scilicet corpus Christi; et sic a quocumque dicatur, aequaliter bonum est et virtuosum: vel
quantum ad id quod est annexum sacramento, et quasi secundarium; et sic Missa boni sacerdotis melior est, quia
non solum habet efficaciam ex opere operato, sed ex opere operante: et ideo ceteris paribus melius est audire
Missam boni sacerdotis quam mali.
RA
Et per hoc patet solutio ad utramque partem.
|a2 Articulus 2: Utrum liceat sacerdoti omnino a consecratione abstinere.
Articulus 2A
AG1
Ad secundum sic proceditur. Videtur quod liceat sacerdoti omnino a consecratione abstinere.
Quia de beato marco narrat Hieronymus quod sibi pollicem amputaverit, ut sacerdotio reprobus haberetur. Nec
hoc fecit nisi indignum se reputans tali sacramento.
Ergo videtur quod si omnino a celebratione abstineat ex reverentia dominici corporis et propriae infirmitatis
consideratione aliquis sacerdos, non peccat.
AG2
Praeterea, sicut sacerdotis officium est consecrare, ita et ligare et solvere. Sed non exigitur ut liget et solvat, nisi
habeat curam animarum.
Ergo etiam a sacerdote qui non habet populum cui teneatur, non exigitur quod consecret; et ita non peccat
omnino abstinendo.
SC1
Sed contra est quod Ambrosius dicit: grave est quod ad mensam tuam mundo corde et manibus innocentibus non
venimus; sed gravius est, si dum peccatum metuimus, etiam sacrificium non reddamus. Sed primum est
peccatum mortale. Ergo et secundum.
CO
Respondeo dicendum ad primam quaestionem, quod secundum quosdam non peccat qui dimittit celebrationem,
nisi populum habeat commissum, vel ex obedientia teneatur celebrare.
Sed quia secundum Gregorium, cum crescunt dona, rationes crescunt donorum; cum sacerdoti sit data potestas
nobilissima, reus negligentiae erit, nisi illa utatur ad honorem Dei et salutem suam, et aliorum vivorum et
mortuorum, secundum illud 1 Petr. 4, 10: unusquisque gratiam quam accepit, in alterutrum illam administrantes.
Nisi forte aliquis ex familiari spiritus sancti instinctu dimittat, sicut legitur de quodam sancto patre in vitis
patrum, qui ordinatus nunquam postea celebravit.
RA1
Ad primum ergo dicendum, quod ille qui non habet ordinem, potest ordinem refugere. Sed ille qui habet, tenetur
ipsum exequi.
1589

