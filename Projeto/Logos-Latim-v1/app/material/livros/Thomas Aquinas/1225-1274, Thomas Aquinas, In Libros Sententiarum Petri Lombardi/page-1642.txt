AG2
Praeterea, ille qui accepit, non tenetur nisi ad restitutionem. Sed aliquando ad eum cui debet fieri restitutio, non
posset pervenire sine magno damno; forte etiam cum majori quam sit pretium rei restituendae. Ergo videtur quod
in tali casu non teneatur ei restituere.
AG3
Praeterea, aliquis in depraedatione civitatum injuste accipit aliqua. Sed non potest ei cujus fuit, restituere: quia
vel nescit eum, vel mortuus est.
Ergo videtur quod non teneatur restituere.
AG4
Praeterea, aliquis praelatus ecclesiae injuste aliquas res ecclesiae concedit alicui. Sed iste non tenetur reddere
ecclesiae, ut videtur, quia venirent ad manus illius praelati, qui non est dignus ea recipere.
Ergo videtur quod non semper ei qui damnum passus est, sit restitutio facienda.
SC1
Sed contra est, quia per restitutionem integratur aequalitas justitiae. Sed aequalitas justitiae est ut quod aufertur a
lucro, apponatur ad damnum, ut dicitur in 5 ethic.. Ergo videtur quod restitutio sit semper facienda ei qui
damnum passus est.
CO
Ad quartam quaestionem dicendum, quod restituere est iterato statuere aliquem in suae rei possessione; et ideo
patet quod illi qui privatus est re sua, debet fieri restitutio.
RA1
Ad primum ergo dicendum, quod quando incertus est Dominus rerum ablatarum, pauperes sunt heredes; et ideo
non deobligatur a debito restitutionis, nisi det pauperibus pro anima illius cui restitutio debebatur, adhibita tamen
prius diligentia debita.
RA2
Ad secundum dicendum, quod si sit res magni valoris, debet sibi transmittere, si potest commode; nec obstat si
damnum de remissione patitur, quia ipse sibi causa fuit injuste auferendo. Si autem transmittere non possit, vel
res sit non magni valoris, potest eam dare propinquis illius si habet, vel alicui coenobio, si non habet propinquos,
cum protestatione tali quod ei reddere teneantur, si requisiverit, vel unquam comparuerit.
RA3
Ad tertium dicendum, quod ille qui illo modo accipit, debet pauperibus illius villae restituere, vel in alios usus
communitatis illius civitatis expendere secundum arbitrium episcopi, vel illorum ad quos pertinet cura illius
civitatis.
RA4
Ad quartum dicendum, quod debet fieri restitutio ecclesiae, ut res illae deveniant ad successorem illius praelati;
quia quamvis ipse eas recipere non mereatur, ecclesia tamen perdere eas non debet.

|+d15.q2 Distinctio 15, Quaestio 2
|a0 Prologus
Deinde quaeritur de eleemosyna; et circa hoc quaeruntur sex: 1 quid sit; 2 de effectu sive fructu ejus; 3 de
partibus ejus; 4 de quo sit danda eleemosyna; 5 quis possit eam dare; 6 cui debeat dari.
|a1 Articulus 1: Utrum definitio eleemosynae sit convenienter assignata.
Articulus 1A
AG1
Ad primum sic proceditur. Videtur quod definitio eleemosynae, quam quidam assignant, scilicet: eleemosyna est
opus in quo datur aliquid indigenti ex compassione propter Deum, sit inconvenienter assignata. Visitare enim
infirmos species eleemosynae est. Sed in hoc opere non datur aliquid. Ergo datio non debet poni in definitione
eleemosynae.
AG2
Praeterea, ipsum datum eleemosyna dicitur, quia dicimur eleemosynam dare. Sed ipsum datum non est opus, sed
res quaedam. Ergo eleemosyna non est opus.
AG3
Praeterea, in eleemosynis aliquid quandoque datur clericis praebendatis, qui tamen non indigent, sed divites sunt.
Ergo non est de ratione eleemosynae quod indigenti detur.
AG4

1642

