Ulterius. Videtur quod non fuerit necessarium naturam humanam reparari modo dicto. Solus enim Deus naturam
reparare potest. Sed in Deum non cadit necessitas, sicut nec coactio. Ergo non fuit necessarium naturam
humanam reparari modo dicto.
AG2
Praeterea, quanto aliquid est magis necessarium, tanto est minus voluntarium; et quanto est minus voluntarium,
tanto est minus gratiarum actione dignum. Sed opus reparationis humanae est maxime dignum unde gratias Deo
agamus. Ergo nullo modo est necessarium.
AG3
Praeterea, ad misericordiam Dei pertinet ut peccatum citra condignum puniat, aliquid de poena peccato debita
diminuens. Sed per quam rationem dimittit partem, per eamdem potest dimittere totam. Ergo non est
necessarium quod per satisfactionem humanam naturam reparaverit.
AG4
Praeterea, eadem ratione dona gratis dantur, et debita gratis remittuntur; unde sicut judex non potest rem unius
alteri dare, ita non potest offensam alteri factam sine poena dimittere. Princeps autem cujus sunt omnia, potest
poenas relaxare.
Sed Deus gratis dat dona hominibus, nec ex hoc sequitur aliqua inordinatio. Ergo et potest poenas debitas
dimittere, praecipue cum poena ex hoc debeatur, quia per culpam ipse offenditur.
SC1
Sed contra, impossibile est aliquid esse frustra factum a sapiente et omnipotente et optimo artifice.
Sed si natura humana non repararetur, esset frustra facta. Ergo necesse est eam reparari.
SC2
Praeterea, impossibile est aliquid esse inordinatum in universo. Sed si culpae humanae naturae non adhiberetur
poena vel satisfactionis vel condemnationis, esset aliquid inordinatum in universo.
Ergo necessarium est, si a damnatione humana natura reparatur, quod hoc fiat per modum satisfactionis, cum
culpa per poenam ordinetur.
CO
Ad tertiam quaestionem dicendum, quod reparatio humanae naturae a Deo facta est; unde potest dupliciter
considerari: scilicet ex parte Dei, et ex parte ipsius naturae reparandae. Ex parte autem Dei potest attendi triplex
necessitas.
Una est necessitas coactionis: et haec respectu nullius potest Deo attribui, quia non potest in eo aliquid violentum
esse, neque extra naturam, cum sit immutabilis, ut dicit Philosophus.
Alia necessitas est absoluta; et haec quidem cadit in Deo respectu illorum quae in ipso sunt, quae scilicet
naturam suam consequuntur, quia impossibile est ea aliter se habere, sicut necessarium est Deum esse, vel esse
bonum, et alia hujusmodi: sed haec necessitas non est Dei respectu alicujus effectus: quia non agit ex necessitate
naturae, sed ex libertate voluntatis. Tertia necessitas est ex suppositione, non quidem finis, quia non est dubium
quin Deus ad aliquem finem posset inducere multis aliis viis etiam quam illis quae modo determinatae sunt ad
finem aliquem; sed ex suppositione alicujus quod est in ipso, scilicet praescientiae, vel voluntatis, quae mutari
non possunt: secundum quem modum dicitur, quod necessarium est praedestinatum salvari; et haec dicitur
necessitas immutabilitatis a quibusdam; et per hunc modum necessarium fuit ex parte Dei humanam naturam
separari, quia ipse praeviderat et ordinaverat reparandam.
Sed haec necessitas, ut dictum est, est necessitas conditionis, non absoluta; sive consequentiae, non
consequentis. Et similiter ex parte hominis potest considerari triplex necessitas. Una necessitas absoluta, quae est
respectu eorum quae naturaliter homini insunt, sicut hominem necessarium est esse risibilem, et alia hujusmodi:
et sic non est necessarium humanam naturam reparari, quia reparatio non sequitur ex principiis naturalibus. Alia
est necessitas coactionis; et haec quidem est respectu eorum quae homo majori virtute coactus facit, et
involuntarius simpliciter, vel secundum quid: et talis necessitas non fuit in natura humana respectu reparationis,
quia Deus ad virtutem non cogit. Tertia vero necessitas est ex suppositione finis, sicut necessarium est homini
habere navem, si debet ire ultra mare; et hac necessitate necessarium fuit humanam naturam reparari, si scilicet
ad visionem Dei admitti debuit.
RA1
Ad primum ergo dicendum, quod non omnis necessitas est coactionis, ut patet ex dictis; et ideo in processu est
fallacia consequentis.
RA2
Ad secundum dicendum, quod necessitas quae est ex suppositione voluntatis, immutabiliter aliquid volentis, non
minuit rationem voluntarii: sed auget tanto magis, quanto ponitur firmius inhaerens volito, ut moveri non possit.
RA3
Ad tertium dicendum, quod quantum est de potentia Dei, Deus posset peccatum absque omni poena dimittere,
nec injustus esset, si hoc faceret: sed quantum est ex parte illius qui peccavit, secundum ordinem quem nunc
Deus imposuit rebus, non potest peccatum congrue sine poena dimitti.
Nec sequitur, si congrue pars poenae dimittitur, quod etiam congrue tota dimittatur, propter duo.
1054

