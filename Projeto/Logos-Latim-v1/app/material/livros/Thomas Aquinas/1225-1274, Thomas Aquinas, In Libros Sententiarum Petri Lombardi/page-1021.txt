agant, ut dicit Damascenus, et ita non habent liberum motum, quem voluntas requirit. Tamen appetitus sensibilis
potest in homine dici voluntas, inquantum est obediens rationi, ut dicitur in 1 ethic.; et ideo participat aliqualiter
libertatem voluntatis, sicut et rectitudinem rationis, ut possit dici voluntas participative, sicut dicitur ratio per
participationem. Et ita in Christo quantum ad humanam naturam dicimus duas voluntates, scilicet sensualitatis et
rationis.
RA1
Ad primum ergo dicendum, quod in Christo sunt duae naturae integrae, quarum una non est pars alterius, ex
quibus immediate persona componitur; sed tamen altera naturarum, scilicet humana, dividitur in multas partiales
naturas, sicut in naturam corporis et animae, in sensitivam et rationalem; et secundum hoc etiam voluntas
humana dividitur in duas voluntates.
RA2
Ad secundum dicendum, quod sicut appetitus rationis non sequitur quamlibet apprehensionem rationis, sed
quando aliquid apprehenditur ut bonum, ita et appetitus sensibilis non surgit nisi quando apprehenditur ut
conveniens. Hoc autem non fit per exteriorem sensum, qui apprehendit formas sensibiles; sed per aestimationem,
quae apprehendit rationem convenientis et nocivi quam sensus exterior non apprehendit; et ideo in parte sensitiva
non est nisi unus appetitus secundum genus; qui tamen dividitur, sicut in species, in irascibilem et
concupiscibilem, quarum utraque sub sensualitate computatur.
RA3
Ad tertium dicendum, quod voluntas per essentiam, est in ratione per essentiam; et voluntas participative, est in
ratione per participationem.
RA4
Ad quartum dicendum, quod sensualitas dicitur serpens, et principium peccati, non quantum ad naturam
potentiae, quam Christus assumpsit, sed quantum ad corruptionem fomitis, quae in Christo non fuit.
RA5
Ad quintum dicendum, quod in Christo aliquid accidit non praevisum a sensu interiori vel exteriori, quamvis
praevisum ab eo per rationem, vel per scientiam divinam: et ideo in ipso motus sensualitatis fuit quidem subitus
respectu sensus, sed non respectu rationis vel divinitatis.
Articulus 1C
AG1
Ulterius. Videtur quod in Christo sint plures voluntates rationis. Quia Damascenus in 2 Lib., distinguit duas
voluntates rationis, scilicet thelesin, quae est voluntas naturalis.
Et bulesin, quae est voluntas rationalis. Sed nihil eorum quae ad perfectionem humanae naturae pertinent,
Christo defuit. Ergo in Christo fuit duplex rationis voluntas.
AG2
Praeterea, peccatum proprie est in voluntate.
Dicitur autem esse aliquando in superiori ratione, aliquando autem in inferiori. Ergo utrique rationi respondet sua
voluntas, quas oportet in Christo ponere.
AG3
Praeterea, Philosophus in 6 ethic.
Ponit diversas potentias apprehensivas in parte intellectiva; scilicet scientificum, quod cognoscit necessaria, et
ratiocinativum, sive opinativum, per quod comprehendimus contingentia operabilia a nobis. Sed apprehensionem
sequitur suus appetitus.
Ergo in parte intellectiva sunt plures voluntates.
AG4
Praeterea, omnis virtus humana est in ratione, ex qua habet homo quod sit homo. Sed dicitur a Magistris quod est
quaedam irascibilis et concupiscibilis humana. Ergo oportet eas ponere in ratione. Sed haec pertinent ad
voluntatem. Ergo in ratione sunt plures voluntates.
AG5
Praeterea, in parte intellectiva est liberum arbitrium, quod est electivum eorum quae sunt ad finem, et voluntas,
quae est finis, ut dicitur in 3 ethic.. Neutrum autem horum defuit Christo. Ergo idem quod prius.
AG6
Praeterea, Hugo de sancto victore ponit in Christo praeter voluntatem sensualitatis et rationis, et divinam,
voluntatem pietatis. Pietas autem in ratione est. Ergo videtur quod sint plures voluntates in ratione.
SC1
Sed contra est quod Philosophus in 3 de anima voluntatem rationis non distinguit, sicut distinguit appetitum
partis sensitivae.
SC2
Praeterea, homo dicitur minor mundus, quia assimilatur universo. Sed in universo est tantum unus primus motor.
Ergo et in homine. Sed primus motor est voluntas rationis quae movet omnes alias vires secundum Anselmum.
1021

