RA3
Ad tertium dicendum, quod gratia Christi, quamvis secundum essentiam esset finita, tamen secundum quid fuit
infinita, inquantum scilicet erat dispositio congruitatis ad unionem, et inquantum concurrebat in operationem
Christi, qui erat virtutis infinitae ex hoc quod erat persona divina, et aliis modis, ut dicetur in 3, dist. 17, qu. 1,
art. 2, qu. 3, et ex hoc habebat quod non poterat augeri.
Ad illud quod objicitur de beata virgine, dicendum est, quod differt puritatis augmentum, et caritatis.
Augmentum enim puritatis est secundum recessum a contrario; et quia in beata virgine fuit depuratio ab omni
peccato, ideo pervenit ad summum puritatis; sub Deo tamen, in quo non est aliqua potentia deficiendi, quae est in
qualibet creatura, quantum in se est. Caritatis autem augmentum est per accessum ad divinam bonitatem; et ideo
non habuit beata virgo summam caritatem qua major non possit intelligi, quia etiam profecit in caritate et gratia.
Ad illud quod objicitur de beatis, dicendum, quod caritas non augetur in eis propter conditionem status: quia non
sunt in via, sed in termino viae.
Unde datur eis praemium secundum illud quod caritas in statu viae in eis crevit.
|a5 Articulus 5: Utrum caritas minuatur.
AG1
Ad quintum sic proceditur. Videtur quod caritas minuatur. Contraria enim nata sunt fieri circa idem. Sed
augmentum et diminutio sunt contraria. Cum igitur caritas augeatur, videtur quod minuatur.
AG2
Item, Augustinus dicit: ubi magna cupiditas, ibi parva caritas; et alibi: minus te amat qui aliquid tecum amat. Sed
contingit cupiditatem augeri. Ergo etiam caritatem contingit minui.
AG3
Praeterea, veniale peccatum est malum culpae.
Sed omne malum aliquod bonum adimit sibi oppositum.
Cum igitur malo culpae opponatur bonum gratiae vel caritas, adimet veniale peccatum bonum caritatis. Sed non
adimit totum, quia sic excluderet a regno; sola enim caritas dividit inter filios regni et perditionis, secundum
Augustinum, et sic esset mortale. Ergo adimit aliquid ejus; ergo diminuit ipsam.
AG4
Item, secundum quod aliquis se disponit ad caritatem et gratiam, secundum hoc sibi Deus infundit, quia,
secundum Augustinum, lumen divinae gratiae omnibus praesens est. Sed quod aliqui non suscipiant eam, est
quia avertunt se ab illa; sicut qui claudit oculos ad lumen solis. Sed contingit quod aliquis minus disponit se ad
caritatem quam prius fecerat. Ergo minus participabit de lumine gratiae et de caritate.
SC1
Contra, quaelibet caritas creata est finita. Sed omne finitum, secundum Philosophum, consumitur per ablationem,
ablato quodam semper et semper. Si igitur veniale diminuit aliquid de caritate, sequens etiam diminuit, et sic
multiplicatis venialibus tota caritas tolletur. Sed caritas non tollitur nisi per mortale peccatum. Ergo multa
venialia fient unum mortale, quod nullus ponit.
SC2
Si dicas, quod in ista ablatione est sicut in divisione continui, quae est in infinitum, si fiat secundum eamdem
proportionem, et non secundum eamdem quantitatem, contra: quando est divisio secundum eamdem
proportionem, illud quod post aufertur, semper est minus eo quod prius auferebatur; sicut si primo auferatur
tertia pars lineae, et postea tertia illius residui, et sic deinceps; semper acceptum post, erit minus secundum
quantitatem.
Sed quod sequens veniale non habeat minorem virtutem quam primum, potest contingere. Ergo adimet de
caritate quantum et primum; et ita consumetur per ablationem.
CO
Respondeo dicendum, quod caritas non potest diminui essentialiter, nisi forte per successionem, ita scilicet quod
destruatur caritas quae inest, per mortale peccatum, et postmodum minor infundatur per minorem
praeparationem. Et causa hujus est, quia causa diminutionis caritatis non potest sumi ex parte Dei; cum nullus
defectus reducatur in ipsum qui est actus completus, sicut in causam. Oporteret ergo, si caritas diminuatur, quod
diminutionis causa ex parte nostra suscipiatur. Defectus autem contingens ex parte nostra, vel est ex cessatione
actus vel ex inordinatione. Ex cessatione actus non potest remitti caritas, sicut habitus virtutum acquisitarum,
secundum id quod in se est. Firmitas enim caritatis ipsius non est ex actu nostro, sed ex principio influente, ut
dictum est, in hac quaest., art. 2. Unde cessantibus actibus, manet nihilominus idem robur caritatis. Sed verum
est quod per actus frequentes disponuntur omnes vires animae, et membra corporis rediguntur in obsequium
caritatis, in quo consistit fervor, ut dictum est; et ideo ex otio tepescit caritatis fervor. Habitus autem
acquisitarum virtutum, robur et firmitatem habent ex nostris operibus: unde cessantibus operibus, remittitur
robur virtutis etiam in se. Inordinatio autem actus vel est circa finem, vel circa ea quae sunt ad finem. Si circa
finem, ita scilicet quod finis tollatur; sic caritas, secundum quam adhaeretur fini, tollitur: et hoc fit per mortale
peccatum. Si autem circa ea quae sunt ad finem, ita scilicet quod finis remaneat, et inordinate aliquis immoretur
155

