Ergo Angeli ex propriis naturalibus Deum per essentiam videre possunt.
AG3
Praeterea, ille qui potest videre illud quod est minus intelligibile, potest videre illud quod est magis intelligibile,
ut Commentator dicit in 3 de anima. Sed divina essentia est magis intelligibilis quam ista materialia; quae non
sunt intelligibilia, nisi quia nos facimus ea esse intelligibilia; ipse autem Deus, cum omnino sit a materia
immunis; per seipsum est intelligibilis. Cum ergo nos videamus ex propriis naturalibus creaturas materiales,
videtur multo fortius quod ex propriis naturalibus Deum per essentiam videre possimus; et praecipue hoc videtur
de Angelis.
AG4
Praeterea, ut dicitur in 3 de anima, sicut habet se visus ad visibile, ita se habet intellectus ad intelligibile. Sed
visus non impeditur a visione nisi aliquo quatuor modorum. Uno modo propter corruptionem visus, scilicet
quando est aliqua macula in pupilla: quod non potest dici de intellectu angelico etiam in statu naturalium, quia
sunt specula munda et clarissima, ut dionysius dicit. Alio modo propter absentiam visibilis: nec hoc potest dici in
proposito, quia Deus est praesens omni intellectui, quia omnia implet. Tertio modo ex hoc quod visibile non est
visibile in actu, sicut colores in tenebris; non enim fiunt visibiles actu nisi per lucem: quod etiam in proposito
dici non potest, quia ipse Deus per seipsum visibilis est, cum sit lux intelligibilis, ut patet joan. 1. Quarto modo
per excellentiam objecti, quod corrumpit sensum: nec hoc in proposito locum habet: excellentiae enim
intelligibilium non corrumpunt intellectum, sicut excellentiae sensibilium corrumpunt sensum, ut dicitur in 3 de
anima.
Ergo nihil est quod impediat quin aliquis intellectus creatus ex propriis naturalibus Deum videre possit per
essentiam.
AG5
Praeterea, unumquodque cognoscitur per suam similitudinem. Sed Angelus secundum propriam naturam est
expressa similitudo ipsius Dei, ut dicit dionysius, quod Angelus est imago Dei; manifestatio occulti luminis,
scilicet divini. Ergo Angelus per propriam naturam potest Deum per essentiam videre.
AG6
Praeterea, in Lib. De causis dicitur, quod omnis intelligentia intelligit quod est supra se, inquantum est causatum
ab eo. Sed quilibet intellectus creatus secundum naturam suam est causatus a Deo. Ergo secundum sua naturalia
potest Deum per essentiam videre.
AG7
Praeterea, ad immensitatem divinae liberalitatis pertinet ut creaturae communicet omne id cujus ipsa est capax.
Sed creatura est capax hujus muneris quod ex propriis naturalibus Deum per essentiam videre possit; ad hoc
enim quod Deum per essentiam videat potest pertingere per lumen gloriae; quod quidem lumen sicut est naturae
superadditum, ita posset esse a Deo naturae inditum.
Ergo alicui creaturae est collatum quod ex propriis naturalibus pertingat ad videndum Deum per essentiam.
AG8
Praeterea, Commentator dicit in principio 9 metaph., quod si aliquod esset intelligibile a nullo intellectu
intellectum, illud intelligibile esset frustra. Sed absurdum est dicere quod divina essentia sit frustra intelligibilis.
Ergo aliquis intellectus per suam naturam potest ipsam videre.
SC1
Sed contra, Roman. 6, 93 dicitur: gratia Dei vita aeterna. Sed videre Deum per essentiam est vita aeterna, ut patet
joan. 17, 3: haec est vita aeterna, ut cognoscant te solum Deum verum, et quem misisti Jesum Christum. Ergo ad
videndum Deum per essentiam non potest perveniri nisi per gratiam.
SC2
Praeterea, ad illud quod redditur caritati in praemium, non potest perveniri per naturalia; cum etiam ipsa caritas
sit supra naturam. Sed visio Dei per essentiam redditur caritati in praemium, ut patet joan. 14, 21: si quis diligit
me, diligetur a patre meo; et ego manifestabo ei meipsum. Ergo ad videndum Deum per essentiam non potest ex
propriis naturalibus intellectus creatus pervenire.
SC3
Praeterea, natura cum gratia est fortior quam natura solum. Sed sancti in Limbo existentes, quamvis gratiam
haberent, non viderunt Deum per essentiam; unde in eorum persona dicitur Tob. 5, 12: quale mihi gaudium est,
qui in tenebris sedeo, et lumen caeli non video? ergo multo minus ex puris naturalibus aliquis ad hoc pertingere
potest.
SC4
Praeterea, secundum ordinem effectuum est et ordo causarum: nobilioris enim effectus nobilior est causa. Sed
inter omnia quae possunt purae creaturae praestari, hoc est maximum, ut Deum per essentiam videat. Ergo hujus
causa non potest esse natura, sed solum Deus, qui est summa omnium causa.
CO
Respondeo dicendum, quod ad hoc quod intellectus Deum per essentiam videat, oportet quod essentia divina
uniatur intellectui nostro quodammodo ut forma intelligibilis. Forma autem non conjungitur perfectibili nisi
2237

