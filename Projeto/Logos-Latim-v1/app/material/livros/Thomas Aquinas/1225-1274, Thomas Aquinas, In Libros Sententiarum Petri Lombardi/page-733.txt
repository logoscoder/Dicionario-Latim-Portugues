ideo illae passiones quae plus de ratione passionis habent, minus sunt in potestate nostra; et propter hoc
specialius passiones dicuntur. In omnibus tamen his non est peccatum, nisi secundum quod voluntas aliquo
modo circa eas se habet imperando, inquantum sunt operationes quaedam; vel etiam acceptando, secundum quod
sunt passiones.
RA1
Ad primum ergo dicendum, quod motus sensualitatis non est peccatum, nisi secundum quod in potestate
voluntatis est, ut supra dictum est, et non inquantum est passio quaedam.
RA2
Ad secundum dicendum, quod nomen irae, secundum propriam impositionem, passionem quamdam significat;
sed postea transumptum est ad significandum vitium quoddam; cum enim virtutes quaedam, quamvis sint
medietates, magis opponantur quibusdam extremis quam aliis (sicut mansuetudo magis opponitur irae quam
defectui ejus), contingit quod vitia opposita talibus virtutibus nominantur nomine passionum ad quas
refrenandum praecipue virtutes ordinantur; et hoc modo ira secundum quod vitium nominat, non est nomen
passionis, sed actus, vel habitus.
RA3
Ad tertium dicendum, quod passio non pugnat contra rationem quasi per se oppositum virtuti, qua ratio
perficitur; sed quia per se opponitur medio, quod virtus et ratio in passionibus statuit; sicut etiam nigredo pallori
et rubedini opponitur.
RA4
Ad quartum dicendum, quod propter abundantiam passionum dicitur vitium esse, sicut propter causam
materialem; sed per se vitium est in actu aliquo deformi circa passiones illas; et ideo non oportet quod passiones
secundum se vitia sint.
RA5
Ad quintum dicendum, quod passionibus sancti non meruerunt, nisi secundum quod eas voluntarie sustinuerunt,
et propter Deum; et ita etiam possunt esse demeritoriae, inquantum voluntas alio modo ad eas se habet.
|a3 Articulus 3: Utrum peccatum unum possit esse poena alterius peccati.
AG1
Ad tertium sic proceditur. Videtur quod peccatum non possit esse poena peccati. Omnis enim poena ordinata est,
et a Deo est. Sed nulla culpa ordinem habet, nec a Deo est. Ergo culpa poena esse non potest.
AG2
Praeterea, causa et effectus non incidunt in idem. Sed culpa est causa poenae. Ergo non potest esse idem culpa et
poena.
AG3
Praeterea, poena ordinatur contra culpam, ut medicina ejus; poenae enim medicinae quaedam sunt, ut in 2 ethic.
Dicitur. Sed peccatum peccato medicina non est, quia praecedens peccatum per sequens non curatur, sed magis
sequens peccatum in peccatum inclinat. Ergo peccatum non potest esse poena peccati.
AG4
Praeterea, si peccatum punitur peccato, aut convenit omni peccato, aut quibusdam peccatis tantum. Si convenit
omni peccato, ergo erit abire in infinitum in peccatis, ita quod post quodlibet erit aliud peccatum. Si autem non
sit commune in omnibus peccatis; sed ultimum peccatorum non punitur peccato, sed tantum poena aeterna: cum
primum peccatum puniatur peccato, et poena aeterna, ultimum peccatum minus punietur quam primum, quod
duobus poenis punitur. Contingit autem quod ultimum peccatum est gravius quam primum. Ergo gravius
peccatum minus punitur; quod videtur injustum.
AG5
Praeterea, nullus punitur in eo quod libenter facit. Sed quicumque peccat, peccatum voluntarie et libenter facit.
Ergo nullus punitur in hoc quod peccat; et ita peccatum non est poena peccati.
SC1
Sed contra, Augustinus in Lib. 1 confess.
Dicit: jussisti Domine, et sic est, ut ipse sibi poena sit omnis inordinatus animus. Sed inordinatus animus est
malum. Ergo est poena.
SC2
Praeterea, quod aliquis privetur maximo bono, non potest esse sine poena. Sed peccatum est aversio ab
incommutabili bono. Ergo peccatum est poena.
SC3
Ad hoc etiam sunt multae auctoritates in littera inductae.
CO
Respondeo dicendum, quod contingit idem esse culpam et poenam, non tamen secundum eamdem rationem;
quia omnis poena, inquantum poena est, voluntati contraria invenitur; omnis autem culpa voluntarii rationem
habet. Contingit autem quod illud quod est culpa, dicatur poena tripliciter. Uno modo ratione effectus, quia
733

