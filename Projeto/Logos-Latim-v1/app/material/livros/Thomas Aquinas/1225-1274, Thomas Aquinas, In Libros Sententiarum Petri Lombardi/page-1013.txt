Praeterea, corpus humanum maxime ad aequalitatem commixtionis pervenit, sicut Philosophi tradunt. Sed ubi est
aequalitas commixtionis, unum contrarium, cum non praedominetur alteri, non potest agere ad corruptionem
mixti. Ergo corpus hominis per naturam est incorruptibile; et sic idem quod prius.
AG5
Praeterea, poena non est inducta nisi propter peccatum. Sed mors et necessitas moriendi quaedam poena est: quia
omne terribile poenale est, finis autem terribilium mors, ut dicitur in 3 ethic..
Ergo sunt tantum ex peccato.
SC1
Sed contra, omne compositum ex contrariis est secundum naturam necessitatem habens ad corruptionem.
Sed corpus humanum est hujusmodi. Ergo ex natura habet necessitatem moriendi.
SC2
Praeterea, sicut probatur in 1 cael. Et mun., generabile naturaliter est corruptibile, et corruptionis necessitatem
habens.
Sed corpus humanum est generatum per naturam.
Ergo naturaliter est necessitatem corruptionis habens.
SC3
Praeterea, elementa quae sunt in corpore humano, sunt ejusdem speciei cum aliis elementorum partibus. Sed
elementa in commixtionem aliorum corporum venientia, sunt de necessitate corruptibilia secundum naturam.
Ergo et elementa quae sunt in corpore humano. Sed corruptis componentibus corrumpitur compositum. Ergo
corpus hominis secundum naturam habet necessitatem moriendi.
CO
Respondeo dicendum, quod necessitas moriendi partim homini est ex natura, partim ex peccato. Ex natura
quidem, quia corpus hominis compositum est ex contrariis, quae nata sunt agere et pati ad invicem, ex quo
accidit dissolutio compositi. Sed tamen in statu innocentiae donum quoddam a Deo gratis datum animae inerat,
ut ipsa praeter modum aliarum formarum, secundum modum suum vitam indeficientem corpori largiretur, sicut
ipsa incorruptibilis est, et non secundum modum corporis corruptibilem, quamdiu ipsa manebat Deo subdita, et
corpus ei omnino subdebatur, nec aliqua dispositio in corpore accidere poterat quae vivificationem animae
impediret. Sed propter peccatum istud donum ablatum est; et ideo relicta est humana natura, ut dicit dionysius in
Eccl. Hier., in statu qui debetur ei ex natura suorum principiorum, secundum quod dictum est ei, Gen. 3, 19: terra
es, et in terram ibis. Et ideo post peccatum, necessitas moriendi inest homini ex peccato, sicut ex removente
prohibens, quod erat gratia innocentiae; ex natura autem materiae, sicut ex eo quod per se necessitatem mortis
inducit.
RA1
Ad primum ergo dicendum, quod hoc dicitur, inquantum per peccatum prohibens mortem remotum est.
RA2
Ad secundum dicendum, quod peccatum non inest homini ex aliquo principiorum naturalium, immo est contra
naturam rationis; unde non est simile de peccato et morte, quae ex principio materiali consequitur.
RA3
Ad tertium dicendum, quod materia debet esse proportionata formae, non ut habeat conditiones formae, sed ut sit
disposita ad recipiendum formam secundum modum suum: unde non oportet si anima hominis est immortalis,
quod etiam corpus secundum naturam sit immortale.
RA4
Ad quartum dicendum, quod impossibile est quod complexio perveniat ad tantam aequalitatem, quin alterum
contrariorum praedominetur: quia alias non fieret mixtio, nisi unum in alterum ageret dominans ad medium
reducendo, altero resistente; et praecipue hoc oportet in corpore humano quod calor dominetur propter
operationes animae, quae indigent calore sicut instrumento, ut dicitur in 2 de anima.
RA5
Ad quintum dicendum, quod mors, vel necessitas moriendi, dicitur esse poena per comparationem ad statum
innocentiae, in quo inerat ei posse non mori. Si tamen in principio conditionis naturae humanae, dictum donum
gratiae humanae naturae non fuisset collatum, necessitas quidem moriendi fuisset, sed tamquam naturalis
defectus, non poena, ut supra probavit Magister ex verbis Augustini in praecedenti distinctione. Et ideo, quia
Philosophi illud donum non cognoverunt, dixit Seneca, quod mors est hominis natura, non poena.
|a2 Articulus 2: Utrum in Christo fuit necessitas moriendi.
AG1
Ad secundum sic proceditur. Videtur quod in Christo non fuerit necessitas moriendi. Necessitas enim
coactionem importat. Sed quod est in potestate alicujus constitutum non est coactum.
Cum igitur Christus de seipso dicat, joan. 10, 18: potestatem habeo ponendi animam meam; non fuit in eo, ut
videtur, necessitas moriendi.
AG2
1013

