|a4 Articulus 4: Utrum homo debeat aliquid determinate petere in oratione.
Articulus 4A
AG1
Ad quartum sic proceditur. Videtur quod homo non debeat aliquid determinate petere in oratione.
Quia periculosum est petere quod petere non oportet. Sed quid oremus, sicut oportet, nescimus; Rom. 8, 26. Ergo
non debemus aliquid determinate petere.
AG2
Praeterea, in oratione homo debet spem suam jactare in Deum, sicut dicitur in Psal. 54, 23: jacta super Dominum
curam tuam, et ipse te enutriet. Sed ille qui aliquid in oratione determinat, non videtur super Dominum curam
suam jactare totaliter. Ergo talis oratio est reprehensibilis.
AG3
Praeterea, determinatio petitionis non fit nisi ad innotescendum desideratum. Sed Deus, quem oramus, melius
scit desideria nostra quam nos ipsi.
Ergo non debemus in oratione aliquid determinate petere.
SC1
Sed contra, Dominus congruam formam orandi tribuit. Sed in oratione dominica determinatae petitiones
continentur. Ergo oportet aliquid determinate petere.
SC2
Praeterea, postulatio est orationis pars. Sed habet determinatam petitionem, ut Hugo dicit, ubi Sup.. Ergo
determinate aliquid petendum est.
CO
Respondeo dicendum ad primam quaestionem, quod determinatio ejus quod in oratione petendum est, ad tria
valet. Primo ad hoc quod attentio orantis determinetur ad aliquid, quae plurimum est in oratione necessaria.
Secundo ut nobis innotescat desiderium nostrum, et quantum in ipso profecerimus. Tertio ut ferventius petamus:
quia bona quanto particularius inspiciuntur, tanto ferventius concupiscuntur sicut de delectabilibus corporalibus
Philosophus dicit 3 ethic..
Unde Augustinus in Lib. De orando Deum, dicit: ideo per certa intervalla ipsum etiam verbis determinatis
oramus Deum, ut illis rerum signis nos ipsos admoneamus, quantum ad primum; et quantum in ipso desiderio
profecerimus, nobis innotescamus, quantum ad secundum; et ad hoc agendum nos ipsos acrius excitemus,
quantum ad tertium.
RA1
Ad primum ergo dicendum, quod sicut Augustinus ibidem solvit, apostolus hoc dicit propter tribulationes
temporales, quae ad profectum nostrum plerumque immittuntur, et tamen ab eis omnibus liberari petimus, quia
in se malae sunt, quamvis secundum quid sint bonae: sed de quibusdam bene scimus quod ea petere oportet,
sicut et quod desiderare.
RA2
Ad secundum dicendum, quod in dubiis debet homo quantum ad hoc curam suam jactare in Deum, ut si aliter
expediat quam petatur, divino arbitrio relinquatur: quam formam orandi Dominus exemplo suo tradidit, cum
dixit, Matth. 26, 39: non sicut ego volo, sed sicut tu. Sed in illis quae Deus nos vult velle, oportet quantum ad
hoc curam nostram in ipsum projicere ut eorum impetrationem ejus auxilio expectemus.
RA3
Ad tertium patet solutio ex dictis.
Articulus 4B
AG1
Ulterius. Videtur quod in oratione non sint temporalia petenda. Matth. 6 super illud: primum quaerite regnum
Dei, et haec omnia adjicientur vobis, dicit Glossa ordinaria: intelligendum est non quod post regnum illa
quaerantur. Ergo nullo modo licet temporalia orando petere.
AG2
Praeterea, quicumque orat pro aliquo, solicitus est pro illo. Sed pro temporalibus etiam necessariis soliciti esse
non debemus, ut patet Matth. 6, 25: nolite soliciti esse quid manducetis. Ergo temporalia non sunt petenda in
oratione.
AG3
Praeterea, non debemus orando petere nisi quod est bonum nostrum. Sed temporalia non sunt bona nostra, ut
patet per Augustinum in Glossa super illud Matth. 6: primum quaerite regnum Dei.
Ergo temporalia non sunt in oratione petenda.
SC1

1679

