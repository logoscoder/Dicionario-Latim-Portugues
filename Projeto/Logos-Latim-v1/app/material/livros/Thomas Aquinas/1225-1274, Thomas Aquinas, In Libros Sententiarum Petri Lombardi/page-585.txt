inde est quod generatum generanti assimilatur in omnibus illis quae ad naturam speciei pertinent, nisi adveniat
impedimentum, ut in monstris apparet; non autem oportet quod assimiletur in proprietatibus quae consequuntur
individuum ratione individui: et si aliquando contingat quod in aliquibus proprietatibus etiam personalibus
assimiletur filius patri, hoc tantum accidit in accidentibus corporalibus, sicut quod albus generat album, et
podagricus podagricum: non autem in perfectionibus animae generat sibi similem secundum actum, ut
grammaticus non generat grammaticum; sed forte secundum aptitudinem tantum; secundum quod ex
complexione corporis unus est habilior alio ad scientiam vel doctrinam vel virtutem. Sciendum est ergo quod
duplex justitia primo homini poterat convenire. Una originalis, quae erat secundum debitum ordinem corporis
sub anima, et inferiorum virium sub superiori, et superioris sub Deo; et haec quidem justitia ipsam naturam
humanam ordinabat in sui primordio ex divino munere; et ideo talem justitiam in filios transfudisset. Est etiam
alia justitia gratuita, quae actus meritorios elicit; et de hac est duplex opinio. Quidam enim dicunt, quod primus
homo in naturalibus tantum creatus est, et non in gratuitis; et secundum hoc videtur quod ad talem justitiam
requirebatur quaedam praeparatio per actus personales; unde secundum hoc talis gratia proprietas personalis erat
ex parte animae; et ideo nullo modo transfusa fuisset, nisi secundum aptitudinem tantum. Alii vero dicunt, quod
homo in gratia creatus est; et secundum hoc videtur quod donum gratuitae justitiae ipsi humanae naturae
collatum sit; unde cum transfusione naturae simul etiam infusa fuisset.
RA1
Ad primum ergo dicendum, quod peccatum originale est primo et per se peccatum naturae, et per posterius
personae; actuale autem est proprie peccatum personae quod per actum personalem incurritur: et ideo, sicut
peccatum originale transfunditur, et non peccatum actuale, ita etiam justitia originalis naturalis transfusa fuisset,
et forte non gratuita.
RA2
Ad secundum dicendum sicut ad primum.
RA3
Ad tertium dicendum, quod peccatum non transit in posteros a primo parente per modum demeriti, quasi ipse
omnibus mortem meruerit, et infectionem peccati; sed per modum traductionis consequentis traductionem
naturae: non enim unius personae actus toti naturae mereri vel demereri potest, nisi limites humanae naturae
transcendat, ut patet in Christo, qui Deus et homo est: unde a Christo nascuntur filii gratiae, non per carnis
traductionem, sed per meritum actionis; ab Adam vero nascimur filii irae per propagationem, non per demeritum.
RA4
Ad quartum dicendum, quod carentia visionis divinae potest dupliciter intelligi: vel negative, et sic non est
poena, sed defectus naturalis: cuilibet enim naturae creatae convenit ut ex se non habeat unde in Dei visionem
ascendere possit: vel privative, et sic est poena, secundum quod importat quamdam obnoxietatem ad non
videndum Deum.
RA5
Ad quintum dicendum, quod probabile videtur quod si Adam primae tentationi restitisset, nondum statim
confirmationem justitiae fuisset adeptus; sed quando in spiritualem vitam fuisset translatus, simul
immortalitatem accepisset in corpore et justitiae confirmationem in anima. Quod ergo dicitur, quod quia
tentationi succubuit, peccandi necessitatem incurrit, verum est de peccato veniali, quod gratiae non opponitur,
sed cuidam accidenti gratiae, scilicet fervori; sed necessitatem peccandi mortaliter homo etiam in peccato
existens non habet, nisi peccare intelligatur in peccato esse, sicut videre dicitur habere visum.
Non enim qui in peccato est potest per se non esse in peccato ut possit a peccato per se sine gratiae infusione
resurgere: nec tamen sequitur, si homo post peccatum non potest in peccato non esse, quod in gratia existens non
possit in gratia non esse: quia homo per seipsum peccare potest, sed non per se resurgere. Si tamen concedatur
quod Adam confirmatus fuisset statim post victoriam tentationis, adhuc non sequitur quod filios confirmatos in
justitia genuisset; quia hoc sequebatur actus personales ejus, et ita erat perfectio ad personam pertinens, quam
non oportet in filios propagari; sicut si Adam donum philosophiae habuit, vel miracula faciendi, non oporteret
quod filii ejus hoc habuissent.
RC1
Ad aliam etiam patet de plano solutio: quia non intelligitur gratia in posteros propagari a parentibus quasi, per
virtutem seminalem, gratiam filii consequerentur: sed quia cum transfusione naturae, cui, ex provisione divina
gratia debebatur, simul gratia infusa fuisset, secundum unam opinionem.
RC2
Alia etiam auctoritas inducta intelligitur de justitia gratuita, et non de originali, secundum unam opinionem. Vel
potest intelligi de operibus justitiae: quia si cum gratia nati fuissent, poterant per liberum arbitrium a justitia
parentum deviare.
EX
Excipitur honestate nuptiali, hoc modo ut scilicet quod sine nuptiis turpitudinem culpae et poenae haberet, per
honestatem matrimonii turpitudine poenae remanente, turpitudo culpae tollatur.

585

