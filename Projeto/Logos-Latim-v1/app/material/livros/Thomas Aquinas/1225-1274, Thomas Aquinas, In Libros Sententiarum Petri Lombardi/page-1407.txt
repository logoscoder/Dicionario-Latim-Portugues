SC1
Sed contra, ad idem non sunt necessaria duo remedia. Sed ante passionem, jam instituto baptismo, homines
obligabantur adhuc ad circumcisionem, quae ad idem ordinatur cum baptismo.
Ergo non obligabantur ad baptismum.
CO
Ad tertiam quaestionem dicendum, quod ante passionem nullus obligabatur ad baptismum, quia tunc non erat
institutus ad obligandum, sed ad exercitandum; sed post passionem obligatorium fuit, quando circumcisio
mortua fuit quantum ad omnes ad quos institutio potuit pervenire.
RA
Et per hoc patet solutio ad objecta. Dominus enim joan. 3, magis praedixit obligationem futuram quam narraret
praesentem nec praeceptum obligat antequam sit divulgatum.
EX
Baptismus dicitur corporis tinctio etc.. Sciendum est, quod baptizare in Graeco, idem est quod lavare: a lavando
enim duo dicuntur, scilicet lavacrum, quod significat aquam, in qua fit lotio humano artificio praeparatam; alio
modo lotio, quae significat usum lavacri.
Baptismus ergo potest significare ipsam aquam, quae dicitur lavacrum; unde dicitur Tit. 3, 5: per lavacrum
regenerationis et renovationis spiritus sancti; et potest significare ipsam ablutionem.
Marc. 7, 8: tenentes baptismata hominum, et calicum, et urceorum; idest ablutiones. Et ideo Hugo de sancto
victore, definivit baptismum aquam quantum ad primam acceptionem; Magister vero ablutionem quantum ad
secundam. Sed haec definitio est magis propria quia aqua non significat mundationem, neque causat, nisi
secundum quod est abluens.
Unde est haec tanta virtus aquae, ut corpus tangat, et cor abluat, nisi faciente verbo? quid sit ista virtus, et
quando sit data; dictum est supra, dist. 1, qu. 1, art. 4, quaestiunc. 2.
Unde nihilominus insinuare videtur verum baptisma dari posse in nomine patris tantum etc..
Hoc est intelligendum in simili casu, sicut apostoli in nomine Christi baptizabant; alias Magister falsum diceret.
Celebratur autem hoc sacramentum tantum in aqua. Sciendum, quod aqua est materia baptismi, et potest
tripliciter considerari. Quia secundum quod consideratur in sua propria natura est quasi materia remota, quia ex
naturali proprietate habet aliquam convenientiam ad hoc quod sit baptismi materia ratione similitudinis.
Secundum autem quod est instituta ad hoc, accipiens vim regenerativam ex tactu carnis salvatoris, sic est materia
quasi disposita. Secundum autem quod consideratur sub forma verborum, est quasi materia jam informata.
Solet autem quaeri, si circumcisio amisit statim vim suam ab institutione baptismi. De hac dictum est prius
distinct. 1.
Aditum nobis regni aperuit. Apertio januae non est aliud quam remotio impedimenti quod prohibebat totum
humanum genus ab introitu caeli: quod quidem ablatum est per passionem Christi, ut dictum est in 3 Lib., dist.
18, qu. 1, art. 6, quaestiunc. 3.

|+d4.q1 Distinctio 4, Quaestio 1
|a0 Prologus
Postquam determinavit Magister de baptismo quantum ad ea quae conveniunt ei secundum se considerato, hic
determinat de effectu baptismi per comparationem ad accipientes; et dividitur in partes duas: in prima determinat
de effectu baptismi communiter quantum ad omnes; in secunda specialiter quantum ad parvulos, ibi: solet etiam
quaeri, si parvulis in baptismo datur gratia; prima dividitur in partes tres: in prima ostendit quomodo quidam
recipiunt sacramentum et rem sacramenti; in secunda quomodo quidam sacramentum recipiunt, et non rem, ibi:
qui vero sine fide vel ficte accedunt, sacramentum, non rem suscipiunt; in tertia quomodo quidam accipiunt rem,
et non sacramentum, ibi: sunt et alii, ut supra posuimus, qui suscipiunt rem, et non sacramentum. Circa
secundum duo facit: primo determinat veritatem; secundo objicit in contrarium, ibi: videtur tamen Augustinus
dicere, quod etiam ficte accedenti... Omnia condonentur peccata, et post baptismum mox redeant.
Et circa hoc duo facit: primo objicit per auctoritatem Augustini, qui contrarium ex auctoritate apostoli probare
videtur; secundo solvit: et primo ad auctoritatem Augustini, ibi: hoc tamen, ut supra diximus, non sub assertione
dixit; secundo ad auctoritatem apostoli, ibi: quaeritur ergo quomodo illud accipiatur. Quotquot in Christo
baptizati estis, Christum induistis.
Sunt et alii, ut supra posuimus, qui suscipiunt rem, et non sacramentum. Hic determinat de illis qui recipiunt rem
sine sacramento, et circa hoc duo facit: primo ostendit quod quidam accipiunt rem sine sacramento; secundo
inquirit, quid postmodum per hujusmodi sacramentum addatur, quando sacramentum susceperint, ibi: solet etiam
quaeri de illis qui jam sanctificati spiritu, cum fide et caritate ad baptismum accedunt. Circa primum duo facit:
primo ostendit veritatem; secundo excludit errorem, ibi: sed dicunt aliqui nullum adultum in Christum credere,
vel caritatem habere sine baptismo, nisi sanguinem fundat pro Domino. Circa primum duo facit: primo ostendit
1407

