aliqua quae non ad omnes est. In omnibus autem illud quod est commune vehementius est; sed illud quod est
proprium, plura complectitur actu; et perfectio communis est in hoc quod se extendit ad illa quae complectitur
proprium, ut genus perficitur per additionem differentiae: sicut esse vehementius inhaeret quam vivere, et tamen
vivere aliquid complectitur actu quod esse non habet nisi in potentia; unde perfectio esse est secundum quod se
extendit ad vitam.
Sic ergo caritas vehementius optat alicui bona gratiae, circa quae est principaliter, quam aliqua alia amicitia bona
correspondentia illi amicitiae; tamen non est de necessitate caritatis, sed de perfectione, quod ad illa bona se
extendat. Et ideo quilibet ex necessitate tenetur odienti se optare bona aeterna, non autem bona temporalia; sed
hoc est de perfectione caritatis ut etiam ad ista se extendat.
Sed quia remotio mali praecedit ordine generationis adeptionem boni, ideo affectus nulli optat aliquod bonum
cui aliquod malum, inquantum est malum, optat. Unde quamvis sit de perfectione caritatis ut bona temporalia
optemus inimicis; tamen est de necessitate salutis ut mala eis non optemus, vel optemus non inquantum mala,
sed per accidens, ut prius dictum est. Et similiter est de effectu: quia cooperari in his quae sunt ad vitam
aeternam pro loco, tempore, et modo suo, tenetur homo etiam inimico, saltem orando in communi, ut eum a suis
orationibus non excludat, quamvis forte specialem mentionem de eo non faciat; sicut nec oportet quod de
omnibus ad quos caritatem habet, specialem orationem faciat, sed communem. In aliis autem bonis non tenetur ei
cooperari, nisi necessitas incumbat; sed est de perfectione caritatis.
Sed tenetur non facere ei malum, nisi inquantum est impedimentum majoris mali, vel promotivum majoris boni,
ut justitiae, vel alicujus hujusmodi.
RA1
Ad primum ergo dicendum, quod beneficia amicabilia procedunt ex liberatione, non ex debito.
Necessitas autem facit omnia communia; et ideo in necessitate subveniendum est etiam inimicis. Sed hic est
magis effectus justitiae quam amicitiae.
RA2
Ad secundum dicendum, quod oratio est de his bonis quae pertinent ad communicationem spiritualis vitae, quae
caritas principaliter attendit; et ideo non est simile de hoc et de aliis.
RA3
Ad tertium dicendum, quod non est simulata dilectio, quando tantum exhibetur in opere, quantum habetur in
affectu.
RA4
Ad quartum dicendum, quod illa duo aequali passu currunt, ut dictum est.
RA5
Ad quintum dicendum, quod negare homini signa familiaritatis quando necessitas expeteret, esset vindicta; vel
etiam quando veniam peteret; vel quando se ille qui hostis habetur ad familiaritatem ingereret, si habeatur
praesumptio quod non simulate, vel irrisorie facit: quia tunc diligit, et inter amicos deputandus est. Sed quod
aliquis ultro se ad familiaritatem inimico ingerat, hoc perfectionis est.
RA6
Ad sextum dicendum, quod Glossa loquitur de illo beneficio quod sequitur caritatem perfectam, secundum quod
procedit in illa quae sunt aliarum specialium amicitiarum.
RA7
Ad septimum dicendum, quod praeceptum fuit antiquis ut persequerentur hostes, et cum eis foedus non inirent,
inquantum per eorum amicitiam in idolatriam pertrahebantur, et inquantum erant executores divinae justitiae ex
praecepto ejus qui auctoritatem habebat; non autem ita quod ex vindicta facerent.
RA8
Et similiter dicendum ad octavum, quod ecclesia hoc modo movet bella adversus iniquos, vel ut justitiam faciat,
vel ut majus malum evitet, aut majus bonum inducat.
|a3 Articulus 3: Utrum majoris meriti sit diligere amicum vel inimicum.
AG1
Ad tertium sic proceditur. Videtur quod majoris meriti sit diligere inimicum quam amicum.
Matth. 5, 46, Dominus dicit: si dilexeritis eos qui vos diligunt, quam mercedem habebitis? sed meritum dicitur
respectu mercedis. Ergo majoris meriti est diligere inimicum quam amicum.
AG2
Praeterea, illud quod est perfectionis, est majoris meriti: quia caritas perfecta plus meretur quam imperfecta. Sed
diligere inimicum est caritatis perfectae, diligere autem amicum non. Ergo diligere inimicum est majoris meriti.
AG3
Praeterea, ubi major est difficultas, ibi majus meritum: quia magis pertinet ad virtutem quae est circa difficile.
Sed diligere inimicum est difficilius quam diligere amicum. Ergo est majoris meriti.
AG4
Praeterea, secundum Gregorium, servitia tanto sunt magis accepta, quanto minus debita.
1196

