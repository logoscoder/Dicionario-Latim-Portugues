Unde quanto sufficientior est, tanto magis in ipsa spiritus sanctus procedere dicitur et cum ipsa. Utrum autem
oporteat aliquod donum creatum dari cum spiritu sancto, erit quaestio infra, dist. 18, quaest. Unica, art. 3.
RC
Alia duo concedimus.
Articulus 1B
AG1
Ulterius quaeritur circa hoc, si utrumque datur, quid per prius datur. Et videtur quod spiritus sanctus: quia per
ipsum dantur alia, et quia habet rationem primi doni.
SC1
Sed e contrario videtur quod dona per prius.
Quia dona ipsius disponunt nos ad hoc quod ipsum habeamus. Dispositio autem prior est eo ad quod disponit.
Ergo etc..
CO
Ad id quod ulterius quaeritur, dicendum, quod ordo aliquorum secundum naturam potest dupliciter considerari.
Aut ex parte recipientis vel materiae; et sic dispositio est prior quam id ad quod disponit: et sic per prius
recipimus dona spiritus sancti quam ipsum spiritum, quia per ipsa dona recepta spiritui sancto assimilamur. Aut
ex parte agentis et finis; et sic quod propinquius erit fini et agenti, dicitur esse prius: et ita per prius recipimus
spiritum sanctum quam dona ejus, quia et filius per amorem suum alia nobis donavit. Et hoc est simpliciter esse
prius.
|a2 Articulus 2: Utrum processio temporalis spiritus sancti attendatur secundum omnia dona.
AG1
Ad secundum sic proceditur. Videtur quod secundum omnia dona processio temporalis spiritus sancti attendatur.
Omne enim donum quod creaturae confertur, ex liberalitate divinae voluntatis procedit.
Sed ratio conferendi per liberalitatem est amor.
Ergo videtur quod secundum quaelibet dona creaturae collata, spiritus sanctus detur vel procedat.
AG2
Praeterea, in collatione cujuslibet doni, creatura secundum aliquem respectum se habet ad Deum secundum
quem prius non se habebat. Assimilatur enim sibi secundum participationem illius perfectionis quam de novo a
Deo recepit. Sed hoc erat spiritum sanctum temporaliter procedere, quod significari spiritum sanctum in
habitudine aliqua ad creaturam, ex eo quod creatura novo modo referebatur ad ipsum. Ergo videtur quod spiritus
sanctus etiam secundum dona naturalia mittatur, et non tantum secundum gratum facientia.
AG3
Praeterea, secundum Augustinum, mitti est cognosci quod ab alio sit. Sed aliquis sine gratia gratum faciente
potest cognoscere spiritum sanctum ab alio esse per fidem informem.
Ergo videtur quod processio temporalis non semper sit secundum donum gratum faciens.
AG4
Praeterea, Rabanus dicit, quod spiritus sanctus datus est apostolis ad operationem miraculorum.
Hoc autem donum non est gratum faciens, sed tantum gratis datum. Ergo etiam secundum haec dona potest
attendi temporalis processio spiritus sancti.
SC1
Contra, sapient. 1, 5: spiritus sanctus disciplinae effugiet fictum. Quicumque autem caret gratia gratum faciente,
pro ficto habetur. Ergo in nullum talem spiritus sanctus procedit.
SC2
Praeterea, spiritus sanctus non procedit in aliquem nisi quem inhabitat Deus, sicut in templo suo: quia per
spiritum sanctum efficitur quis templum Dei, 1 corinth. 6. Sed in nullo dicitur habitare Deus nisi per gratiam
gratum facientem. Ergo secundum hoc donum tantum temporalis processio spiritus sancti attenditur.
CO
Respondeo dicendum, quod in exitu creaturarum a primo principio attenditur quaedam circulatio vel regiratio, eo
quod omnia revertuntur sicut in finem in id a quo sicut a principio prodierunt.
Et ideo oportet ut per eadem quibus est exitus a principio, et reditus in finem attendatur.
Sicut igitur dictum est, dist. 13, quaest. 1, art. 1, quod processio personarum est ratio productionis creaturarum a
primo principio, ita etiam est eadem processio ratio redeundi in finem, quia per filium et spiritum sanctum sicut
et conditi sumus, ita etiam et fini ultimo conjungimur; ut patet ex verbis Augustini positis in 3 dist., ubi dicit:
principium ad quod recurrimus, scilicet patrem, et formam quam sequitur, scilicet filium, et gratiam qua
reconciliamur.
Et Hilarius dicit infra 31 dist.: ad unum initiabile omnium initium per filium universa referimus. Secundum hoc
ergo processio divinarum personarum in creaturas potest considerari dupliciter. Aut inquantum est ratio exeundi

117

