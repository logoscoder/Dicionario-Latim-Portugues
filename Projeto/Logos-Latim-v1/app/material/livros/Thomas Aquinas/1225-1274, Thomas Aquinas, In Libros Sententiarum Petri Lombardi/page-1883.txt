Praeterea, propter actum virtutis nullus debet impediri ab aliquo sacramento. Sed aliquando sanguis effunditur
per justitiam, sicut a judice; et peccaret habens officium, si non effunderet. Ergo non impeditur propter hoc a
sacramenti susceptione.
AG3
Praeterea, poena non debetur nisi culpae.
Sed aliquis sine culpa quandoque homicidium committit, sicut se defendendo, vel etiam casualiter.
Ergo non debet incurrere irregularitatis poenam.
SC1
Sed contra hoc sunt plura canonum statuta, et ecclesiae consuetudo.
CO
Ad secundam quaestionem dicendum, quod omnes ordines referuntur ad sacramentum eucharistiae, quod est
sacramentum pacis nobis per sanguinem Christi effusum factae. Et quia homicidium maxime contrariatur paci, et
homicidae magis conformantur occidentibus Christum quam ipsi Christo occiso, cui omnes ministri praedicti
sacramenti debent conformari; ideo de necessitate praecepti est quod non sit homicida qui ad ordines
promovetur, quamvis non sit de necessitate sacramenti.
RA1
Ad primum ergo dicendum, quod vetus lex inferebat poenam sanguinis, non autem lex nova; et non est simile de
ministris veteris et novae legis, quae est jugum suave et onus leve.
RA2
Ad secundum dicendum, quod irregularitas non incurritur propter peccatum tantum, sed principaliter propter
ineptitudinem personae ad sacramentum eucharistiae ministrandum: et ideo judex, et omnes qui in causa
sanguinis ei participant, sunt irregulares propter hoc quod effusio sanguinis non decet ministros dicti sacramenti.
RA3
Ad tertium dicendum, quod nullus facit nisi illud cujus causa est quod est voluntarium in homine; et ideo ille qui
ignoranter hominem occidit homicidio casuali, non dicitur homicida, nec irregularitatem incurrit: nisi dederit
operam rei illicitae, vel nisi omiserit debitam diligentiam, quia jam quodammodo efficitur voluntarium. Nec hoc
est propter hoc quod culpa careat, quia etiam sine culpa incurritur irregularitas; et ideo etiam ille qui se
defendendo in aliquo casu non peccat homicidium committendo, nihilominus irregularis est.
Articulus 2C
AG1
Ulterius. Videtur quod illegitime nati non debeant impediri a susceptione ordinum. Quia filius non debet portare
iniquitatem patris. Portaret autem, si propter hoc impediretur ab ordinibus suscipiendis.
Ergo etc..
AG2
Praeterea, magis impeditur aliquis propter defectum proprium quam alienum. Sed a susceptione ordinum propter
illicitum concubitum suum non semper aliquis impeditur. Ergo nec propter illicitum concubitum patris sui.
SC1
Sed contra est quod dicitur deuter. 23: mamzer non ingredietur, hoc est de scorto natus, ecclesiam Dei usque ad
decimam generationem. Ergo multo minus debent promoveri ad ordines.
CO
Ad tertiam quaestionem dicendum, quod ordinati, in quadam dignitate prae aliis constituuntur; ideo ex quadam
honestate requiritur in eis claritas quaedam, non de necessitate sacramenti, sed de necessitate praecepti: ut
scilicet sint bonae famae, bonis moribus ornati, non publice poenitentes.
Et quia obscuratur hominis claritas ex vitiosa origine, ideo etiam de illegitimo thoro nati a susceptione ordinum
repelluntur, nisi cum eis dispensetur; et tanto est difficilior dispensatio, quanto eorum origo est turpior.
RA1
Ad primum ergo dicendum, quod irregularitas non est poena iniquitati debita; et ideo patet quod illegitime nati
non portant iniquitatem patris ex hoc quod irregulares sunt.
RA2
Ad secundum dicendum, quod ea quae per actum committuntur, possunt per poenitentiam et actum contrarium
aboleri; non autem ea quae ex natura sunt; et ideo non est simile de vitioso actu et vitiosa origine.
Articulus 2D
AG1
Ulterius. Videtur quod propter defectum membrorum non debeat aliquis impediri. Quia afflictio non debet addi
afflicto. Ergo non debet privari ordinis gradu propter poenam corporalis defectus.
AG2
Praeterea, plus exigitur ad actum ordinis integritas discretionis quam integritas corporis. Sed aliqui possunt
promoveri ante annos discretionis.
1883

