Sed contra, 1 corinth. 7, 10: praecipio non ego, sed Dominus, uxorem a viro non discedere; quod si discesserit,
manere innuptam.
SC2
Praeterea, nullus debet ex peccato reportare commodum. Sed reportaret, si liceret adulterae ad aliud magis
desideratum connubium transire, et esset occasio adulterandi volentibus alia matrimonia quaerere. Ergo non licet
aliam copulam quaerere nec viro nec uxori.
CO
Respondeo dicendum, quod nihil adveniens supra matrimonium potest ipsum dissolvere; et ideo adulterium non
facit quin sit verum matrimonium: manet enim, ut dicit Augustinus, inter viventes conjugale vinculum, quod nec
separatio nec cum alio junctio potest auferre; et ideo non licet uni, altero vivente, ad aliam copulam transire.
RA1
Ad primum ergo dicendum, quod quamvis per se nullus obligetur ad continentiam, tamen per accidens potest
esse quod obligetur; sicut si uxor sua aegritudinem incurabilem incurrat, et talem quae carnalem copulam non
patiatur; et similiter etiam est, si incorrigibiliter spirituali infirmitate, scilicet fornicatione, laboret.
RA2
Ad secundum dicendum, quod ipsa confusio quam reportat ex divortio, debet eam cohibere a peccato. Quod si
cohibere non potest, minus malum est quod sola ipsa peccet quam quod vir peccati ejus sit particeps.
RA3
Ad tertium dicendum, quod quamvis uxor post divortium non teneatur viro adultero ad debitum reddendum, et
cohabitandum; tamen adhuc manet vinculum matrimonii, ex quo ad hoc tenebatur; et ideo non potest ad aliam
copulam transire viro vivente. Potest tamen continentiam vovere viro invito, nisi videatur ecclesiam deceptam
fuisse per falsos testes sententiando de divortio: quia in tali casu etiam si votum professionis emisisset,
restitueretur viro, et teneretur debitum reddere; sed non liceret ei exigere.
RA4
Ad quartum dicendum, quod exceptio illa quae est in verbis Domini, refertur ad dimissionem uxoris; et ideo
objectio ex falso intellectu procedit.
|a6 Articulus 6: Utrum post divortium vir et uxor possint reconciliari.
AG1
Ad sextum sic proceditur. Videtur quod post divortium vir et uxor non possint reconciliari.
Regula est enim in jure: quod semel bene definitum est, nulla debet iteratione retractari. Sed judicio ecclesiae
definitum est quod debent separari.
Ergo non possunt reconciliari ulterius.
AG2
Praeterea, si posset esse reconciliatio, praecipue videretur quod post poenitentiam uxoris vir teneatur eam
recipere. Sed non tenetur; quia etiam uxor non potest per exceptionem proponere in judicio poenitentiam suam
contra virum accusantem de fornicatione. Ergo nullo modo potest esse reconciliatio.
AG3
Praeterea, si posset esse reconciliatio, videretur quod uxor adultera teneretur redire ad virum ipsam revocantem.
Sed non tenetur; quia jam separati sunt judicio ecclesiae. Ergo etc..
AG4
Praeterea, si liceret reconciliare uxorem adulteram, in illo casu praecipue deberet fieri, quando vir post divortium
invenitur adulterium committere. Sed in hoc casu non potest uxor cogere eum ad reconciliationem, cum juste sit
divortium celebratum. Ergo nullo modo potest reconciliari.
AG5
Praeterea, si vir adulter occulte dimittat per judicium ecclesiae uxorem convictam de adulterio, non videtur juste
factum divortium. Sed tamen vir non tenetur uxorem sibi reconciliare; quia uxor probare in judicio adulterium
viri non potest. Ergo multo minus quando divortium juste est celebratum, reconciliatio fieri potest.
SC1
Sed contra est quod dicitur 1 corinth., 7, 2: si discesserit, manere innuptam, aut viro suo reconciliari.
SC2
Praeterea, vir poterit eam non dimittere post fornicationem. Ergo eadem ratione potest eam reconciliare sibi.
CO
Respondeo dicendum, quod si uxor post divortium de peccato poenitentiam agens emendata fuerit, potest eam
sibi vir reconciliare. Si autem in peccato incorrigibilis maneat, non debet eam ad se assumere, eadem ratione qua
non licebat eam nolentem a peccato desistere, retinere.
RA1
Ad primum ergo dicendum, quod sententia ecclesiae divortium celebrantis non fuit cogens ad separationem; sed
licentiam praebens; et ideo absque retractatione praecedentis sententiae potest reconciliatio sequi.
RA2
1978

