RA1
Et per hoc patet solutio ad primum: quia tres personae non distinguuntur secundum id quod sunt objectum
fruitionis, immo uniuntur in eo, scilicet in summa bonitate.
RA2
Ad secundum dicendum, quod proprietate uniuscujusque personae fruimur, ut paternitate; tamen paternitas non
dicit rationem fruitionis: unde fruemur paternitate, inquantum paternitas est idem re quod summa bonitas,
differens tamen ratione.
RA3
Ad tertium dicendum, quod illa reductio non ponit gradum bonitatis in patre et filio, sed tantum ordinem naturae;
et ideo non tollitur aequalitas et unitas fruitionis.

|+d1.q3 Distinctio 1, Quaestio 3
|a1 Articulus 1: Utrum utendum sit omnibus aliis a Deo.
AG1
Deinde quaeritur de utibilibus, utrum omnibus aliis praeter Deum sit utendum.
Et videtur quod non. Uti enim est assumere aliquid in facultatem voluntatis. Illud autem tantum est hoc modo
assumptum quod nostrae operationi subjacet. Non autem omnia creata sunt talia, sicut caelum et Angeli, quae
non sunt operabilia a nobis.
Ergo non possumus omnibus uti.
AG2
Praeterea, illo utimur quo tendentes ad beatitudinem juvamur. Sed creaturis impedimur frequenter, sicut dicitur
Sap. 14, 2: creaturae factae sunt in odium et in tentationem animabus hominum, et in muscipulam pedibus
insipientium. Ergo non omnibus possumus uti.
AG3
Praeterea, si omnibus praeter Deum tenemur uti, ergo quandocumque non referimus aliquid in Deum, peccamus;
sed quandocumque referimus aliquid in Deum, meremur. Ergo omnis actus est meritorius, et sic nullus actus erit
indifferens.
AG4
Praeterea, sequitur quod nullum peccatum sit veniale; quia, si refertur in ultimum finem, non est aliquod
peccatum; si autem constituatur aliquis finis alius ultimus, non relatus ad finem ultimum, est peccatum mortale.
Cum igitur omnis actus rationis sit ad aliquem finem, oportet quod ille finis vel sit finis ultimus, et sic non est
peccatum; vel sit alius finis non relatus ad finem ultimum, et sic erit peccatum mortale. Ergo nihil est peccatum
veniale.
SC1
Contra, 1 corinth. 10, 31: sive manducatis, sive bibitis... Omnia in gloriam Dei facite. Ergo videtur quod
omnibus sit utendum.
SC2
Item, sicut Deus est perfectae potentiae, ita est perfectae bonitatis. Sed ad perfectionem potentiae ejus pertinet
quod nihil habeat esse nisi productum ab ipso. Ergo et ad perfectionem divinae bonitatis pertinet quod ametur
nihil, nisi quod est in ordine ad ipsum.
CO
Respondeo dicendum, quod quaecumque sunt bona, non habent bonitatem nisi inquantum accedunt ad
similitudinem bonitatis divinae.
Unde oportet, cum bonitas sit ratio dilectionis et desiderii, ut omnia amentur in ordine ad bonitatem primam.
Omne autem quod bonum est, a Deo est: unde quae ab ipso non sunt, nec quaerenda sunt, nec eis utendum est: et
ideo nullo peccato utendum est, quia peccatum non est a Deo. Poena autem a Deo est; et ideo poena utendum est,
et ordinanda ad finem, secundum quod promovet meritum hominis, ducens eum in considerationem suae
infirmitatis, et secundum quod purgat peccata. Similiter etiam res mundi ab ipso sunt, et eis utendum est, vel
inquantum conferunt ad Dei cognitionem, ostendentes ipsius magnitudinem, vel secundum quod praebent
subsidium vitae nostrae ordinatae in Deum.
Similiter opera nostra quae mala non sunt, ab ipso sunt, et propter ipsum facienda: non quod quamlibet
operationem oporteat semper actualiter referre in Deum; sed sufficit ut habitualiter in Deo constituant finem suae
voluntatis.
RA1
Ad primum ergo dicendum, quod illis creaturis non utimur tamquam a nobis operatis, sed sicut in Dei
cognitionem ducentibus.
RA2

15

