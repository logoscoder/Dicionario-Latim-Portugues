Ad primum ergo dicendum, quod non est simile de pueris et de Angelis: quia Angeli differunt specie, secundum
multorum opinionem, pueri autem non; unde non est tanta differentia naturalium in pueris sicut in Angelis. Vel
dicendum, quod in Angelis secundum proportionem gradus naturalium erat etiam proportio conatus qui ex parte
eorum requirebatur, et ideo accipiebant gratiam secundum proportionem naturalium; in pueris autem non
requiritur aliquis actus ex parte eorum; et ideo non est simile.
RA2
Ad secundum dicendum, quod gratia accepta in pueris, non facit eis necessitatem ad bonum, sed inclinationem
tantum; et ideo postquam ad perfectam aetatem pervenerint, possunt diversimode gratia recepta uti; et inde est
quod quidam proficiunt et perseverant, quidam vero deficiunt; non ex diversa quantitate gratiae in baptismo
perceptae.

|+d4.q3 Distinctio 4, Quaestio 3
|a0 Prologus
Deinde quaeritur de recipientibus baptismum; et circa hoc quaeruntur tria: 1 de pueris, et aliis usu rationis
carentibus, quos constat sacramentum et rem sacramenti percipere; 2 de fictis qui recipiunt sacramentum, et non
rem sacramenti; 3 de baptizatis baptismo flaminis et sanguinis, qui non recipiunt sacramentum, sed rem
sacramenti.
|a1 Articulus 1: Utrum pueri sacramentum suscipere possint.
Articulus 1A
AG1
Ad primum sic proceditur. Videtur quod pueri sacramentum suscipere non possint. Marc.
Ult., 16: qui crediderit et baptizatus fuerit, salvus erit; ex quo patet quod credere praesupponitur ad baptismum.
Sed pueri non possunt credere, quia non possunt aliquid cum assertione cogitare. Ergo pueri non possunt
suscipere sacramentum baptismi.
AG2
Praeterea. In baptismo fit quaedam obligatio hominis ad ea quae sunt fidei christianae servanda.
Sed obligatio non potest fieri nisi ab eo qui est suae voluntatis arbiter constitutus. Ergo pueri sacramentum
baptismi suscipere non possunt.
AG3
Praeterea, per baptismum, ut dicit dionysius, fit aliquis particeps communionis divinorum. Sed pueris non
competit sacra communicare. Ergo non competit eis sacramentum baptismi.
SC1
Sed contra est quod dionysius dicit, quod divini nostri duces, scilicet apostoli, probaverunt infantes recipi ad
baptismum.
Ergo pueri possunt sacramentum baptismi recipere.
SC2
Praeterea, baptismus circumcisioni successit. Sed circumcisio pueris conferebatur. Ergo et baptismus pueris
debet dari.
CO
Respondeo dicendum, ad primam quaestionem, quod diversi status mundi comparantur diversis aetatibus unius
hominis, sicut Augustinus dicit in Lib. 83 quaestionum.
Unde sicut nullus status mundi fuit in quo esset humano generi praeclusa via salutis, ita nulla aetas hominis
unius est in qua sibi via salutis praecludatur. Unde cum in pueris sit peccatum originale, per quod a consecutione
aeternae salutis impediuntur, oportet quod eis adhiberi possit aliquod remedium ad removendum praedictum
impedimentum. Hoc autem est baptismus. Unde divinae misericordiae contradicit qui negat baptismum parvulis
posse exhiberi; et propter hoc haereticum est hoc dicere.
RA1
Ad primum ergo dicendum, quod pueri quamvis non habeant actum fidei, habent tamen habitum, quem in
baptismo suscipiunt, sicut et habitus aliarum virtutum. Sed si verbum Domini intelligatur de actu fidei, tunc
referendum est ad illos tantum qui per doctrinam apostolorum imbuendi erant, de quibus praedixerat: praedicate
evangelium omni creaturae; nulli enim eorum quibus evangelium praedicandum erat, baptismus dari debebat,
nisi crederet.
RA2
Ad secundum dicendum, quod obligatio in baptismo non fit ad aliquid ad quod non omnis homo teneatur.
RA3
1424

