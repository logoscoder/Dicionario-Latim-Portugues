Articulus 3A
AG1
Ad tertium sic proceditur. Videtur quod per indulgentiam non possit aliquid remitti de poena satisfactoria. Quia
super illud 2 timoth. 2, 13: negare seipsum non potest, dicit Glossa interlinealis: quod faceret, si dicta sua non
impleret. Sed ipse dixit Deut. 25, 2: secundum mensuram delicti erit plagarum modus. Ergo non potest aliquid
remitti de poena satisfactionis taxata secundum quantitatem culpae.
AG2
Praeterea, inferior non potest absolvere ab eo ad quod superior obligavit. Sed Deus absolvendo a culpa ligat ad
poenam temporalem, ut dicit Hugo de sancto victore.
Ergo nullus homo potest absolvere a poena illa, aliquid inde dimittendo.
AG3
Praeterea, hoc ad potestatem excellentiae pertinet, ut sine sacramentis effectus sacramentorum tradatur. Sed
nullus habet potestatem excellentiae in sacramentis, nisi Christus. Cum ergo satisfactio sit pars sacramenti
operans ad dimissionem poenae debitae, videtur quod nullus homo purus possit dimittere debitum poenae sine
satisfactione.
AG4
Praeterea, potestas ministris ecclesiae non est tradita in destructionem, sed in aedificationem.
Sed hoc ad destructionem pertinet, si satisfactio, quae ad utilitatem nostram inducta est inquantum remedium
praebet, tolleretur. Ergo potestas ministrorum ecclesiae ad hoc non se extendit.
SC1
Sed contra, 2 corinth. 2, 10: nam et ego quod donavi, si quid propter vos donavi, in persona Christi; Glossa: idest
ac si Christus donasset. Sed Christus poterat relaxare absque omni satisfactione poenam peccati, ut patet joan. 8,
de muliere adultera.
Ergo et Paulus potuit; ergo et Papa potest, qui non est minoris potestatis quam Paulus fuit.
SC2
Praeterea, ecclesia generalis non potest errare: quia ille qui in omnibus exauditus est pro sua reverentia, dicit
Petro, super cujus confessione ecclesia fundata est: ego pro te rogavi, Petre, ut non deficiat fides tua; Lucae 22,
32. Sed ecclesia generalis indulgentias approbat et facit. Ergo indulgentiae aliquid valent.
CO
Respondeo dicendum ad primam quaestionem, quod ab omnibus conceditur indulgentias aliquid valere: quia
impium esset dicere, quod ecclesia aliquid vane faceret. Sed quidam dicunt, quod non valent ad absolvendum a
reatu poenae quam quis in Purgatorio secundum judicium Dei meretur, sed valent ad absolutionem ab
obligatione qua sacerdos obligavit poenitentem ad poenam aliquam, vel ad quam etiam ordinatur ex canonum
statutis. Sed haec opinio non videtur vera. Primo, quia est expresse contra privilegium Petro datum ut quod in
terra remitteret, et in caelo remitteretur; unde remissio quae fit quantum ad forum ecclesiae, valet etiam quantum
ad forum Dei; et praeterea ecclesia hujusmodi indulgentias largiens seu dans, magis damnificaret quam
adjuvaret: quia remitteret ad graviores poenas, scilicet Purgatorii, absolvendo a poenitentiis injunctis.
Et ideo aliter dicendum, quod valent et quantum ad forum ecclesiae, et quantum ad judicium Dei ad remissionem
poenae residuae post contritionem et absolutionem et confessionem, sive sit injuncta, sive non. Ratio autem
quare valere possunt, est unitas corporis mystici, in qua multi operibus poenitentiae supererogaverunt ad
mensuram debitorum suorum; et multas etiam tribulationes injuste sustinuerunt patienter, per quas multitudo
poenarum poterat expiari, si eis deberetur: quorum meritorum tanta est copia quod omnem poenam debitam nunc
viventibus excedunt, et praecipue propter meritum Christi, quod etsi in sacramentis operatur, non tamen efficacia
ejus in sacramentis includitur, sed sua infirmitate efficaciam sacramentorum excedit. Dictum est autem supra,
art. 2, quaestiunc. 3, quod unus pro alio satisfacere potest. Sancti autem in quibus superabundantia operum
satisfactionis invenitur, non determinate pro isto qui remissione indiget, hujusmodi opera fecerunt: alias absque
omni indulgentia remissionem consequeretur: sed communiter pro tota ecclesia, sicut apostolus dicit se implere
ea quae desunt passioni Christi in corpore suo pro ecclesia ad quam scribit. Et sic praedicta merita sunt
communia totius ecclesiae.
Ea autem quae sunt communia multitudinis alicujus, distribuuntur singulis de multitudine secundum arbitrium
ejus qui multitudini praeest. Unde sicut aliquis consequeretur remissionem poenae, si alius pro eo satisfecisset;
ita si ei satisfactio alterius sibi per eum qui potest, distribuatur.
RA1
Ad primum ergo dicendum, quod remissio quae per indulgentias fit, non tollit quantitatem poenae ad culpam:
quia pro culpa unius alius sponte poenam sustinuit, ut dictum est.
RA2
Ad secundum dicendum, quod iste qui indulgentias suscipit, non absolvitur, simpliciter loquendo, a debito
poenae; sed datur sibi unde debitum solvat.
RA3

1802

