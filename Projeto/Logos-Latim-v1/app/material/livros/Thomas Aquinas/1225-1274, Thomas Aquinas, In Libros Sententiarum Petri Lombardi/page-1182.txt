Ad primum ergo dicendum, quod in amore potest accipi duplex gradus. Unus diligibilis ad diligibile; et de hoc
gradu loquimur: alius gradus diligentis ad diligibile; et de hoc loquitur bernardus. Hunc tamen gradum
quodammodo scit amor, quodammodo nescit. Scit quidem quantum ad exteriorem effectum, quia non eadem
superioribus et aequalibus impendit; sed nescit quantum ad affectum, inquantum unit amantem amato; et
interdum aliquid de affectu in effectu relucet, ut scilicet ad superiores nos magis confidenter habeamus, et ad
inferiores magis socialiter.
RA2
Ad secundum dicendum, quod amicitia non consistit in aequalitate aequiparantiae solum: quia potest esse ad
superiores, inferiores, et aequales: sed consistit in aequalitate proportionis; quae quidem aequalitas diversitatem
non refugit quantitatis; sicut eadem proportio, scilicet sesquialtera, est trium ad duo, et sex ad quatuor, quamvis
inaequalis sit quantitatis excessus.
RA3
Ad tertium dicendum, quod actus rationis dilectionem praecedit. Priora autem aliquid sui in posterioribus
relinquunt, et ordo quem facit ratio in dilectione invenitur, ut dilectio sit ordinata; non quod ipsa ordinem faciat,
sed quia in ordinata bona per rationem accepta ordinate tendit.
RA4
Ad quartum dicendum, quod aliae virtutes ordinant hominem in seipso, sicut fides, temperantia et hujusmodi:
justitia vero ordinat ad alium, secundum quod aequatur ei quantum ad res circa quas est justitia; sed caritas
ordinat ad alium secundum quod unit per affectum quantum ad ipsum; et ideo proprium objectum caritatis est
ipsa rationalis natura, ad quam caritas habenda est, in qua plurimi gradus inveniuntur: et ideo magis assignatur
ordo in caritate quam in aliqua alia virtute.
RA5
Ad quintum dicendum, quod in uno genere non potest esse nisi unum summum; et ideo si diligo aliquid quasi
ultimum finem, non possum Deum diligere quasi ultimum finem. Ex hoc ergo ipso quod alterum quod est minus
diligendum, aequiparo in dilectione ei quod diligendum est magis, non totum dilectionis quod debeo, impendo ei
quod magis diligendum est; et similiter etiam patet in aliis. Unde caritatis ordo est in praecepto; et peccat qui
praepostere agit, ut in littera dicitur.
|a2 Articulus 2: Utrum ordo caritatis sit attendendus secundum affectum, vel secundum effectum.
AG1
Ad secundum sic proceditur. Videtur quod ordo caritatis non sit attendendus secundum affectum, sed secundum
effectum tantum. Sicut enim prima veritas, cui innititur fides, est una in omnibus; ita summa bonitas, cui innititur
caritas, una est. Sed fides aequaliter certa est de omnibus quae ex fide creduntur. Ergo et caritas aequaliter
afficitur ad omnia quae ex caritate diligit.
AG2
Praeterea, actus mensuratur secundum rationem objecti. Sed quamvis plura sint quae ex caritate diliguntur,
tamen in omnibus est una ratio dilectionis, scilicet divina bonitas, quae est objectum caritatis. Ergo ad omnia
quae ex caritate diliguntur est aequalis affectio.
AG3
Praeterea, quanto aliquis ad alterum magis afficitur, tanto majus bonum ei desiderat. Sed omnibus quae ex
caritate diligimus, idem bonum optamus, vel de habito complacet nobis, scilicet vita aeterna. Ergo aequali
affectione omnes diliguntur.
AG4
Praeterea, ordo caritatis est in praecepto.
Non autem est in praecepto quantum ad affectum: quia dum exhibeam unicuique quod sibi debeo, etiam si sine
affectu faciam, non sum reus praecepti.
Ergo ordo caritatis non attenditur secundum affectum tantum.
AG5
Praeterea, ubi est major affectus, est etiam majus meritum: quia meritum secundum radicem caritatis mensuratur.
Sed non magis meretur homo in dilectione propinquorum quam aliorum, vel etiam sui ipsius quam aliorum. Ergo
ordo amoris non est accipiendus secundum affectum.
SC1
Sed contra, Gregorius dicit, quod probatio dilectionis est exhibitio operis. Si ergo secundum effectum est ordo,
oportet quod etiam sit secundum affectum.
SC2
Praeterea, bonum est objectum caritatis quantum ad affectum. Sed ordo caritatis, ut dictum est, art. Praec. In
corp., attenditur secundum diversitatem bonorum. Ergo caritas habet ordinem non solum secundum effectum,
sed etiam secundum affectum.
SC3

1182

