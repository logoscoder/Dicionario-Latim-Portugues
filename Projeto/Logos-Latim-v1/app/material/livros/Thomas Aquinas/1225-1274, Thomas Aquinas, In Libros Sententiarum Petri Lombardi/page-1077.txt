RA1
Ad primum ergo dicendum, quod Christus liberavit sua passione a peccato mortali eos qui in via sunt, ut vel non
committant, vel a commisso absolvantur, si velint; non autem eos qui jam cum mortali peccato decesserunt,
quibus debetur ille infernus damnatorum.
RA2
Ad secundum dicendum, quod ascensio congruit Christo ratione sui: et ideo quia ipse est altissimus, super omnes
caelos ascendere debuit: sed descendere non competit sibi nisi pro nobis; ideo tantum descendit quantum
expediebat nostrae liberationi, et non sub omnibus simpliciter.
RA3
Ad tertium dicendum, quod inferiores partes terrae dicuntur etiam illa loca in quibus sancti patres erant; et qui ibi
continebantur, dormientes dicebantur, propter spem gloriosae resurrectionis; non autem illi qui damnati erant in
inferno.
Articulus 1C
AG1
Ulterius. Videtur quod in Limbo ullam moram non traxerit. Ad hoc enim descendit in infernum, ut sanctos, qui
ibi detinebantur, liberaret.
Sed statim illuc descendens sanctos liberavit.
Ergo videtur quod moram illic trahere non debuit.
AG2
Praeterea, sicut per peccatum aliquis a caelo excluditur, ita per emundationem a peccato aliquis ab inferno
liberatur. Sed diabolus, statim ut peccavit, de caelo cecidit. Ergo videtur quod sancti statim ut mundati fuerunt a
peccato, de inferno educti sint, et ita etiam Christus statim exivit.
AG3
Praeterea, anima Christi non potuit esse simul in diversis locis. Sed Christus in die mortis suae fuit in Paradiso:
quia pendens in cruce latroni dixit: hodie mecum eris in Paradiso.
Ergo videtur quod illa eadem die de inferno exierit.
SC1
Sed contra, Act. 2, 24: quem Deus suscitavit solutis doloribus inferni. Ergo videtur quod in inferno fuerit usque
ad horam resurrectionis suae.
SC2
Praeterea, locus animae separatae est infernus vel caelum. Sed anima Christi ante diem ascensionis, in caelum
non ascendit, et ita ante resurrectionem in caelo non fuit. Ergo mansit in inferno usque ad diem resurrectionis.
CO
Ad tertiam quaestionem dicendum; quod cum anima et corpus sint proportionabilia, tantum debuit anima stare in
inferno quantum corpus in sepulcro, ut per utrumque fratribus suis similaretur, et ut in resurrectione novam
vitam inchoaret et quantum ad animarum liberationem, et quantum ad corporum resurrectionem, in suo corpore
inchoatam.
RA1
Ad primum ergo dicendum, quod liberare Christus nos voluit, defectus nostros in se portando; et ideo quamdiu
mortuus fuit, voluit secundum animam in inferno esse, sicut secundum corpus in sepulcro.
RA2
Ad secundum dicendum, quod dispensative factum est ut Christus tamdiu mortuus esset, ut veritas mortis
ostenderetur; et tamdiu debuit anima ejus esse in inferno, et corpus in sepulcro, quamdiu mortuus fuit, sicut et de
aliis ante ejus resurrectionem fuit.
RA3
Ad tertium dicendum, quod Paradisus est triplex.
Unus Paradisus terrestris, in quo Adam positus est; alius corporalis caelestis, scilicet caelum empyreum; alius
spiritualis, scilicet gloria de visione Dei; et de isto Paradiso intelligitur quod Dominus latroni dixit: quia statim
peracta passione et ipse latro et omnes qui in Limbo patrum erant Deum per essentiam viderunt.
|a2 Articulus 2: Utrum Christus Limbum patrum illuminaverit.
Articulus 2A
AG1
Ad secundum sic proceditur. Videtur quod Christus Limbum patrum non illuminaverit. De ratione enim inferni
videtur esse tenebra, sicut de ratione Paradisi lux. Ergo inferno non competit illuminari.
AG2
Praeterea, si locus aliquis illuminatur, omnes qui sunt in loco illo lumen percipiunt. Sed aliqui erant in inferno
qui non debebant percipere lumen Christi, sicut Daemones. Igitur videtur quod illum locum non illuminaverit.
1077

