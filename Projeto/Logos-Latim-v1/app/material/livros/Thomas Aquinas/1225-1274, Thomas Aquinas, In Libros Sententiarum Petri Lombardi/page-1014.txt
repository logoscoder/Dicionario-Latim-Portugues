Praeterea, Christus mortuus est quia voluit, ut dicitur Isai. 43. Sed non fuit in eo necessitas volendi. Ergo nec
necessitas moriendi.
AG3
Praeterea, necessitas moriendi venit ex peccato.
Rom. 8: corpus quidem mortuum est propter peccatum; Glossa: idest, necessitati mortis addictum. Sed in Christo
non fuit peccatum.
Ergo nec necessitas moriendi.
AG4
Praeterea, supra dixit Magister, in praecedenti distinctione, quod Hilarius a Christo necessitatem dolendi
removit. Sed dolorem passionis secuta est mors. Ergo nec in eo fuit necessitas moriendi.
AG5
Praeterea, potentius non de necessitate ab aliquo minus potente patitur. Sed Christus fuit potentior quolibet alio
passionem vel mortem inducente.
Ergo ipse non habuit necessitatem moriendi, vel patiendi.
SC1
Sed contra, Rom. 8, 3: Deus misit filium suum in similitudinem carnis peccati. Sed conditio carnis peccati est
quod habeat necessitatem moriendi, quae tamen peccatum non est. Ergo fuit in carne Christi.
SC2
Praeterea, Hebr. 2, dicitur, quod ipse in passione assimilatus est fratribus, idest aliis hominibus.
Sed mater, de qua Christus carnem sumpsit, et alii homines habent necessitatem moriendi et patiendi.
Ergo etiam in Christo talis necessitas fuit.
SC3
Praeterea, necessitas moriendi vel patiendi est defectus totam humanam naturam consequens, nec est culpa
diminutionem gratiae importans, quia est tantum ex parte corporis. Sed omnes tales defectus assumpsit, ut supra,
dictum est. Ergo assumpsit necessitatem moriendi.
CO
Respondeo dicendum, quod secundum Philosophum, necessarium idem est quod impossibile non esse; unde
necessitas excludit potentiam ad oppositum. Haec autem potentia ad oppositum excluditur triplici ratione.
Primo ex hoc quod talis potentia repugnat naturae illius rei, sicut potentia deficiendi repugnat naturae divinae; et
ideo dicimus Deum necessario aeternum: et haec est necessitas absoluta. Secundo excluditur ex aliquo
impediente; et sic est necessitas coactionis. Tertio quia hoc cujus dicitur esse potentia, repugnat fini intento, sicut
non curari repugnat ei quod est sanari: unde dicimus, quod non potest non curari, si debeat sanari: et haec est
necessitas ex conditione finis.
Necessitas autem patiendi vel moriendi, dupliciter potest attribui Christo. Quia potest removere potentiam non
moriendi a natura humana; et sic vere ei attribuitur: quia natura humana, quantum ad statum suae passibilitatis, in
quo statu Christus eam assumpsit, non habet potentiam non moriendi; unde in Christo quantum ad humanam
naturam fuit necessitas moriendi. Item potest removere potentiam non moriendi a Christo ratione personae; et sic
ei falso attribuitur, quia virtus divinitatis Christi repellere poterat omne inducens mortem vel passionem. Erat
tamen in Christo necessitas patiendi, etiam ratione personae, ex conditione finis, scilicet si humanum genus
redimendo liberare vellet; et ideo quidam dicunt Christum habuisse necessitatem patiendi, attendentes naturam
humanam; quidam vero dicunt non habuisse talem necessitatem, nisi ex conditione finis, attendentes personam
divinam. Sed quia mors inest Christo ratione humanae naturae, ideo sicut simpliciter concedimus quod Christus
mortuus est, ita similiter concedere possumus simpliciter quod necessitatem moriendi habuit, non solum ex causa
finali, sed etiam necessitatem absolutam, ut moreretur, etiam si non occideretur, ut quidam dicunt. Unde
Augustinus: si non occisus fuisset, naturali morte dissolutus fuisset; et idem opus redemptionis fuisset, quod per
passionem fecit: et cum hoc necessitatem coactionis habuit quantum ad mortem violentam quam sustinuit.
RA1
Ad primum ergo dicendum, quod, sicut infra, 21 dist.; dicit Magister, hoc Christus dixit de potestate in se
manentis divinitatis.
RA2
Ad secundum dicendum, quod cum dicitur: Christus mortuus est, quia voluit, ly quia potest dicere causam: et
hoc vel respectu mortis absolute, et sic referendum est ad voluntatem divinitatis; vel respectu mortis violenter
illatae, et sic potest referri ad voluntatem humanam, per quam voluntarie se obtulit persecutoribus. Potest etiam
dicere concomitantiam; et sic refertur etiam ad voluntatem humanam, per quam mortem acceptavit: et hoc
excludit necessitatem moriendi, quia hoc idem accidit in Petro, et in aliis sanctis.
RA3
Ad tertium dicendum, quod necessitas moriendi non solum venit in humanam naturam ex peccato, sed etiam
alias potuisset esse in humana natura, ut supra dictum est: et ideo Christus potuit hunc defectum assumere sine
peccato, et alios hujusmodi.
RA4
1014

