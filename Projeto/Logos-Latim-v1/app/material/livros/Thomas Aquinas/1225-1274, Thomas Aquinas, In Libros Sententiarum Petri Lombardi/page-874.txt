RA5
Ad quintum dicendum, quod fieri dupliciter potest accipi. Uno modo secundum quod pertinet ad motum
praecedentem esse rei quae fieri dicitur; et sic oportet quod fieri rei praecedat duratione factum esse, ut objectio
probat. Alio modo dicitur fieri ipsa terminatio motus, esse inducentis; sicut illuminari signatur per modum fieri,
et hoc ipsum quod dicitur terminari; et hujusmodi fieri non praecessit tempore factum esse, nec differt ab eo nisi
ratione: hoc enim quod est esse illuminatum, si consideretur secundum se, signatur ut factum esse, ut cum dicitur
illuminatum; si autem consideretur prout est aliquid motus praecedentis, scilicet terminus, sic signatur ut in fieri,
ut cum dicitur illuminari: et ideo non est verum hoc dicere nisi in primo instanti in quo motus praecedens
terminatur; quamvis semper postea verum sit dicere, hoc factum esse. Sic autem acceptum fieri non oportet quod
sit non esse, sed quod sit nunc primo esse; et per hunc modum de Christo verum est dicere, simul concipi et
conceptum esse; unde non oportet quod conceptio fuerit successiva.
|a3 Articulus 3: Utrum Christo sanctificari conveniat, scilicet ut indigeret sanctificatione.
AG1
Ad tertium sic proceditur. Videtur, quod Christo sanctificari non conveniat. Quia, ut dicitur Hebr. 7, 26: talis
decebat ut esset pontifex nobis qui non habet necessitatem, quemadmodum sacerdos, prius pro suis delictis
hostias offerre, deinde pro populo. Sed Christus sicut venit orare et hostiam offerre pro populo; ita et sanctificare
populum.
Ergo nec indiguit ut ipse sanctificaretur.
AG2
Praeterea, in quolibet ordine primum movens est immobile. Sed Christus est principium totius humanae
sanctificationis. Ergo ipse sanctificatus non est.
AG3
Praeterea, omne quod fit, fit ex contrario: generationes enim, secundum Philosophum, ex contrariis sunt. Sed
Christus ab omni peccato, quod sanctitati contrariatur, immunis fuit. Ergo Christus sanctificari non dicitur.
AG4
Si dicatur, quod caro ejus antequam esset assumpta, fuit obnoxia peccato, ut in littera dicitur, unde ratione
emundationis ejus Christus sanctificari dicitur: contra. Hoc nomen Christus est hypostasis in duabus naturis
subsistentis. Ergo nihil potest dici de Christo quod unionem illam praecesserit. Sed infectio cui in patribus caro
ejus obnoxia fuerat, solum ante unionem fuit. Ergo ratione illa non potest dici Christus sanctificatus.
SC1
Sed contra est, quod dicitur joan. 10, 36: quem pater sanctificavit et misit in mundum. Ergo Christus
sanctificatus est.
SC2
Praeterea, Christus dicitur unctus. Sed spiritualis unctio causa est sanctitatis. Ergo et sanctificatus dici potest.
CO
Respondeo dicendum, quod sanctificari est sanctum fieri. Potest autem aliquis sanctus fieri dupliciter: vel ex
sancto, vel ex non sancto.
Ex sancto iterum dupliciter: vel ex minus sancto magis sanctum, ut dicitur joan. 17, 17: pater sanctifica eos in
veritate; apostoli enim tunc sancti erant: vel secundum continuationem sanctitatis eadem quantitate servata, et
hoc modo Christus potest esse sanctificatus, sicut ipse ibidem, 20, dicit: ego pro eis sanctifico meipsum; eo quod
continuatio ratione successionis quemdam modum sanctificationis habet. Sed hic modus loquendi non videtur
consuetus; unde sic de sanctificatione non loquimur.
Ex non sancto etiam dicitur aliquis sanctus fieri dupliciter; vel ex non sancto contrarie aut privative, sicut per
gratiam peccator sanctificari dicitur; et hoc modo Christus non potest dici esse sanctificatus, quia non potest
accipi cum consistentia subjecti defectus sanctitatis in eo fuisse: simul enim fuit homo et sanctus homo: vel ex
non sancto negative: et hoc adhuc distinguendum est: quia vel dicitur ex non sancto sanctus factus ratione creatae
sanctitatis, quae hominis est; et sic dicitur Christus sanctus factus, sicut et homo factus: aut ratione sanctitatis
increatae; et sic dicitur sanctus factus per modum quo homo dicitur factus Deus; quae vel est falsa, vel minus
proprietatis habens quam prima, scilicet, Deus factus est homo, ut infra, distinct. 7, patebit: et ita concedi potest
in aliquo sensu Christum sanctificatum esse.
RA1
Ad primum ergo dicendum, quod sicut Christus non indiguit ut pro se oraret, vel hostias offerret; ita nec indiguit
ut hoc modo sanctificaretur quo alios sanctificare venerat, scilicet per purgationem peccatorum. Per hoc tamen
non removetur quin ipse a tota trinitate sanctus sit factus homo, cum prius nec homo, nec sanctus homo fuerit.
RA2
Ad secundum dicendum, quod primum movens in aliquo ordine mobilium non oportet esse immobile simpliciter,
sed immobile secundum idem genus motus; sicut caelum quod est primum alterans, movetur quidem, sed non
alteratur: non enim est primum movens simpliciter. Similiter etiam Christus, secundum quod homo, non est

874

