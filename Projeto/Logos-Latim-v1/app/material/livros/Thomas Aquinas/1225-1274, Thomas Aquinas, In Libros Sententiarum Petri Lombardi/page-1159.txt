Sed cognitio est praemium amoris; joan. 14, 21: qui diligit me, diligetur a patre meo; et ego manifestabo ei me
ipsum; et Augustinus dicit, quod visio est tota merces. Ergo cognitio praeeminet amori.
AG8
Sed contra est quod dicitur Ephes. 3, 19: supereminentem scientiae caritatem Christi.
AG9
Praeterea, 1 Cor. 13, dicitur, quod caritas est major fide. Ergo eadem ratione quilibet amor est major et dignior
cognitione sibi respondente.
AG10
Praeterea, Hugo de sancto victore super illud dionysii: mobile et acutum, dicit: dilectio supereminet scientiae, et
major est intelligentia; plus enim diligitur quam intelligitur: quia intrat dilectio, ubi scientia foris est.
Ergo amor excedit scientiam.
AG11
Praeterea, finis in unaquaque re est potissimum.
Sed objectum amoris est bonum, quod habet rationem finis. Ergo cum operationes distinguantur penes objecta,
amor inter omnes operationes animae est potior.
AG12
Praeterea, sicut se habet potentia ad potentiam, ita se habet operatio ad operationem. Sed voluntas est altior
omnibus aliis potentiis animae; quia movet omnes alias et non cogitur. Ergo et amor, qui est operatio voluntatis,
praeeminet omnibus aliis animae operationibus.
AG13
Praeterea, sicut dicit dionysius, illud quod in pluribus invenitur, simplicius et nobilius est; sicut esse nobilius est
quam vivere, quamvis viventia sint nobiliora quam existentia tantum, inquantum etiam viventia nobilius esse
participant. Sed amor in pluribus participatur quam cognitio; quia in omnibus aliquo modo est amor, ut dictum
est prius, in praec. Art., non autem cognitio. Ergo amor est praestantior cognitione. Ridiculum enim est dicere,
quod in lapidibus sit cognitio naturalis, sicut amor vel appetitus naturalis.
CO
Respondeo dicendum, quod in rebus omnibus duplex perfectio invenitur; una qua in se subsistit; alia qua ad res
alias ordinatur; et utraque perfectio in rebus materialibus terminata et finita est; quia et formam unam
determinatam habet, per quam in una tantum specie est; et etiam per determinatam virtutem ad res quasdam sibi
proportionatas inclinationem habet et ordinem, sicut grave ad centrum. Ex utraque autem parte res immateriales
infinitatem habent quodammodo, quia sunt quodammodo omnia, sive inquantum essentia rei immaterialis est
exemplar et similitudo omnium, sicut in Deo accidit, sive quia habet similitudinem omnium vel actu vel potentia,
sicut accidit in Angelis et animabus; et ex hac parte accidit eis cognitio.
Similiter etiam ad omnes res inclinationem et ordinem habent, ex qua parte accidit eis voluntas, secundum quam
omnia placent vel displicent vel actu vel potentia. Et secundum quod aliquam immaterialitatem participant,
secundum hoc cognitionis et voluntatis participativa sunt. Unde et animalia cognoscunt, inquantum species
sensibilium immaterialiter in organis sensuum recipiuntur, et secundum intentiones spiritualiter ex rebus
perceptas per appetitum sensibilem ad diversa inclinantur.
Patet ergo quod cognitio pertinet ad perfectionem cognoscentis, qua in seipso perfectum est: voluntas autem
pertinet ad perfectionem rei secundum ordinem ad alias res; et ideo objectum cognoscitivae virtutis est verum,
quod est in anima, ut dicit Philosophus, 6 metaph.: objectum autem appetitivae bonum, quod est in rebus, ut
dicitur ibidem. Potest ergo comparari potentia cognoscitiva ad appetitivam tripliciter. Primo secundum ordinem;
et sic cognitiva potentia naturaliter prior est, quia prius est perfectio rei in seipsa quam secundum ordinem ad
aliam. Secundo quantum ad capacitatem; et secundum hoc sunt aequales: quia sicut cognoscitiva est respectu
omnium, ita et appetitiva; unde etiam mutuo se includunt, quia intellectus voluntatem cognoscit, et voluntas ea
quae ad intellectum pertinent, appetit et amat. Tertio possunt comparari secundum eminentiam vel dignitatem; et
sic se habent ut excedentia et excessa: quia si consideretur intellectus et voluntas, et quae ad ipsa pertinent, ut
quaedam proprietates et accidentia ejus in quo sunt, sic intellectus est praestantior, et quae ad ipsum pertinent. Si
autem considerentur ut potentiae, idest secundum ordinem ad actus et objecta; sic voluntas, et quae ad ipsam
pertinent, excedit. Si autem quaeratur quid horum simpliciter dignius sit, dicendum quod res quaedam sunt
anima superiores, et quaedam inferiores; unde cum per voluntatem et amorem homo in ipsas res volitas et amatas
quodammodo trahatur, per cognitionem autem e converso res cognitae in cognoscente efficiantur per suas
similitudines; respectu earum rerum quae sunt supra animam, nobilior et altior est amor quam cognitio; illarum
vero quae sunt infra animam, cognitio est potior; unde etiam malarum rerum quarum est malus amor, est bona
cognitio.
RA1
Ad primum ergo dicendum, quod Philosophus loquitur de potentiis secundum quod sunt proprietates quaedam
ejus in quo sunt. Vel dicendum, quod Philosophus sub intellectu comprehendit voluntatem intellectui
respondentem, sicut et sub ratione quandoque comprehenditur; et ideo non est ibi comparatio intellectus ad
voluntatem, sed intellectus ad vires inferiores.
1159

