Ad sextum dicendum, quod sicut per hierusalem significatur praesens ecclesia, et etiam caelestis patria, et tamen
ad litteram hierusalem civitas quaedam fuit; ita etiam quamvis per lignum vitae sapientia significetur, non
removetur quin lignum vitae arbor quaedam ad litteram intelligatur.
RA7
Ad septimum dicendum, quod in statu innocentiae non fuisset agricultura laboriosa, sicut est in statu peccati; sed
delectabilis, ex consideratione divinae providentiae, et naturalis virtutis.
RA8
Ad octavum dicendum, quod homo est positus in Paradiso ad custodiendum ipsum sibi, non contra aliquem
invasorem, ne scilicet per peccatum ipsum amitteret. Vel dicendum, quod hoc non sic intelligendum est quasi
homo debeat operari Paradisum, vel custodire: sed ideo positus est in Paradiso, ut Deus ibi operaretur hominem,
et custodiret eum; sicut enim homo operatur terram ut faciat eam fructiferam, sic Deus operatur hominem ut
justus sit, et custodit eum, quia sine ejus adjutorio tutus esse non potest, ut dicit Augustinus.
EX
Animam cum Angelis sine corpore fuisse creatam.
Haec positio videtur irrationabilis: quia eorum quae sunt unius speciei est etiam unus modus originis; unde si
aliae animae in corpore creantur, non potest rationabiliter sustineri quod anima primi hominis extra corpus creata
sit. Quamvis Augustinus sine assertione hoc dicat, 7 super genes..
Deo autem natura est quod facit. Ipse enim per naturam suam omnipotens est: ipse etiam naturarum institutor et
conditor est: sicut enim ex operatione hominis formae artificiales proveniunt, ita etiam ab intellectu Dei formae
naturales profluxere; unde id quod ab eo fit, naturae rationem habet.
Si autem ibi aliter futura sunt, potius futura sunt sicut ibi sunt ubi praescit ille qui non potest falli. Hujus ratio est
quia causae inferiores impediri possunt, ut non omne contingat quod in eis futurum est; sed scientia Dei falli non
potest, et ideo non potest esse ut ipse sciat aliquid futurum quod non sit.
Unde nec aquae diluvii illuc pervenerunt. Hoc non tantum fuit propter loci altitudinem quam propter loci
puritatem, qui purgatione non indigebat.

|+d18.q1 Distinctio 18, Quaestio 1
|a0 Prologus
Postquam determinavit originem hominis ex parte ipsius viri, hic determinat de origine mulieris, et dividitur in
duas partes: in prima de origine ipsius secundum corpus; in secunda de origine ipsius secundum animam, ibi:
quemadmodum mulieris corpus de viri corpore traductum fuit, ita putaverunt aliqui ipsius animam de viri anima
propagatam. Prima in duas: in prima ostendit modum productionis mulieris ex parte corporis; in secunda inquirit
producti corporis principium, ibi: solet etiam quaeri, utrum de costa illa sine adjectione rei extrinsecae facta sit
mulier. Circa primum duo facit: primo proponit modum originis; secundo assignat propositorum causas; ubi
primo ostendit quare de viro formata sit mulier, ibi: hic attendendum est quare non creavit simul virum et
mulierem; secundo quare de tali parte, ibi: cum autem his de causis facta sit mulier de viro, non de qualibet parte
corporis viri, sed de latere ejus formata est; tertio quare de viro dormiente, ibi: non sine causa quoque dormienti
viro potius quam vigilanti detracta est costa.
Solet etiam quaeri, utrum de illa costa sine adjectione rei extrinsecae facta sit mulier. Hic inquirit principia
producti corporis: et primo inquirit principium materiale; secundo principium activum, ibi: illud etiam scire
oportet, quod, cum Angelorum ministerio facta sit mulieris formatio, non est eis tamen tribuenda creationis
potestas. Ubi primo inquirit utrum corpus mulieris productum fuerit per actionem Angeli; secundo utrum per
actionem naturae, ibi: sed quaeritur, an ratio quam Deus primis operibus concreavit, id haberet ut secundum
ipsam ex viri latere feminam fieri necesse foret; et circa hoc duo facit: primo praemittit quaedam necessaria ad
solutionis manifestationem; secundo quaestionis solutionem prosequitur, ibi: omnium rerum causae in Deo sunt.
Quemadmodum mulieris corpus de viri corpore traductum fuit, ita putaverunt aliqui ipsius animam de viri anima
propagatam. Hic inquirit modum originis mulieris ex parte animae: ubi excludit duas haereses, et astruit
veritatem catholicam, ut per se patet in littera.
Hic est duplex quaestio. Prima de productione mulieris ex parte corporis. Secunda de origine animae.
Circa primum quaeruntur tria: 1 utrum corpus mulieris de costa viri factum fuerit: et quia dicitur hoc non fuisse
factum active per rationes seminales, sed primordiales, 2 quaeritur de differentia harum rationum: et quia ea quae
praeter rationes seminales fiunt dicuntur in littera miraculose fieri, 3 quaeritur cujusmodi opera debeant dici
miracula.
|a1 Articulus 1: Utrum corpus mulieris debuerit fieri de costa viri.
AG1
Ad primum sic proceditur. Videtur quod corpus mulieris de costa viri fieri non debuit.
557

