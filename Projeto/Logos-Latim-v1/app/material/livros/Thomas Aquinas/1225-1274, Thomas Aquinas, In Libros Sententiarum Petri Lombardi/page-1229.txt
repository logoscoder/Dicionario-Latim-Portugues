AG5
Praeterea, si virtus sit medium, non est medium nisi inter duo vitia. Sed aliqua virtus est quae non est inter vitia,
sicut justitia; quia si plura accipiat, peccat; si minus autem ei detur, non peccat.
Ergo non omnis virtus moralis consistit in medio.
SC1
Sed contra, est quod dicit Philosophus in 2 eth..
SC2
Praeterea, sicut se habet ars ad factibilia, ita se habet virtus ad agibilia. Sed ars corrumpitur ex superfluo et
diminuto. Ergo et virtus: ergo est in medio.
CO
Respondeo ad primam quaestionem dicendum, quod omnes virtutes morales in medio constitutae sunt. Virtutes
enim morales sunt circa passiones et operationes, quas oportet dirigere secundum regulam rationis. In omnibus
autem regulatis consistit rectum, secundum quod regulae aequantur; aequalitas autem media est inter majus et
minus; et ideo oportet quod rectum virtutis consistat in medio ejus quod superabundat, et ejus quod deficit a
mensura rationis recta.
RA1
Ad primum ergo dicendum, quod actiones et passiones quamvis sint indivisibiles per essentiam, sunt tamen per
accidens divisibiles, vel secundum intensionem, vel secundum tempus, vel secundum locum, vel secundum
objecta, vel secundum aliquid hujusmodi; et ideo etiam secundum hoc est in eis medium accipere.
RA2
Ad secundum dicendum, quod medium accipitur in aliquo dupliciter. Uno modo ex comparatione ad extrema
ejusdem rei, sicut medium in circulo; et tale medium oportet quod aeque distet ab extremis.
Alio modo ex comparatione ad aliquam regulam extra; et tunc non oportet quod medium aeque distet ab
extremis, sed quod aequetur regulae: sicut patet quod quando secatur lignum ad aliquam regulam, non semper
tantum aufertur quantum dimittitur: et tale medium est medium virtutis moralis, quae habet rectam rationem pro
regula: unde quandoque appropinquat plus uni extremo quam alteri, secundum quod competit rationi rectae.
RA3
Ad tertium dicendum, quod virtus est extremum quo ad contrarietatem boni et mali: quia bonum hominis in
ratione consistit, et ita in extremo aequalitatis ad rationem; sed quantum ad contrarietates circa quas est, virtus
est in medio, sicut dicit Philosophus in 2 ethic..
RA4
Ad quartum dicendum, quod medium virtutis salvatur secundum adaequationem omnium circumstantiarum
simul ad rationem. Contingit autem in aliquibus virtutibus, quod adaequatis omnibus aliis circumstantiis, non
potest accipi extremum in altero: quia superfluum non potest accipi in illo nisi ex comparatione aliarum
circumstantiarum, sicut in veritatis virtute patet: quia non potest homo nimis verum dicere, salvato quod dicat
verum quod debet, et quando et ubi et cui et ceteris. Sed superfluum in hac circumstantia accipitur secundum
excessum in aliis: qui enim dicit verum quod non oportet, etiam nimis verum dicit. Et similiter etiam in
magnanimitate est ratione quanti, et similiter etiam in castitate: quia non potest homo nimis abstinere, dummodo
salventur aliae circumstantiae.
RA5
Ad quintum dicendum, quod virtus dicitur medium dupliciter. Uno modo ratione materiae circa quam est,
inquantum adaequat eam rationi rectae; et hoc per se convenit omni virtuti morali; et sic est medium per
participationem extremorum. Alio modo dicitur medium ratione habitus, inquantum scilicet habitus virtutis est
medium inter habitus duarum malitiarum; et hoc est medium per abnegationem extremorum; et hoc accidit
virtuti, nec oportet quod sit in omnibus virtutibus; et propter hoc non oportet quod justitiae habitus sit medius
inter duas malitias, ut in 5 ethic. Dicitur, sed quod medium attingat in materia sua.
Articulus 3B
AG1
Ulterius. Videtur quod in justitia non sit medium rei. Definitio enim generis debet salvari in qualibet specierum.
Sed in definitione virtutis ponitur quod est medium secundum rationem. Ergo in justitia est medium rationis, et
non medium rei.
AG2
Praeterea, propter hoc in aliis virtutibus dicitur esse medium rationis et non medium rei, quia diversimode
determinatur medium secundum diversas conditiones; sicut aliquid est multum ad comedendum uni, quod non
est multum ad comedendum alteri. Sed diversa conditio etiam observatur in justitia: quia justitia distributiva non
aequaliter tribuit omnibus, sed unicuique secundum quod dignus est: similiter etiam in commutativa non tantum
punitur qui percutit privatum hominem quantum qui percutit principem. Ergo in justitia non est medium rei, sicut
nec in aliis virtutibus.
AG3
1229

