Postquam determinavit Magister de tempore poenitentiae, hic movet quasdam quaestiones contra determinata, et
eas solvit; et dividitur in partes duas: in prima movet quaestionem circa tempus poenitentiae; in secunda circa
confessionem quae a poenitentibus requiritur, ibi: post hoc considerandum est etc.. Prima in tres: in prima movet
quaestionem circa determinata. Dixerat enim, quod tempus poenitentiae usque ad finem vitae datur; et cum
omnia per poenitentiam in hac vita dimittantur peccata, inquirit, utrum post hanc vitam aliqua peccata dimitti
possint; secundo determinat veritatem secundum auctoritates sanctorum, ibi: quod aliqua post hanc vitam
remittantur, Christus ostendit in evangelio; in tertia refellit quorumdam responsionem ad auctoritates, ibi: sed
forte dices, illud esse accipiendum de poena peccati. Circa secundum duo facit: primo determinat veritatem
quaestionis motae; secundo ex veritate determinata quamdam dubitationem movet, ibi: hic objici potest etc..
Circa primum duo facit: primo ostendit quod post hanc vitam aliqua peccata dimittuntur in Purgatorio; secundo
ostendit quod quidam tardius a peccatis ibi purgantur, ibi: in illo autem igne Purgatorio alii tardius, alii citius
purgantur.
Post haec autem considerandum est etc.. Hic movet quaestiones circa determinata prius de confessione: et primo
ex parte confitentis; secundo ex parte confessoris, qui scilicet confessionem audit, ibi: caveat autem sacerdos ne
peccata confitentium aliis prodat. Circa primum duo quaerit: primo utrum quis debeat singula peccata confiteri
quae non fecit, ibi: sicut autem poenitens celare non debet peccatum suum, quia superbia est; ita nec humilitatis
causa fateri se reum illius quod se non commisisse noscit.
Caveat autem sacerdos ne peccata poenitentium aliis prodat. Hic etiam duo determinat ex parte confessoris:
primo ut peccatum celet; secundo quod non quisque sacerdos confessionem cujuslibet audiat, ibi: quod vero
dictum est, ut poenitens eligat sacerdotem scientem ligare et solvere, videtur contrarium ei quod in canonibus
reperitur.
Hic est triplex quaestio. Prima de Purgatorio.
Secunda de confessione generali. Tertia de sigillo confessionis quo peccata celantur.
Circa primum quaeruntur tria: 1 de ipso Purgatorio; 2 de ligno, feno, et stipula, quae in Purgatorio purgantur; 3
de effectu Purgatorii.
|a1 Articulus 1: Utrum Purgatorium sit post hanc vitam.
Articulus 1A
AG1
Ad primum sic proceditur. Videtur quod Purgatorium non sit post hanc vitam. Apoc. 14, 13, dicitur: beati mortui
qui in Domino moriuntur.
Amodo jam dicit spiritus ut requiescant a laboribus suis. Ergo his qui in Domino moriuntur, non manet aliquis
Purgatorius labor post hanc vitam; nec illis qui non in Domino moriuntur, quia illi purgari non possunt. Ergo
Purgatorium post hanc vitam non est.
AG2
Praeterea, sicut se habet caritas ad praemium aeternum, ita peccatum mortale ad supplicium aeternum. Sed
decedentes in peccato mortali statim ad supplicium aeternum deportantur. Ergo decedentes in caritate statim ad
praemium vadunt; et ita non manet eis aliquod Purgatorium post hanc vitam.
AG3
Praeterea, Deus, qui est summe misericors, pronior est ad praemiandum bona quam ad puniendum mala. Sed
sicut illi qui sunt in statu caritatis, faciunt aliqua mala quae non sunt digna supplicio aeterno; ita qui sunt in
peccato mortali, interdum faciunt aliqua bona ex genere, quae non sunt digna praemio aeterno. Ergo cum illa
bona non praemientur in damnandis post hanc vitam; nec illa mala debent post hanc vitam puniri; et sic idem
quod prius.
SC1
Sed contra, 2 Mach. 12, 46, dicitur: sancta et salubris est cogitatio pro defunctis exorare, ut a peccatis solvantur.
Sed pro defunctis qui sunt in Paradiso, non est orandum, quia illi nullo indigent; nec iterum pro illis qui sunt in
inferno, quia illi a peccatis solvi non possunt. Ergo post hanc vitam sunt aliqui a peccatis nondum absoluti, qui
solvi possunt; et tales caritatem habent, sine qua non fit peccatorum remissio; quia universa delicta operit caritas:
Prov. 10, 12. Unde ad mortem aeternam non devenient; quia qui vivit et credit in me, non morietur in aeternum;
joan. 11, 26: nec ad gloriam inducentur nisi purgati; quia nihil immundum ad illam perveniet, ut patet Apoc. Ult..
Ergo aliqua purgatio restat post hanc vitam.
SC2
Praeterea, Gregorius Nyssenus dicit: si aliquis Christo amico consentiens in hac vita purgare peccata minus
potuerit, post transitum hinc per Purgatorii ignis conflationem expeditur. Ergo post hanc vitam restat aliqua
purgatio.
CO

1810

