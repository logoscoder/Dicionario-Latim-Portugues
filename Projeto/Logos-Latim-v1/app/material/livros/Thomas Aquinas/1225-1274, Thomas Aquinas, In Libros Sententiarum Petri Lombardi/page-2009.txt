mandavit de proximo suo, ut patet Eccl. 17; et ideo quilibet tenetur ad hoc quod aedificet proximum exemplo
suo. Experimento etiam scitur, quod exemplo eorum qui non sunt in statu perfectionis, multi ad peccandum
provocantur: quia non solum exempla majorum, sed etiam aequalium et minorum, nata sunt movere.
|a4 Articulus 4: Utrum veritas sit propter scandalum dimittenda.
Articulus 4A
AG1
Ad quartum sic proceditur. Videtur quod veritas sit propter scandalum dimittenda. In parabola de zizania dicit
Glossa Augustini: cum multitudo est in causa, vel princeps, detrahendum est severitati. Sed non nisi propter
scandalum. Ergo veritas justitiae propter scandalum dimittenda est.
AG2
Praeterea, vitatio cujuslibet peccati pertinet ad veritatem vitae. Sed homo ad vitandum scandalum proximi debet
peccatum veniale committere: quia plus debet cavere damnum aeternum proximi, quod patitur per peccatum
mortale quo scandalizatus fuit, quam damnum temporale suum, quod patitur per peccatum veniale. Ergo veritas
vitae dimittenda est propter scandalum.
AG3
Praeterea, aliquando subtrahitur praedicatio propter scandalum generale. Sed praedicatio pertinet ad veritatem
doctrinae. Ergo et veritas doctrinae dimittenda est propter scandalum.
SC1
Sed contra est quod Gregorius dicit: si de veritate scandalum sumitur, utilius permittitur nasci scandalum quam
veritas relinquatur. Ergo veritas non est propter scandalum dimittenda.
SC2
Praeterea, homo non debet peccare ut alterius peccatum vitet. Sed ille qui dimittit veritatem, peccat.
Ergo non debet propter scandalum alterius aliquis veritatem dimittere.
CO1
Respondeo dicendum ad primam quaestionem, quod scandalum activum nunquam est sine peccato facientis, ut
ex dictis patet. Nulla autem de causa debet aliquis inclinari ad peccandum; unde potius debet omnia
praetermittere quam scandalum activum faciat, neque unquam propter scandalum activum vitandum potest
dimitti veritas: quia quicumque veritatem sequitur, non scandalizat active, cum scandalum activum sit factum vel
dictum minus rectum; unde cum quaeritur utrum veritas sit dimittenda propter scandalum, non intelligitur
quaestio de scandalo activo, sed de passivo, quod interdum est sine peccato facientis illud unde scandali occasio
sumitur; quamvis nunquam sit sine peccato ejus qui scandalizatur, ut ex dictis patet. Et ideo cum quaeritur quid
sit dimittendum propter scandalum passivum, nihil aliud est quaerere quam quid homo debeat dimittere ne alius
peccet. Cum autem homo ex ordine caritatis se plus quam proximum in spiritualibus bonis diligere teneatur,
nullo modo aliquis peccare debet ut peccatum alterius vitet. Quicumque autem veritatem relinquit, peccat.
Veritas autem de qua loquimur, consistit in hoc quod homo in dictis et factis suis rectitudini divinae, sive divinae
legis regulae, se conformet: cui quidem homo conformari debet et in his quae ad cognitionem pertinent, et hoc
pertinet ad veritatem doctrinae; et in his quae ad actionem spectant; sive ea debeat aliquis per se ipsum agere,
quod pertinet ad veritatem vitae, sive ea debeat ab aliis observanda promulgare, quod pertinet ad veritatem
justitiae, quae consistit in rectitudine judicii. Non tamen quicumque praetermittit aliquid in quo se divinae legi
conformare potest, dicitur veritatem dimittere, quia illo remoto veritas adhuc remanere potest; sed tunc dicitur
aliquis veritatem dimittere, quando dimittit vel facit aliquid quo omisso et facto veritas non manet; quod sine
peccato esse non potest; et ideo nullo modo veritas propter scandalum passivum alterius dimittenda est.
RA1
Ad primum ergo dicendum, quod justitiae actus est reddere unicuique quod suum est. Dupliciter autem redditur
unicuique quod suum est. Uno modo quando datur ei illud quod sibi directe utile est, ut pecunia, vel aliquid
hujusmodi, quod sibi sine peccato denegari non potest; unde quantumcumque scandalum debeat sequi, judex
debet facere quod jus suum isti reddatur. Alio modo quando opus justitiae, quod ad petitionem alicujus redditur,
non directe cedit in bonum petentis, sed magis in bonum reipublicae; sicut patet in illatione poenarum, quibus
pax in republica conservatur malefactoribus repressis; unde si judex qui curam reipublicae gerit, videt ex
inflictione poenae majus incommodum reipublicae provenire, potest poenam vel praetermittere vel mitigare. Nec
alicui in hoc facit injuriam; quia ipse personam reipublicae gerit; et hoc etiam facere debet, quia ex officio
tenetur utilitati publicae providere. Hoc autem contingit praecipue quando princeps vel aliqua multitudo est in
causa, aut aliquis de cujus poena timetur ne schisma sequatur; et ideo dicit Augustinus quod cum multitudine
peccantium agendum est magis monendo quam minando; sed severitas exercenda est in peccato paucorum. Sed
hoc intelligendum est, quando ex dissimulatione peccati principis, vel etiam multitudinis, majus periculum non
timetur quam ex poena. Unde si ex impunitate principis vel multitudinis, fides et doctrinae veritas et boni mores
corrumpantur, non parcendum est principi nec multitudini; quod praecipue contingit quando peccantes suum
peccatum auctoritate aut potestate defendere moliuntur. Unde Isidorus dicit: hi qui neque a vitio corruptionis
2009

