corpore glorioso, ut multi dicunt; tum quia repugnaret rectae dispositioni corporis humani, quae requirit
determinatum situm, et distantiam partium.
Unde nec per miraculum unquam hoc fiet. Et ideo dicendum, quod corpus gloriosum semper erit in loco sibi
aequali.
RA1
Ad primum ergo dicendum, quod corpus Christi in sacramento altaris non est localiter, ut supra, dist. 10, dictum
est.
RA2
Ad secundum dicendum, quod probatio Philosophi procedit ex hoc quod una pars eadem ratione subintraret
aliam. Sed talis subintratio partium corporis gloriosi in invicem non potest esse, ut dictum est; et ideo ratio non
sequitur.
RA3
Ad tertium dicendum, quod corpus videtur ex hoc quod agit in visum. Quod autem agat in visum vel non agat,
nihil variat in ipso corpore; et ideo non est inconveniens, si possit, quando vult, videri; et quando vult, non
videri. Sed esse in loco non est actio aliqua procedens ab eo ratione suae quantitatis, sicut videri ratione sui
coloris; et ideo non est simile.
Articulus 2F
AG1
Ulterius. Videtur quod corpus gloriosum ratione suae subtilitatis sit impalpabile. Gregorius enim dicit in homilia
in octava Paschae: corrumpi necesse est quod palpatur.
Sed corpus gloriosum erit incorruptibile. Ergo erit impalpabile.
AG2
Praeterea, omne quod palpatur, resistit palpanti.
Sed quod potest esse simul cum aliquo non resistit ei. Cum ergo corpus gloriosum possit esse simul cum aliquo
corpore, non erit palpabile.
AG3
Praeterea, omne corpus palpabile est tangibile.
Sed omne tangibile corpus habet qualitates tangibiles excedentes qualitates tangentis. Cum ergo qualitates
tangibiles non sint in excessum, sed reductae ad maximam aequalitatem in corporibus gloriosis, videtur quod
non sint palpabilia.
SC1
Sed contra est quod Dominus cum corpore glorioso resurrexit, et tamen corpus palpabile habuit, ut patet Luc. 14,
39: palpate et videte, quia spiritus carnem et ossa non habet, sicut me videtis habere.
Ergo et corpora gloriosa erunt palpabilia.
SC2
Praeterea, haec est haeresis eutychii Constantinopolitanorum episcopi, ut Gregorius dicit 14 lib.
Moral., qui dixit, quod corpus nostrum in resurrectionis gloria erit impalpabile.
CO
Ad sextam quaestionem dicendum, quod omne corpus palpabile est tangibile, sed non convertitur. Omne enim
corpus est tangibile quod habet qualitates quibus natus est immutari sensus tactus; unde aer et ignis, et omnia
hujusmodi, sunt corpora tangibilia. Sed palpabile ulterius addit quod resistat tangenti; unde aer, qui nequaquam
resistit transeunti per eum, sed est facillimae divisionis, tangibilis quidem est, sed non palpabilis.
Sic ergo patet quod palpabile dicitur aliquod corpus ex duobus; scilicet ex qualitatibus tangibilibus, et ex hoc
quod resistit tangenti, ut non pertranseatur; quia qualitates tangibiles sunt calidum et frigidum, et hujusmodi;
quae non inveniuntur nisi in corporibus gravibus et levibus, quae habent contrarietatem ad invicem, ac per hoc
sunt corruptibilia. Ideo corpora caelestia, quae sunt secundum naturam incorruptibilia, sunt sensibilia quidem
visu, sed non tangibilia, et sic etiam nec palpabilia; et hoc est quod Gregorius dicit, quod corrumpi necesse est
omne quod palpatur. Corpus ergo gloriosum habet ex natura sua qualitates quae sunt natae immutare tactum; sed
tamen quia corpus est omnino subjectum spiritui, in potestate ejus est ut secundum eas immutet tactum vel non
immutet. Similiter etiam secundum naturam subjecti competit ut resistat cuilibet alteri corpori transeunti, ita
quod non possit esse cum eo simul in eodem loco; sed miraculose hoc potest divina virtute contingere ad nutum
ipsius, quod sit cum alio corpore in eodem loco, et sic non resistet ei transeunti. Unde secundum naturam suam
palpabile est corpus gloriosum; sed ex virtute supernaturali hoc ei competit ut cum non vult, non palpetur a
corpore non glorioso; et ideo Gregorius dicit, quod Dominus palpandam carnem praebuit, quam januis clausis
introduxit; ut profecto ostenderet post resurrectionem corpus suum esse et ejusdem naturae, et alterius gloriae.
RA1
Ad primum ergo dicendum, quod incorruptibilitas corporis gloriosi non est ex natura componentium, secundum
quam omne quod palpatur, necesse est corrumpi, ut ex dictis patet; et ideo ratio non sequitur.
RA2
2096

