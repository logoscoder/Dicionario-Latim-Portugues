Sed quia in hac conversione est aliquid simile identitati subjecti, scilicet communitas specierum, quae manent
hinc inde, quamvis illae species non sint mutationis subjectum; ideo etiam tales locutiones aliquando a sanctis
positae inveniuntur, ut identitas importata non referatur ad subjectum sed ad species easdem. Unde tales
locutiones non sunt extendendae, quia sunt impropriae; et haec locutio quae est: hoc fuit illud, vel: quod est hoc
erit illud, expresse important identitatem subjecti mutationis propter naturam relationis; ideo non est simpliciter
concedenda.
RA1
Ad primum ergo dicendum, quod verbum Ambrosii est exponendum: quod erat panis est corpus Christi; idest,
quod est sub speciebus panis, primo fuit panis, et postea corpus Christi.
RA2
Ad secundum dicendum, quod secundum Philosophum in 2 de anima, passum in principio est dissimile, sed in
fine est simile; unde perfecta conversio requirit perfectam distantiam in principio, et perfectam unitatem in fine.
Sed hoc nomen panis importat quod erat in principio, quia importat terminum a quo; ideo quanto perfectior est
conversio, tanto minus potest corpus Christi de pane praedicari.
Articulus 4B
AG1
Ulterius. Videtur quod haec sit vera: panis fit corpus Christi. Ad omne enim facere sequitur fieri. Sed Christus
fecit ea, scilicet panem et vinum, corpus et sanguinem suum, ut Damascenus dicit.
Ergo panis fit corpus Christi.
AG2
Praeterea, omne quod convertitur in alterum, fit illud. Sed panis convertitur in corpus Christi.
Ergo fit corpus Christi.
SC1
Sed contra, omne fieri terminatur ad factum esse. Sed haec nunquam erit vera: panis est factus corpus Christi:
quia quod factum est, est; panis autem nunquam est corpus Christi. Ergo et haec est falsa: panis fit corpus
Christi.
CO
Ad secundam quaestionem dicendum, quod cum dicitur: hoc fit illud, ex VI locutionis in ly hoc importatur
subjectum factionis; unde haec est per se: homo fit albus; sed haec est per accidens: nigrum fit album. Subjectum
autem factionis commune est utrique termino; unde patet quod praedicta locutio importat communitatem
subjecti, et proprie non est concedenda.
RA1
Ad primum ergo dicendum, quod exponendum est verbum Damasceni sicut expositum est verbum Ambrosii, ut
relatio importata in ly ea designet unitatem specierum, et non subjecti unitatem.
RA2
Ad secundum dicendum, quod in hac locutione: panis convertitur in corpus Christi, importatur tantum ordo unius
termini ad alterum; in hac autem: panis fit corpus Christi, importatur unitas subjecti; et ideo non est similis ratio
de utraque.
Articulus 4C
AG1
Ulterius. Videtur quod haec sit falsa: de pane fit corpus Christi. Ex eodem enim fit aliquid et factum est. Sed
haec est falsa: corpus Christi factum est de pane, vel ex pane. Ergo et haec, corpus Christi fit de pane.
AG2
Praeterea, de notat consubstantialitatem, ut Magister dicit in 1, dist. 36. Sed nulla consubstantialitas est panis ad
corpus Christi. Ergo non potest dici quod corpus Christi fit de pane vel ex pane.
SC1
Sed contra, Ambrosius dicit: ubi accessit consecratio, de pane fit corpus Christi.
CO
Ad tertiam quaestionem dicendum, quod, sicut patet in 1 physic., hoc fit hoc, dicimus in permanentibus per se,
sed in non permanentibus per accidens; sed ex hoc fit hoc dicitur proprie in non permanentibus. Dicimus enim:
ex non albo fit album. Et si aliquando dicatur aliquid fieri ex permanente, hoc est inquantum intelligitur cum
permanente aliquid non permanens; sicut cum dicitur: ex aere fit statua, intelligitur ex aere infigurato. Et sic patet
quod haec locutio: hoc fit hoc, exprimit identitatem subjecti; haec autem locutio: ex hoc fit hoc, principaliter
exprimit ordinem terminorum ad invicem, et per consequens quandoque unitatem subjecti; unde quandoque
importat tantum ordinem sine hoc quod importet subjectum, ut cum dicitur: ex mane fit meridies, idest post, ut
dicitur in 2 metaphys.; et secundum hoc erit incongrua: panis fit corpus Christi; sed haec erit concedenda: ex
pane fit corpus Christi, si ly ex non denotet subjectum, et quasi causam materialem, sed tantum ordinem
terminorum conversionis ad invicem.
1546

