Ad septimum dicendum, secundum Hieronymum, quod quanto sunt humiliora quae pro me passus est, tanto ei
plus debeo; dummodo per haec perfectioni virtutis nihil subtrahatur.
Sed virginitatis privatio derogaret perfectioni matris ex parte virtutis animae.
EX
Si enim diabolus transfigurans se in Angelum lucis credatur bonus, non est error periculosus. Hoc intelligendum
est, quando non proceditur ad adorationem, vel quando proceditur sub conditione si est Christus; alias esset
periculum idolatriae.
Si quis haereticus nomine Augustini vel Ambrosii alicui catholico se offerret, eumque ad suae fidei imitationem
vocaret, si ille assentiret, in cujus fidei sententiam diceretur consensisse? hoc est verum quando non procederet
ad expressionem alicujus erroris; alias esset ibi periculum infidelitatis, si ei consentiret.
Consensit in carnalem copulam: non explicite, sed implicite, ut dictum est.
Jacob Rachel decoram facie et venusto aspectu amavit. Sciendum, quod decor faciei non fuit causa principalis,
sed secundaria; et hoc bene potest esse sine peccato, vel quandoque etiam sine veniali peccato. Si autem esset
principalis causa libido pulchritudinis, non excusaretur a peccato mortali, si esset effrenata libido.

|+d31.q1 Distinctio 31, Quaestio 1
|a0 Prologus
Postquam determinavit Magister de causis quibus constituitur matrimonium ipsum, hic determinat de causis
honestatis ipsius; scilicet de bonis conjugii, quibus actus matrimonii honestatur; et dividitur in partes duas: in
prima determinat de bonis matrimonii quantum ad matrimonium, secundum quod nunc agitur; in secunda
ostendit quomodo hujusmodi bona erant in matrimonio antiquorum patrum, 33 dist. Ibi: quaeritur hic de antiquis
patribus etc.. Prima in duas: in prima determinat de bonis conjugii, quibus matrimonii actus excusatur; in
secunda determinat de actu matrimonii, qui per bona praedicta excusatur, secundum quod insuper habet rationem
debiti; 32 dist., ibi: sciendum est etiam, quia cum in omnibus aliis vir praesit mulieri... In solvendo tamen carnis
debito pares sunt. Prima in duas: in prima determinat de bonis conjugii, quomodo in matrimonio inveniantur; in
secunda ostendit quando per ea actus conjugalis excusatur, ibi: cum haec ergo tria bona in aliquo conjugio simul
concurrunt, ad excusationem coitus carnalis valent. Prima in duas: in prima ostendit quae sint tria bona conjugii;
in secunda qualiter se habeant ad matrimonium, ibi: et est sciendum, ab aliquibus contrahi conjugium, ubi haec
tria bona non comitantur. Et circa hoc duo facit: primo ostendit quod unum praedictorum bonorum in quolibet
matrimonio invenitur, scilicet sacramentum; quamvis non alia duo, scilicet fides et proles, quae aliquando
secundum actum matrimonio desunt; secundo determinat de matrimonio, in quo etiam intentio illorum duorum
non salvatur, ibi: solet quaeri, cum masculus et femina, nec ille maritus, nec illa uxor alterius, sibimet non
filiorum procreandorum, sed pro incontinentia solius concubitus causa copulantur etc.. Et circa hoc tria facit:
primo determinat de matrimonio in quo non intenditur bonum prolis; secundo de eo in quo non solum non
intenditur, sed etiam impeditur, ibi: qui vero venena sterilitatis procurant, non conjuges, sed fornicarii sunt; tertio
determinat quamdam quaestionem incidentem: hic quaeri solet de his qui abortum procurant.
Cum ergo haec tria bona in aliquo conjugio simul concurrunt, ad excusationem coitus carnalis valent. Hic
ostendit quomodo per bona praedicta actus conjugalis excusatur; et circa hoc duo facit; primo determinat
veritatem; secundo ponit objectiones in contrarium, ibi: sed si concubitus qui sit causa prolis, culpa caret, quid
apostolus secundum indulgentiam permittit? et circa hoc duo facit: primo objicit contra excusationem
matrimonialis actus, ostendens quod matrimonium excusatione non indiget; secundo ostendens quod excusari
non possit, quin culpa careat, ibi: sed forte aliquis dicet etc.. Et circa hoc duo facit: primo objicit per rationem;
secundo per auctoritatem, ibi: videtur tamen sentire aliter beatus Gregorius; et quaelibet harum dividitur in
objectionem et solutionem, ut per se patet in littera.
Hic est duplex quaestio. Prima de bonis matrimonii.
Secunda de excusatione actus matrimonialis per bona praedicta.
Circa primum quaeruntur tria: 1 utrum debeant esse aliqua bona ad excusandum matrimonium; 2 quae et quot
sint; 3 qualiter ad matrimonium se habeant.
|a1 Articulus 1: Utrum matrimonium debeat habere aliqua bona quibus excusetur.
AG1
Ad primum sic proceditur. Videtur quod matrimonium non debeat habere aliqua bona quibus excusetur. Sicut
enim conservatio individui, quae fit per ea quae ad nutritivam pertinent, est de intentione naturae; ita conservatio
speciei, quae fit per matrimonium; et multo magis, quanto melius et divinius est bonum speciei quam bonum
unius individui. Sed ad actum nutritivae excusandum non indigetur aliquibus. Ergo nec etiam ad excusandum
matrimonium.
AG2
1933

