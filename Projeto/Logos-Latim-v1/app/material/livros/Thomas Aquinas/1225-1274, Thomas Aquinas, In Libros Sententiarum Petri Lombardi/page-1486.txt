RA1
Ad primum ergo dicendum, quod secundum dionysium nostra hierarchia est media inter caelestem et eam quae
in veteri lege erat. Tempore enim legis erat veritas promissa tantum; sed in statu novae legis est veritas inchoata
per Jesum Christum; in patria autem erit veritas consummata.
Et ideo in veteri lege figurae sine rebus proponebantur; in nova autem proponuntur figurae cum rebus; in patria
autem res sine figuris. Et ideo orat ecclesia ut quod nunc spe gerimus in via, rerum veritate capiamus in patria.
RA2
Ad secundum dicendum, quod objectio illa procedit de perfectione illa qua aliquid ad formam receptam
perficitur, qualis perfectio fit per baptismum; non autem de illa quae est per conjunctionem ad principium
perfectionis, quae fit per eucharistiam, ut supra dictum est.
RA3
Ad tertium dicendum, quod de nutrimento corporali verum est nos eisdem nutriri ex quibus sumus, quia oportet
cibum carnis nostrae in nos transmutari, et ideo oportet quod nobiscum in materia conveniat; secus autem de
cibo spirituali, qui nos in seipsum transmutat.
Articulus 3B
AG1
Ulterius. Videtur quod ante adventum Christi debuerit institui. Christus enim est caput hominum justorum qui
fuerunt a principio mundi, ut in 3 Lib., dist. 13, qu. 2, art. 2, quaest. 2 ad 4, dictum est. Si ergo per hoc
sacramentum membra capitis mystico suo capiti conjungantur, videtur quod debuerit a principio mundi institui.
AG2
Praeterea, populus Israel fuit populus Deo dilectissimus; unde dicitur Exod. 4, 22: filius meus primogenitus
Israel. Sed hoc sacramentum est sacramentum caritatis, ut dictum est. Ergo debuit institui adhuc priore populo
habente statum.
AG3
Praeterea, hoc sacramentum dicitur viaticum, quia tendentes ad patriam in via confortat, et quotidianos etiam
lapsus reparat. Sed patres qui erant ante adventum Christi, ad patriam tendebant, hospites et peregrinos se
vocantes super terram, ut dicitur Hebr. 11, et etiam quotidianis peccatis impediebantur.
Ergo ante adventum Christi debuit hoc sacramentum institui.
SC1
Sed contra, hoc sacramentum continet verbum incarnatum realiter. Ergo institui non potuit ante incarnationem
verbi.
SC2
Praeterea, hoc sacramentum continet gratiae plenitudinem; unde et eucharistia dicitur. Sed tempus plenitudinis
incepit ab incarnatione Christi.
Ergo ante incarnationem hoc sacramentum institui non potuit.
CO
Ad secundam quaestionem dicendum, quod sicut dictum est, in hoc sacramento ipse Christus, qui est
sanctificationis principale agens, realiter nobis proponitur. In veteri autem lege non exhibebatur, sed
promittebatur, incarnatione nondum facta; et ideo in veteri lege hujus sacramenti institutio esse non potuit. Unde
sacramenta veteris legis habebant se ad modum sensibilium quae per medium cognoscuntur, quae quidem
realiter sentienti non conjunguntur, sed suas similitudines ad sensus a longinquo transmittunt. Sacramenta vero
alia novae legis, in quibus virtus Christi operatur, cum ipsum realiter non contineant, assimilantur sensibilibus
jam dictis, quae quidem non incorporantur sentienti, sed secundum aliquam qualitatem immutant.
Hoc autem sacramentum, ut dictum est, quasi majoris perfectionis, similatur illi sensibili quod incorporatur
sentienti, scilicet cibo; unde magis distat a modo sacramentorum veteris legis quam sacramenta novae legis.
RA1
Ad primum ergo dicendum, quod Christus ab initio mundi erat caput sanctorum, non quasi habens actu
conformitatem in natura cum membris ecclesiae, incarnatione nondum facta, sed solum secundum fidem
incarnationem expectantium; et ideo conjunctio corporis mystici ad suum caput pro tempore illo non poterat fieri
per aliquod sacramentum realiter continens ipsum caput membris conforme, sed poterat per aliqua sacramenta
figurari.
RA2
Ad secundum dicendum, quod populus Israel erat dilectissimus pro tempore illo comparatione aliorum
populorum, qui idolis serviebant, non autem comparatione populi novi testamenti, de quo dicitur 1 Petr. 2, 9: vos
estis gens sancta, populus acquisitionis. Vel dicendum, secundum apostolum Rom. 9: non qui sunt secundum
carnem, sed qui ex promissione, hi computantur in semine. Unde populus novi testamenti non excluditur ab illo
privilegio amoris ratione cujus Israel primogenitus Dei dicebatur.
RA3

1486

