Ad secundum dicendum, quod quamvis diabolus nos injuste detineret, tamen nos juste ab ipso detinebamur, ejus
tyrannidem propter nostram culpam patientes; unde ex parte nostra fuit congruum ut satisfaciendo nos eriperet;
ut non solum ipse juste nos liberaret, quod esset si violentia uteretur, sed etiam nos juste liberaremur.
RA3
Ad tertium dicendum, quod sicut peccatum hominis fuit commissum ab homine, instigante diabolo; ita etiam
conveniens fuit, ut medicina morbo responderet, quod Christus occideretur ab homine suadente diabolo.
RA4
Ad quartum dicendum, quod satisfactio debet esse poenalis; et ideo, ut pro nobis satisfaceret, oportuit quod in
hoc mundo poenas sustineret, et non deliciis uteretur. Vel dicendum, quod Christus ad hoc venit ut a terrenis
bonis, pro quibus homines a Deo recesserant, ad caelestia nos revocaret; et ideo decuit ut terrena bona abjiceret,
quatenus ea contemnendi nobis exemplum daret.
|a5 Articulus 5: Utrum Deus pater filium tradiderit ad passionem.
Articulus 5A
AG1
Ad quintum sic proceditur. Videtur quod Deus pater filium non tradiderit ad passionem.
Maxima enim crudelitas est filium innocentem tradere. Sed Christus fuit innocentissimus. Cum ergo crudelitas
non sit in Deo, videtur quod ipse Christum ad passionem non tradiderit.
AG2
Praeterea, si pater Christum in mortem tradidit, hoc non fuit nisi quia Christus ex obedientia ad patrem mortuus
est. Sed quicumque facit aliquid ex obedientia, facit ex debito. Ergo Christus debitor mortis fuit, et sic non fuit
mors ejus Deo gratissima: debitum enim diminuit de gratitudine actus.
AG3
Praeterea, si pater tradidit filium, ergo voluit eum mori. Sed hoc etiam voluerunt Judaei.
Ergo conformaverunt voluntatem suam voluntati divinae, et ita non peccaverunt.
AG4
Praeterea, Philosophus dicit, quod pervenire ad bonum finem per mala media, est mali consiliatoris. Sed
consilium divinum est optimum. Ergo si ex consilio voluntatis patris Christus esset mortuus, non esset hoc
consilium expletum mediantibus malis actibus Judaeorum; quod tamen falsum est. Ergo pater filium ad
passionem non tradidit.
SC1
Sed contra, Rom. 8, 32: proprio filio suo non pepercit etc..
SC2
Praeterea, omnis poena est a Deo. Sed passio Christi quaedam poena fuit. Ergo fuit a Deo.
CO
Respondeo dicendum ad primam quaestionem, quod in passione Christi fuit tria considerare. Unum ex parte
patientis, quia scilicet voluntarie passus est ex caritate. Aliud autem ex parte occidentium, qui ex iniqua
voluntate eum occiderunt. Tertium est ex parte ipsorum pro quibus passus est, scilicet effectus salutis in toto
humano genere. Et secundum hoc tripliciter Deus pater, immo tota trinitas, eum tradidit. Uno modo,
praeordinando passionem ejus ad salutem humani generis. Secundo, Christo homini voluntatem dando, et
caritatem, ex qua pati voluit. Tertio, dando potestatem, et non cohibendo voluntatem occidentium, sicut dicitur
joan. 19, 11: non haberes in me potestatem, nisi data tibi fuisset desuper.
RA1
Ad primum ergo dicendum, quod Deus pater non tradidit Christum in mortem, quasi cogendo ipsum mori, sed
dando ei voluntatem bonam qua mori vellet; et ideo non sequitur quod fuerit aliqua crudelitas in Deo.
RA2
Ad secundum dicendum, quod Christus non fuit debitor mortis ex necessitate, sed ex caritate ad homines, qua
hominis salutem voluit, et ex caritate ad Deum qua ejus voluntatem implere voluit, sicut dixit Matth. 26, 39: non
sicut ego volo, sed sicut tu; et hoc debitum non diminuit aliquid de gratitudine actus.
RA3
Ad tertium dicendum, quod conformitas voluntatis humanae ad divinam, non est simpliciter in volendo quod
Deus vult, sed in volendo eodem modo, idest ex caritate, sicut Deus vult, vel ad eumdem finem; vel in volendo
id quod Deus vult nos velle; et hoc modo Judaei voluntatem suam divinae non conformaverunt: quia Christum
ex nequitia occiderunt ad impediendam salutem, quam ex ejus praedicatione sequi videbant.
RA4
Ad quartum dicendum, quod facere aliquod malum propter bonum finem consequendum, est mali consiliatoris;
sed uti malitia aliorum, quam ipse non facit, ad bonum finem, hoc est summae sapientiae.
Articulus 5B
1059

