Ad tertium dicendum, quod tertium praeceptum primae tabulae non erat simpliciter inditum rationi: quia
determinatio diei qua vacandum est divinis obsequiis, est caeremonialis, non moralis, quamvis substantia
praecepti moralis sit; unde magis natum erat a mente excidere quam ea quae totaliter naturalis ratio dictat; et ideo
potius in hoc praecepto induxit memoriam et rationem praecepti assignavit quam in aliis praeceptis.
RA4
Et ex hoc patet solutio ad quartum.
RA5
Ad quintum dicendum, quod quartum praeceptum maxime videtur habere de debito et de naturali inclinatione et
privato amore; et ideo minus videbatur esse meritorium quam alia; et ideo propter hoc oportuit ut ei adderetur
praemium. Vel dicendum, quod quartum praeceptum est primum secundae tabulae, unde ipsi praemium additur;
sicut et in primo praecepto primae tabulae praemium innuitur ex hoc quod Dei misericordia commemoratur; ut
ex his duobus mandatis ostendantur omnia sequentia praemiabilia esse.
Articulus 2B
AG1
Ulterius. Videtur quod non debeant esse decem legis praecepta. Sicut enim dicitur in Glossa, Matth. 6, in
precibus est ut impetrentur dona; in donis ut impleantur mandata; in mandatis ut beatitudines consequamur. Sed
preces, et etiam dona, similiter et beatitudines quodammodo sunt septem.
Ergo et mandata legis debebant esse tantum septem.
AG2
Praeterea, Rom. 13, 8: dilectio proximi legem implevit. Sed intentio legislatoris in omnibus praeceptis est ut lex
impleatur. Ergo sufficiens fuit unum praeceptum tantum, scilicet de dilectione proximi, ponere.
AG3
Praeterea, Rom. 7, dicit Glossa: bona est lex, quae dum concupiscentiam prohibet, malum prohibet. Sed
praecepta ordinantur contra peccata, ut patet per Augustinum in Lib. De decem chord..
Ergo suffecisset unum praeceptum ponere, in quo concupiscentia prohiberetur.
AG4
Sed contra, videtur quod debeant esse plus quam decem. Ubicumque enim contingit esse peccatum in opere,
contingit esse peccatum et in interiori concupiscentia: quia consensus in peccatum, peccatum est. Sed furtum et
moechia prohibentur diversis praeceptis quantum ad actum et quantum ad concupiscentiam.
Ergo eadem ratione et alia peccata debuerunt duplicibus praeceptis prohiberi.
AG5
Praeterea, ut in 2 Lib., distinct. 42, dicit Magister, tribus modis aliquis peccat: scilicet in Deum, in proximum, in
seipsum. Cum ergo quaedam praecepta ordinentur contra peccatum in Deum, quaedam vero contra peccatum in
proximum; videtur etiam quod quaedam debuerunt ordinari contra peccatum in seipsum.
AG6
Praeterea, secundum Philosophum in 2 ethic., intentio legislatoris est ad virtutem cives inducere; unde et de
singulis virtutibus aliquid lex praecipit, sicut patet in 5 ethic..
Sed multo plures virtutes sunt quam decem.
Ergo debent esse plura praecepta.
CO
Ad secundam quaestionem dicendum, quod lex civilis suis praeceptis dirigit hominem in communicationibus
quae sunt ad alterum secundum vitam politicam; quae quidem non potest esse nisi hominis ad hominem.
Derisibiles enim videntur laudes politicae vitae in deos transferentes, ut dicitur in 10 ethic.. Sed lex divina dirigit
nos suis praeceptis in spirituali vita, secundum quam, societatem habemus non solum ad hominem, sed ad Deum,
1 joan. 1; et ideo oportuit praecepta legis divinae hoc modo distingui quod quaedam dirigerent hominem in his
quae ad Deum spectant, quae dicuntur praecepta primae tabulae; quaedam vero in his quae spectant ad
proximum, quae dicuntur praecepta secundae tabulae. Ordinatur autem homo ad Deum tripliciter.
Uno modo per meditationem cordis, ut dicitur in psalm. 45, 11: vacate, et videte quia ego sum Deus, et ad hoc
dirigit tertium praeceptum, scilicet sanctificatio sabbati, quo aliquod tempus deputatur ad vacandum divinis,
cessando ab omnibus quae hoc otium perturbare possent.
Alio modo per reverentiam oris, quod fit dum laudatur, et nomen ejus cum reverentia enuntiatur.
Et quia primo occurrit in reverentiam divini nominis jurare quam laudes debitas Deo reddere, ideo in secundo
praecepto ponitur: non assumes nomen Dei tui in vanum. Tertio, ut in opere servitium debitum exhibeatur, quod
latria dicitur, ad cujus actum primum praeceptum ordinatur similiter per prohibitionem contrarii: non habebis
deos alienos. Ad proximum autem homo dupliciter ordinatur.
Uno modo ut ei beneficium impendatur, quod maxime parentibus faciendum est; unde in primo praecepto
secundae tabulae honoratio parentum praecipitur, in quo intelligitur esse beneficium proximo exhibendum. Alio
modo ut proximo nocumentum non inferatur; quod quidem contingit tripliciter. Primo quantum ad cor; et sic
sunt duo praecepta ultima: non desiderabis uxorem proximi tui; et non concupisces domum proximi tui.
1314

