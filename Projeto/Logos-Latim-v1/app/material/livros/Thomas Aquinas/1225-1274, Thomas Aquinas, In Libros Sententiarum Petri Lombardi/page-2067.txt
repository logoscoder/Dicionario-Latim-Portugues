RA2
Ad secundum dicendum, quod jam patet ex dictis quod aliquae notae manent in conscientiis singulorum de
operibus a se factis; nec oportet quod notae istae sint reatus tantum, ut ex dictis patet.
RA3
Ad tertium dicendum, quod quamvis caritas sit nunc causa dolendi de peccato, tamen sancti in patria ita erunt
perfusi gaudio, quod dolor in eis locum habere non poterit; et ideo de peccatis non dolebunt, sed potius
gaudebunt de divina misericordia qua eis sunt peccata relaxata, sicut etiam nunc Angeli gaudent de justitia
divina, qua fit ut deserti a gratia in peccato ruant illi quos custodiunt, quorum tamen saluti solicite invigilant.
RA4
Ad quartum dicendum, quod mali cognoscent omnia bona quae fecerunt; et ex hoc non minuetur eorum dolor,
sed magis augebitur, quia maximus est dolor multa bona perdidisse; propter quod boetius dicit in 2 de consol.,
quod summum infortunii genus est fuisse felicem.
Articulus 5B
AG1
Ulterius. Videtur quod non quilibet possit legere omnia quae sunt in conscientia alterius. Resurgentium enim non
erit limpidior cognitio quam nunc sit Angelorum, quorum aequalitas resurgentibus promittitur, Matth. 22. Sed
Angeli non possunt invicem in suis cordibus videre ea quae dependent a libero arbitrio, unde indigent locutione
ad invicem innotescenda, ut in 2 Lib., dist. 11, quaest. 1, art. 3, dictum est. Ergo nec resurgentes poterunt
inspicere ea quae continentur in conscientiis aliorum.
AG2
Praeterea, omne quod cognoscitur, vel cognoscitur in se, vel in sua causa, vel in suo effectu.
Sed merita vel demerita quae continentur in conscientia alicujus, non poterit alius in seipsis cognoscere, quia
solus Deus cordi illabitur, et secreta ejus intuetur: similiter nec in causa sua; quia non omnes videbunt Deum, qui
solus potest imprimere in affectum, ex quo procedunt merita vel demerita: similiter etiam nec in effectu, quia
multa demerita erunt quorum nullus effectus remanebit, eis per poenitentiam totaliter abolitis. Ergo non omnia
quae sunt in conscientia alicujus, poterit quilibet alius cognoscere.
AG3
Praeterea, joannes chrysostomus dicit, ut habitum est supra dist. 16, in littera: nunc autem si recorderis
peccatorum tuorum, et frequenter ea in conspectu Dei pronunties, et pro eis depreceris, citius illa delebis. Si vero
oblivisceris, tunc eorum recordaberis nolens, quando publicabuntur, ac in conspectu omnium amicorum et
inimicorum, sanctorumque Angelorum proferentur.
Ex hoc accipitur quod illa publicatio poena est negligentiae, quia homo confessionem praetermittit.
Ergo illa peccata de quibus homo confessus est, non publicabuntur aliis.
AG4
Praeterea, solatium est alicui, si scit se habere multos socios in peccato, et minus inde verecundatur.
Si ergo quilibet peccatum alterius cognoscet, cujuslibet peccatoris erubescentia multum minuetur; quod non
competit. Ergo non omnes omnium peccata cognoscent.
SC1
Sed contra, super illud 1 corinth. 4, 5: illuminabit abscondita tenebrarum, dicit Glossa: gesta et cogitata, bona et
mala, tunc aperta et nota erunt omnibus.
SC2
Praeterea, omnium beatorum peccata praeterita aequaliter erunt abolita. Sed aliquorum sanctorum peccata
sciemus, sicut Magdalenae et Petri et David.
Ergo pari ratione aliorum electorum peccata scientur, et multo magis damnatorum.
CO
Ad secundam quaestionem dicendum, quod in ultimo et communi judicio oportet quod divina justitia omnibus
evidenter appareat; quod nunc in plerisque latet. Sententia autem condemnans vel praemians justa esse non
potest, nisi secundum merita vel demerita proferatur; et ideo sicut oportet quod judex et assessor judicis merita
causae cognoscant ad hoc quod justam sententiam proferant; ita oportet ad hoc quod justa sententia appareat,
quod omnibus sententiam cognoscentibus merita innotescant. Unde quia sicut cuilibet nota erit sua praemiatio et
sua damnatio, ita et omnibus aliis innotescet; oportet quod sicut quilibet sua merita vel demerita reducet ad
memoriam, ita etiam et aliena ejus cognitioni subjaceant. Et haec est probabilior et communior opinio, quamvis
Magister contrarium dicat in littera, scilicet quod peccata quae sunt per poenitentiam deleta, in judicio aliis non
patefient. Sed ex hoc sequitur quod nec etiam poenitentia de peccatis illis perfecta cognoscetur; in quo multum
detraheretur sanctorum gloriae, et laudi divinae, qui tam misericorditer sanctos suos liberavit.
RA1
Ad primum ergo dicendum, quod omnia merita praecedentia vel demerita facient aliquam quantitatem in gloria
vel miseria hominis resurgentis, ut ex dictis patet; et ideo ex exterioribus visis poterunt cuncta in conscientiis
videri; et praecipue divina virtute ad hoc operante, ut sententia judicis justa appareat omnibus.
2067

