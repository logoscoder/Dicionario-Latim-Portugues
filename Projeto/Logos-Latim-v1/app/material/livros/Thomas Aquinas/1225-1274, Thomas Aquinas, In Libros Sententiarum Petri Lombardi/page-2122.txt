Ad tertiam quaestionem dicendum, quod aliquem exire de inferno vel Paradiso potest intelligi dupliciter. Uno
modo ut simpliciter inde exeat, ut jam ejus locus non sit Paradisus vel infernus; et sic nullus inferno vel Paradiso
finaliter deputatus inde exire potest, ut in sequenti dist., qu. 2, art. 3, dicetur. Alio modo potest intelligi, ut exeat
inde ad tempus; et in hoc distinguendum est quid eis conveniat secundum legem naturae, et quid eis conveniat
secundum ordinem divinae justitiae; quia, ut Augustinus dicit in Lib. De cura pro mortuis agenda, alii sunt
humanarum limites rerum, alia sunt divinarum signa virtutum; alia sunt quae naturaliter, alia quae mirabiliter
fiunt. Secundum ergo naturalem cursum, animae separatae, receptaculis propriis deputatae, a conversatione
viventium penitus segregantur. Non enim secundum cursum naturae homines in mortali carne viventes
substantiis separatis immediate conjunguntur, cum omnis eorum cognitio a sensu oriatur; nec propter aliud a suis
receptaculis eas exire conveniret, nisi ut rebus viventium interessent. Sed secundum dispositionem divinae
providentiae aliquando animae separatae a suis receptaculis egressae conspectibus hominum praesentantur, sicut
Augustinus in praedicto libro narrat de felice martyre, qui civibus Nolanis visibiliter apparuit, cum a barbaris
oppugnarentur. Et hoc etiam credi potest quod aliquando de damnatis contingat, quod ad eruditionem hominum
et terrorem permittuntur viventibus apparere, aut etiam ad suffragia expetenda quantum ad illos qui in Purgatorio
detinentur, ut per multa quae in 4 dialog. Narrantur, patet. Sed hoc interest inter sanctos et damnatos, quod
sancti, cum voluerint, apparere possunt viventibus, non autem damnati.
Sicut enim viventes sancti in carne per donum gratiae gratis datae accipiunt ut sanitates et signa perficiant, quae
non nisi divina virtute mirabiliter fiunt (quae quidam signa ab aliis hoc dono carentibus perfici non possunt); ita
etiam non est inconveniens ut ex virtute gloriae aliqua potestas animabus sanctorum detur, per quam possint
mirabiliter apparere viventibus, cum volunt; quod alii non possunt, nisi interdum permissi.
RA1
Ad primum ergo dicendum, quod Augustinus, ut per sequentia patet, loquitur secundum communem cursum
naturae; nec tamen sequitur quod etiam si mortui possunt aut volunt viventibus apparere, toties appareant quoties
apparent in carne viventes; quia separati a carne vel omnino conformantur divinae voluntati, ita quod non liceat
eis nisi quod secundum divinam dispositionem congruere intuentur; vel ita sunt poenis oppressi, ut de sua
miseria magis doleant, quam curent aliis apparere.
RA2
Ad secundum dicendum, quod auctoritates illae loquuntur quantum ad hoc quod nullus de Paradiso vel inferno
egreditur simpliciter, et non quod non egrediatur ad tempus.
RA3
Ad tertium dicendum, quod, sicut ex dictis patet, dist. Praec., art. Ult., qu. 3, in corp., secundum hoc locus
animae cedit in poenam vel praemium, quod anima afficiatur ex hoc quod tali loco deputatur vel gaudendo vel
dolendo. Hoc autem gaudium sive hic dolor de hoc quod talibus locis deputatur, manet in anima etiam quando
extra loca praedicta fuerit; sicut pontifici cum datur pro honore ut in cathedra sedeat in ecclesia, non minuitur
gloria quando a cathedra recedit; quia etiam si actu ibi non sedeat, locus tamen ille sibi deputatus est.
RC1
Ad ea etiam quae contra objiciuntur responderi oportet; ad quorum primum dicitur, quod Hieronymus loquitur de
apostolis et martyribus secundum hoc quod eis accrescit ex potestate gloriae, et non secundum quod eis congruit
ex debito naturae. Quod autem dicit eos ubique esse, non est intelligendum quod simul sint in pluribus locis aut
ubique, sed quia esse possunt ubi volunt.
RC2
Ad secundum dicendum, quod non est simile de Daemonibus et Angelis et animabus sanctorum et damnatorum.
Angeli enim boni et mali hoc officium sortiuntur ut hominibus praesint vel ad custodiam vel ad exercitium; quod
de animabus hominum dici non potest. Sed tamen secundum potestatem gloriae animabus sanctorum hoc
congruit quod possunt esse ubi voluerint; et hoc est quod Hieronymus intendit.
RC3
Ad tertium dicendum, quod quamvis aliquando animae sanctorum vel damnatorum praesentialiter adsint ubi
apparent; non tamen credendum est hoc semper accidere. Aliquando enim hujusmodi apparitiones fiunt vel in
dormiendo vel in vigilando operatione bonorum vel malorum spirituum ad instructionem vel destructionem
viventium; sicut etiam vivi homines quandoque aliis apparent, et eis multa dicunt in somniis, cum tamen constet
eos non esse praesentes, sicut Augustinus per multa exempla probat in libro de cura pro mortuis agenda.
|a2 Articulus 2: Utrum Limbus inferni sit idem quod sinus Abrahae.
Articulus 2A
AG1
Ad secundum sic proceditur. Videtur quod Limbus inferni non sit idem quod sinus Abrahae.
Sicut enim dicit Augustinus, 12 super genes. Ad litteram: nondum inveni inferos alicubi in bono posuisse
Scripturam. Sed sinus Abrahae in bono accipitur, ut ibidem subjungit Augustinus sic dicens: non in bono

2122

