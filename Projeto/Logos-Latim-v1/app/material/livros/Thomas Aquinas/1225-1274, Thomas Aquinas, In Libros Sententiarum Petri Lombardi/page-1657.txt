Deinde quaeritur de jejunio; et circa hoc quaeruntur quatuor: 1 quid sit jejunium; 2 quis teneatur ad jejunium; 3
de tempore jejunii; 4 de solventibus ipsum.
|a1 Articulus 1: Utrum Isidorus convenienter jejunium definiat.
Articulus 1A
AG1
Ad primum sic proceditur. Videtur quod Isidorus inconvenienter definiat jejunium, dicens: jejunium est
parsimonia victus, abstinentiaque ciborum.
Parsimonia enim a parsi praeterito hujus verbi parco venit. Est enim parcere, inter alia quae habet significata,
idem quod abstinere. Ergo idem videtur esse parsimonia victus et abstinentia ciborum; et sic alterum superfluit.
AG2
Praeterea, Matth. 17, super illud: hoc genus Daemoniorum etc., dicit Hieronymus: jejunium est non solum ab
escis, sed a cunctis illecebris abstinere.
Cum ergo Isidorus definiat jejunium tantum per abstinentiam ab escis, videtur quod incompetens sit assignatio.
AG3
Praeterea, ad observationem jejunii videtur non solum pertinere abstinere a cibis, sed etiam lugere, et unguento
non uti, ut patet Dan. 10, 2: in diebus illis lugebam ego Daniel trium hebdomadarum diebus. Sed de his non fit
mentio in praedicta assignatione. Ergo insufficiens est.
AG4
Praeterea, multi servant parsimoniam in victu et abstinentiam in cibis, qui tamen pluries in die manducant. Sed
tales non dicuntur jejunantes.
Ergo definitio praedicta non convertitur cum jejunio.
AG5
Praeterea, nullus est jejunus nisi jejunio, sicut nec albus nisi albedine. Sed aliquis etiam immoderate cibis utens,
est quandoque jejunus antequam comedat. Ergo tali non competit definitio assignata jejunii; ergo est
incompetens.
CO
Respondeo dicendum ad primam quaestionem, quod jejunium dupliciter dicitur; scilicet jejunium naturae, et
jejunium ecclesiae. A primo jejunio dicitur aliquis quolibet die jejunus antequam cibum sumat; a secundo autem
dicitur jejunans, quasi ordinatam ab ecclesia propter peccatorum satisfactionem abstinentiam servans. In
satisfactionem autem peccatorum non solum oportet quod ab illis homo abstineat quae lex virtutis prohibet, sed
etiam ab illis quibus salva virtute uti possemus; quia qui illicita commisit, oportet etiam a licitis abstinere, ut
Augustinus dicit.
Unde jejunium ab ecclesia institutum supponit abstinentiam illam quae ad virtutem exigitur, et addit
abstinentiam quamdam ab illis quae medium virtutis non corrumpunt.
Et ideo Isidorus haec duo in praedicta definitione jejunii comprehendit; scilicet abstinentiam ab illis quae
virtutem corrumpunt, in hoc quod dicit, parsimonia victus; et ab illis quibus salva virtute alias uti liceret, in hoc
quod dicit, abstinentiaque ciborum.
RA1
Ad primum ergo patet ex dictis solutio.
RA2
Ad secundum dicendum, quod definitio illa Hieronymi intelligitur de jejunio spirituali, et non de jejunio
corporali.
RA3
Ad tertium dicendum, quod jejunium ex suo nomine directe importat abstinentiam in cibis; unde illae
observationes quae a jejunantibus patribus observatae leguntur, non sunt de essentia jejunii, sed ad modum
jejunandi pertinent; et propter hoc non oportet quod in definitione jejunii mentio de eis fieret.
RA4
Ad quartum dicendum, quod intelligenda est in praedicta definitione talis abstinentia a cibis, alias licitis, qualem
ecclesia jejunantibus determinat; et sic objectio cessat.
RA5
Ad quintum dicendum, quod praedicta definitio non datur de jejunio quo aliquis dicitur jejunus, sed de jejunio
ecclesiae, ut dictum est.
Articulus 1B
AG1

1657

