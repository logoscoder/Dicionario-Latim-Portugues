CO
Respondeo dicendum ad primam quaestionem, quod in his quae ecclesia visibiliter operatur, quaedam sunt
sacramenta, ut baptismus; quaedam sacramentalia, ut exorcismus, ut supra, dist. 6, dictum est: quorum haec est
differentia, quia sacramentum dicitur illa actio ecclesiae quae attingit ad effectum principaliter intentum in
administratione sacramentorum; sed sacramentale dicitur illa actio quae quamvis non pertingat ad illum
effectum, tamen ordinatur aliquo modo ad illam actionem principalem. Effectus autem intentus in
administratione sacramentorum est curatio morbi peccati. Isaiae 27, 9: hic est omnis fructus, ut auferatur
peccatum. Et ideo cum ad hunc effectum pertingat extrema unctio, ut ex verbis Jacobi patet, nec ordinetur ad
aliud sacramentum quasi ei annexum; constat quod extrema unctio non est sacramentale, sed sacramentum.
RA1
Ad primum ergo dicendum, quod oleum quo catechumeni unguntur, sua unctione non perducit ad peccati
remissionem, quia hoc ad baptismum pertinet, sed aliquo modo ad baptismum disponit, ut supra, dist. 6, dictum
est: et ideo non est sacramentum illa unctio, sicut unctio extrema.
RA2
Ad secundum dicendum, quod hoc sacramentum immediate hominem ad gloriam disponit, cum exeuntibus a
corpore detur: et quia in veteri lege non erat adhuc tempus perveniendi ad gloriam, quia neminem ad gloriam
adduxit lex; ideo illud sacramentum ibi praefigurari non debuit per aliquod sacramentum sibi respondens, sicut
per figuram ejusdem generis; quamvis per figuras remotas aliquo modo figuratum sit in omnibus curationibus
quae leguntur in veteri testamento.
RA3
Ad tertium dicendum, quod dionysius non facit aliquam mentionem de extrema unctione, sicut nec de
poenitentia nec de matrimonio: quia ipse non intendit determinare de sacramentis nisi quatenus per ea
innotescere potest ecclesiasticae hierarchiae ordinata dispositio quantum ad ministros et actiones ministrorum, et
recipientes. Tamen cum per extremam unctionem aliquis consequatur gratiam et remissionem peccatorum; non
est dubium quod habet vim illuminativam et purgativam, sicut baptismus, quamvis non ita plenam.
Articulus 1B
AG1
Ulterius. Videtur quod extrema unctio non sit unum sacramentum. Quia unitas rei est ex sua materia et ex sua
forma, cum ex eodem res esse habeat et unitatem. Sed forma hujus sacramenti frequenter iteratur etiam eadem
vice; et materia pluries in uncto adhibetur secundum diversas partes.
Ergo non est unum sacramentum.
AG2
Praeterea, ipsa unctio est sacramentum: ridiculum enim est dicere, quod oleum sit sacramentum.
Sed sunt plures unctiones. Ergo sunt plura sacramenta.
AG3
Praeterea, unus sacramentum ab uno ministro perfici debet. Sed in aliquo casu extrema unctio non potest perfici
uno ministro, sicut si post primam unctionem factam sacerdos moriatur tunc enim alius sacerdos debet ulterius
procedere. Ergo extrema unctio non est sacramentum unum.
SC1
Sed contra est, quia sicut immersio se habet ad baptismum, ita se habet unctio ad hoc sacramentum.
Sed plures immersiones sunt unum sacramentum baptismi. Ergo et plures unctiones sunt unum sacramentum.
SC2
Praeterea, si non esset unum sacramentum, tunc facta prima unctione non oporteret ad perfectionem sacramenti
quod fieret secunda: quia quodlibet sacramentum per se habet esse perfectum.
Sed hoc falsum est. Ergo est unum sacramentum.
CO
Ad secundam quaestionem dicendum, quod unum numero, per se loquendo, dicitur tripliciter. Uno modo sicut
indivisibile, quod nec actu nec potentia est plura, ut punctus et unitas.
Alio modo sicut continuum, quod quidem est unum actu, sed plura potentia, ut linea. Sed tertio modo sicut
perfectum aliquod quod ex pluribus partibus constituitur, ut domus; quod est multa quodammodo etiam actu, sed
illa multa conveniunt in aliquo uno: et hoc modo quodlibet sacramentum dicitur unum, inquantum multa quae
sunt in uno sacramento, adunantur ad unum significandum vel causandum: quia sacramentum signando causat.
Et ideo quando una actio sufficit ad perfectam significationem, unitas sacramenti consistit in illa actione tantum,
sicut patet in confirmatione: quando autem significatio sacramenti potest esse et in una et in multis actionibus,
tunc sacramentum perfici potest et una actione et pluribus, sicut baptismus in una immersione et tribus: quia
ablutio quae significatur in baptismo, potest esse per unam immersionem vel per multas. Quando autem perfecta
significatio non potest esse nisi per plures actiones, tunc plures actiones sunt de perfectione sacramenti, sicut
patet de eucharistia: quia refectio corporalis, quae significat spiritualem, non potest esse nisi per cibum et potum;
et similiter est in hoc sacramento: quia curatio interiorum vulnerum non potest perfecte significari nisi per
1840

