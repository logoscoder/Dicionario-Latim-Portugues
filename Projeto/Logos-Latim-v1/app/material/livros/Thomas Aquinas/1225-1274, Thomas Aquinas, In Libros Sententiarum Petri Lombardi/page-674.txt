AG1
Ad primum sic proceditur. Videtur quod defectus quos sentimus, non sint nobis quasi poena pro peccato primi
hominis inflicta. Sicut enim dicit Seneca, mors est hominis natura, non poena. Inter omnes autem defectus mors
major est; unde et finis terribilium a Philosopho, in 3 ethicor., dicitur. Ergo nec etiam alii defectus poenae
deberent dici, qui naturam humanam consequuntur.
AG2
Praeterea, quaecumque inveniuntur in aliquibus ex eisdem principiis creata, secundum rationem unam in illis
inveniuntur, cum ex unitate principiorum pendeat unitas rei. Sed mors, fames, sitis et hujusmodi inveniuntur ex
eisdem principiis in homine ex quibus in aliis animalibus, scilicet ex pugna contrariorum, ex quibus corpus
componitur.
Cum igitur in aliis animalibus non sint sub ratione poenae, nec in homine tamquam poenae erunt.
AG3
Praeterea, non magis peccavit homo quam Angelus, immo minus, ut supra dictum est, 21 distinct..
Sed Angelus per peccatum nihil amisit de bonis naturalibus sibi collatis, ut dionysius dicit. Ergo nec homo. Si
igitur de natura hominis esset ut corpus suum esset incorruptibile et impassibile, hoc per peccatum non amisisset.
Cum igitur amiserit, videtur quod non fuerit naturae, sed gratiae. Ergo et privatio horum non sicut poena naturam
consequitur, sed sicut naturalis defectus.
AG4
Praeterea, omnis virtus naturaliter tendit in suum objectum. Sed virtutis concupiscibilis objectum est delectabile
secundum sensum. Ergo quod concupiscibilis moveatur in illud, hoc non est poena, sed hominis natura, et
similiter de irascibili, et de aliis viribus. Sed ex hoc causatur pugna virium inferiorum ad superiores quod
unaquaeque virtus in suum objectum movetur. Videtur ergo quod hujusmodi pugna sit naturalis homini, et non
poena ejus, sicut dicitur.
AG5
Praeterea, nulli dicitur esse poena, si non attingat ad illud quod vires naturae suae excedit; sicut quod homo non
potest volare, non est sibi poena. Sed pertingere ad videndum Deum in sua essentia, omnes vires humanae
naturae excedit, alias homo ex naturalibus in illud venire posset. Ergo nec carentia visionis divinae poena
hominis dici debet; et ita nihil eorum quae poena esse dicuntur primi peccati, rationem poenae habere videntur.
AG6
Sed contra, omnis passio involuntaria, poena est. Sed mors est passio maxime involuntaria, adeo quod nec
senectus voluntatem non moriendi Petro abstulerit, ut joan. Ult. In Glossa dicitur.
Ergo mors et alia hujusmodi sunt poenae.
AG7
Praeterea, ut Philosophus dicit in 2 de anima, actus proprius fit in propria materia; unde oportet perfectionem
perfectibili proportionatam esse. Sed anima rationalis, quae est perfectio corporis humani, secundum suam
naturam incorruptibilis est. Ergo et corpus humanum naturaliter incorruptibile est. Si ergo corrumpitur, hoc erit
per defectum naturae: et ita erit poena.
AG8
Praeterea, potentius non vincitur a minus potenti: quia agens est nobilius patiente; ut Philosophus in 3 de anima
dicit. Sed corpus humanum est nobilius aliis inanimatis corporibus.
Si ergo ab eis patiatur, hoc erit per infirmitatem naturae ejus. Infirmitas autem et defectus ejus quod secundum
naturam in homine est, poena est. Ergo passibilitas a talibus corporibus est in homine quasi poena.
CO
Respondeo dicendum, quod ea quae sunt ad finem, disponuntur secundum necessitatem finis, ut ex 2 physic.
Patet. A finis autem ad quem homo ordinatus est, est ultra facultatem naturae creatae, scilicet beatitudo, quae in
visione Dei consistit; soli enim Deo hoc connaturale est, ut ex dictis in 23 dist. Patet. Unde oportuit naturam
humanam taliter institui ut non solum haberet illud quod sibi ex principiis naturalibus debebatur, sed etiam
aliquid ultra, per quod facile in finem perveniret.
Et quia ultimo fini amore inhaerere non poterat, nec ad ipsum tenendum pervenire nisi per supremam partem
suam, quae est mens et intellectus, seu ratio, in qua imago Dei insignita est; ideo, ut illa pars in Deum tenderet,
subjectae sunt sibi vires inferiores, ut nihil in eis accidere posset quod mentem retineret et impediret ab itinere in
Deum: pari ratione corpus hoc modo dispositum est ut nulla passio in eo accidere posset per quam mentis
contemplatio impediretur. Et quia haec omnia ex ordine ad finem, ut dictum est, homini inerant; ideo facta
deordinatione a fine per peccatum, haec omnia in natura humana esse desiere, et relictus est homo in illis tantum
bonis quae eum ex naturalibus principiis consequuntur.
Et hoc expresse dionysius dicit, sic inquiens: proprium autem principium habens homo in generationibus
corruptibilibus, merito ad principii consequentem ductus est finem; idest, hoc ex peccato meruit ut cum ex
principiis suis, ex quibus compositus est, sibi corruptio deberetur, reduceretur per peccatum ad talem finem qui
suis principiis congrueret: et hoc accipitur ex hoc quod dictum est genes. 3, 19: terra es, et in terram ibis.

674

