dispensatione, scilicet post mortem viri: quia adulterium primum non dirimit matrimonium contractum nisi in
aliquo casu, ut prius, dist. 35, in expositione litterae, dictum est.
RA3
Ad tertium dicendum, quod quamvis possit postmodum duci in matrimonium consentiente puella et parentibus;
tamen quantum ad praesens pertinet, maxime a matrimonio distat, ut ex dictis patet.
|a5
Articulus 5: Utrum conjugium quod inter affines vel consanguineos est contractum, semper sit per
divortium dirimendum.
Articulus 5A
AG1
Ad quintum sic proceditur. Videtur quod conjugium quod inter affines vel consanguineos est contractum, non
semper sit per divortium dirimendum.
Quia quos conjunxit Deus, homo separare non debet. Cum ergo Deus facere intelligatur quod ecclesia facit, quae
quandoque tales ignoranter conjungit; videtur quod si postmodum in notitiam veniant, non sint separandi.
AG2
Praeterea, favorabilius est vinculum matrimonii quam dominii. Sed homo per longi temporis praescriptionem
acquirit dominium in re cujus non erat Dominus. Ergo per diuturnitatem temporis matrimonium ratificatur, etiam
si prius ratum non fuit.
AG3
Praeterea, de similibus simile est judicium.
Sed si matrimonium esset dirimendum propter consanguinitatem, tunc in casu illo quando duo fratres habent
duas sorores in uxores, si unus separatur propter consanguinitatem, et alius separari deberet pari ratione; quod
non videtur. Ergo matrimonium non est separandum propter consanguinitatem vel affinitatem.
SC1
Sed contra, consanguinitas et affinitas impediunt contrahendum, et dirimunt contractum. Ergo si probatur
consanguinitas vel affinitas, separandi sunt, si de facto contraxerint.
CO
Respondeo dicendum ad primam quaestionem, quod cum omnis concubitus praeter legitimum matrimonium sit
peccatum mortale, quod ecclesia omnibus modis impedire conatur, ad ipsam pertinet eos inter quos non potest
esse verum matrimonium, separare, et praecipue consanguineos et affines, qui sine incestu contrahere non
possunt carnaliter.
RA1
Ad primum ergo dicendum, quod quamvis ecclesia dono et auctoritate divina fulciatur; tamen inquantum est
hominum congregatio, aliquid ex defectu humano in actibus ejus provenit, quod non est divinum; et ideo illa
conjunctio quae fit in facie ecclesiae impedimentum ignorantis, non habet inseparabilitatem ex auctoritate divina,
sed est contra auctoritatem divinam errore humano inducta, quae excusat a peccato, cum sit error facti, quamdiu
manet; et propter hoc quando impedimentum ad notitiam ecclesiae venit, debet praedictam conjunctionem
separare.
RA2
Ad secundum dicendum, quod illa quae sine peccato esse non possunt, nulla praescriptione firmantur: quia, ut
innocentius dicit, diuturnitas temporis non minuit peccatum, sed auget. Nec ad hoc facit aliquid favor
matrimonii, quod inter illegitimas personas esse non poterat.
RA3
Ad tertium dicendum, quod res inter alios acta alii non praejudicat in foro contentioso; unde quamvis unus frater
repellatur a matrimonio unius sororum ex causa consanguinitatis, non propter hoc separat ecclesia aliud
matrimonium quod non accusatur.
Sed in foro conscientiae non oportet quod semper obligetur ad hoc alius frater ad dimittendum uxorem suam:
quia frequenter tales accusationes ex malevolentia procedunt, et per falsos testes probantur.
Unde non oportet quod conscientiam suam informet ex his quae sunt circa aliud matrimonium facta.
Sed distinguendum videtur in hoc. Quia aut habet certam scientiam de impedimento matrimonii, aut opinionem,
aut neutrum. Si primo modo, nec exigere nec reddere debitum debet. Si secundo, debet reddere, sed non exigere.
Si tertio, potest et reddere et exigere.
Articulus 5B
AG1
Ulterius. Videtur quod ad separationem matrimonii quod est inter affines et consanguineos contractum non sit
procedendum per viam accusationis.
Quia accusationem inscriptio praecedit, qua aliquis se ad talionem obligat, si in probatione defecerit. Sed haec
non requiruntur quando agitur de matrimonii separatione. Ergo accusatio ibi locum non habet.
2039

