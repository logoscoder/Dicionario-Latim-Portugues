non potest in Angelis poni: et ideo hujusmodi objectio est vana. Non tamen negamus quin unus Angelus ab alio
juvetur, cum inferiores per superiores illuminentur; et in hac societate est jucunditas civium caelestis curiae. Sed
ad hoc non exigitur unitas speciei, sed conformitas gratiae.
|a5 Articulus 5: Utrum Angeli sint unius generis.
AG1
Ad quintum sic proceditur. Videtur quod Angeli non reducantur in unum genus. Quaecumque enim sunt unius
generis, communicant in una potentia generis, ut dicitur in 10 metaphysic.: sed Angeli non communicant in una
potentia generis, quia immateriales sunt. Ergo videtur quod non sint unius generis.
AG2
Praeterea, quaecumque exeunt ab aliquo communi, per divisionem exeunt ab illo, et prius erant in illo in
potentia. Sed Angelus non exit de potentia in actum nisi sumatur potentia agentis; alias esset generabilis et
corruptibilis: nec iterum est ponere aliquod unum secundum rem in plures Angelos divisum: hoc enim non
posset esse, nisi illud unum esset quantum. Ergo non inveniuntur plures Angeli unius generis.
AG3
Praeterea, omne genus univoce et aequaliter praedicatur de suis speciebus. Sed essentialia Angelorum quae
consequuntur naturam communem in ipsis, inveniuntur in Angelis secundum magis et minus, ut in littera dicitur.
Ergo videtur quod non sint unius generis.
AG4
Praeterea, quod differt ab alio in specie, si communicat cum eo genere, oportet esse compositum ex genere et
differentia. Sed compositio generis et differentiae praesupponit compositionem formae et materiae, ut videtur:
quia, secundum Avicennam, differentia sumitur ex principiis formalibus rei, genus autem ex materialibus: unde
in 5 metaph., dicuntur esse genere unum quae in materia conveniunt. Ergo videtur, cum Angelus non sit
compositus ex materia et forma, et unus differat in specie ab alio Angelo, quod non possit etiam in genere
convenire.
SC1
Sed contra, genus substantiae est tantum genus unum. Sed quilibet Angelus est in genere substantiae.
Ergo videtur quod in genere uno conveniant.
SC2
Praeterea, differentia addita generi constituit speciem. Sed incorporeum, secundum porphyr., est differentia
substantiae. Ergo substantia incorporea est species substantiae. Praedicatur autem de multis Angelis specie
differentibus. Ergo est genus subalternum.
Et ita in genere subalterno etiam Angeli conveniunt.
CO
Respondeo dicendum, quod secundum Avicennam, omne id quod habet esse aliud a sua quidditate, oportet quod
sit in genere; et ita oportet quod omnes Angeli ponantur in praedicamento substantiae. Haec est enim ratio
substantiae, prout est praedicamentum, secundum Avicennam, quod sit res quidditatem habens, cui debeatur esse
per se, non in alio, scilicet quod sit aliud a quidditate ipsa: et ideo ex ipsa possibilitate quidditatis trahitur ratio
generis: ex complemento autem quidditatis trahitur ratio differentiae, secundum quod appropinquat ad esse in
actu; sed hoc differenter contingit in substantiis compositis et simplicibus: quia in compositis possibilitas est ex
parte materiae, sed complementum est ex parte formae; et ideo ex parte materiae sumitur genus, et ex parte
formae differentia: non autem ita quod materia sit genus, aut forma differentia, cum utrumque sit pars, et
neutrum praedicetur; sed quia materia est materia totius, non solum formae; et forma perfectio totius, non solum
materiae; ideo totum potest assignari ex materia et forma et ex utroque. Nomen autem designans totum ex
materia, est nomen generis; et nomen designans totum ex forma, est nomen differentiae; et nomen designans
totum ex utroque, est nomen speciei: et hoc patet si consideretur quomodo corpus est genus animati corporis, et
animatum differentia: semper enim invenitur genus sumptum ab eo quod materiale est, et differentia ab eo quod
est formale: et inde est quod differentia determinat genus sicut forma materiam. In simplicibus autem naturis non
sumitur genus et differentia ab aliquibus partibus, eo quod complementum in eis et possibilitas non fundatur
super diversas partes quidditatis, sed super illud simplex: quod quidem habet possibilitatem secundum quod de
se non habet esse, et complementum prout est quaedam similitudo divini esse, secundum hoc quod
appropinquabilis est magis et minus ad participandum divinum esse; et ideo quot sunt gradus complementi, tot
sunt differentiae specificae.
RA1
Ad primum ergo dicendum, quod non oportet quod conveniant nisi in una intentione potentiae, quae est
possibilitas recipiendi esse a Deo, in quo subsistant sine quantitate et materia.
RA2
Et per hoc patet responsio ad secundum: quia non oportet esse unam numero potentiam quae dividatur in omnes
Angelos, vel in qua prius fuerint in potentia quam in actu.
RA3
425

