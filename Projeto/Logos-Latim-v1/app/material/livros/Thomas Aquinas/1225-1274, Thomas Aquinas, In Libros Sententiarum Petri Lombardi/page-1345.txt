Misit verbum suum, et sanavit eos, et eripuit eos de interitionibus eorum. Psal. 106, 20.
Ex peccato primi hominis humanum genus duo incurrerat, scilicet mortem, et infirmitatem. Mortem propter
separationem a vitae principio, de quo in psalm. 35, 10, dicitur: apud te est fons vitae; et qui separatur ab hoc
principio, de necessitate moritur: et hoc factum est per primum hominem. Unde dicitur Rom. 5, 12: per unum
hominem peccatum in mundum intravit, et per peccatum mors. Infirmitatem vero propter destitutionem gratiae,
quae est hominis sanitas, quae petitur hierem. 17, 14: sana me Domine, et sanabor; et ideo in psalm. 6, 3, dicitur:
miserere mei Domine, quoniam infirmus sum. Ad hoc autem sufficiens remedium haberi non poterat, nisi ex
verbo Dei, quod est fons sapientiae in excelsis, Eccli. 1, et per consequens vitae: quia sapientia vitam tribuit
possessori, Eccli. 7; unde dicitur joan. 5, 21: sicut pater suscitat mortuos et vivificat; sic filius quos vult,
vivificat.
Ipsum etiam est virtus Dei, quo omnia portantur; Hebr. 1, 3: portans omnia verbo virtutis suae; et ideo est efficax
ad infirmitatem tollendam. Unde in psalm. 32, 6, dicitur: verbo Domini caeli firmati sunt; et Sap. 16, 12: neque
herba neque malagma sanavit eos, sed sermo tuus, Domine, qui sanat omnia. Sed quia vivus est sermo Dei et
efficax, et penetrabilior omni gladio ancipiti, ut dicitur Heb. 4, 12, necessarium fuit ad hoc quod nobis medicina
tam violenta proficeret, quod ei carnis nostrae infirmitas adjungeretur, ut nobis magis congrueret.
Hebr. 11, 17: debuit per omnia fratribus assimilari, ut misericors fieret. Et propter hoc, verbum caro factum est,
et habitavit in nobis; joan. 1, 14.
Sed quia haec medicina tantae est efficaciae ut omnes sanare possit (virtus enim exibat de illo, et sanabat omnes,
ut dicitur Luc. 6, 19), ideo ab hac universali medicina et prima aliae particulares medicinae procedunt universali
medicinae conformes, quibus mediantibus virtus universalis medicinae proveniat ad infirmos: et haec sunt
sacramenta, in quibus sub tegumento rerum visibilium divina virtus secretius operatur salutem, ut Augustinus
dicit.
Sic ergo in verbis propositis tria tanguntur: scilicet confectio medicinae, sanatio ab infirmitate, et liberatio a
morte. Confectio medicinae tangitur in hoc quod dicit: misit verbum suum; quod quidem referendum est et ad
verbi incarnationem, quod dicitur a Deo missum, quia caro factum; Gal. 4, 4: misit Deus filium suum factum ex
muliere; et ad sacramentorum institutionem, in quibus accedit verbum ad elementum, et fit sacramentum, ut sic
sit conformitas sacramenti ad verbum incarnatum. Sanctificatur enim creatura sensibilis per verbum Dei et
orationem; 1 timoth., 4. Sanatio autem ab infirmitate peccati et reliquiarum ejus, tangitur in hoc quod dicitur: et
sanavit eos; quae quidem sanatio per sacramenta fit: unde ipsa sunt unguenta sanitatis, quae Christus quasi
unguentarius confecit; unde et in psalm. 102, 3, dicitur: qui propitiatur omnibus iniquitatibus tuis, quantum ad
peccata; qui sanat omnes infirmitates tuas, quantum ad peccatorum reliquias. Liberatio autem a morte tangitur in
hoc quod dicitur: et eripuit eos de interitionibus eorum.
Et quia interitus in mortem violentam sonare videtur, ideo congrue ad poenalem mortem referri potest: quia ratio
poenae est ut contra voluntatem sit, sicut ratio culpae ut sit voluntaria; et ideo culpa ad infirmitatem reducitur,
poena ad mortem: quia via ad poenam est culpa, sicut infirmitas ad mortem. Non solum autem separatio animae
a corpore mors dici potest, sed etiam omnes praesentis vitae poenalitates: et ideo pluraliter interitiones
nominantur, sicut et 2 Cor. 11, 23: in mortibus frequenter. A morte ergo corruptionis naturae eripiet verbum
incarnatum per resurrectionem: quia in Christo omnes vivificabuntur; 1 corinth. 25, 22, Isai. 26, 19: vivent
interfecti mei etc.; sed a mortibus poenalitatum per gloriam: tunc enim absorpta erit mors per victoriam; 1
corinth. 25; et de his in psalm. 102, 4, dicitur: qui redimit de interitu vitam tuam, quantum ad primum: qui
coronat te in misericordia, quantum ad secundum.
Sic ergo ex verbis propositis tria possumus accipere circa hunc quartum librum, qui prae manibus habetur,
scilicet materiam: quia in eo agitur de sacramentis, et de resurrectione et gloria resurgentium.
Item continuationem ad tertium librum: quia in tertio agebatur de missione verbi in carnem, in hoc autem libro
de effectibus verbi incarnati; ut quartus respondeat tertio, sicut secundus primo. Item divisionem istius libri.
Dividitur enim in partes duas: in prima determinat de sacramentis; in secunda determinat de resurrectione, et
gloria resurgentium, 43 distinct., ibi: postremo de conditione resurrectionis et modo resurgentium...
Breviter disserendum est. Item prima dividitur in duas. In prima determinat de sacramentis in generali; in
secunda descendit ad sacramenta novae legis, 11 dist., ibi: jam ad sacramenta novae legis accedamus. Prima in
duas: in prima dicitur de quo est intentio: in secunda prosequitur, ibi: sacramentum est sacrae rei signum.
Circa primum duo facit: primo proponit materiam de qua agendum est. Secundo ostendit quid de ea primo
dicendum sit, ibi: de quibus quatuor primo consideranda sunt.
Sacramentum est sacrae rei signum. Hic determinare incipit de sacramentis in communi; et dividitur in partes
duas: in prima determinat de sacramentis secundum se; in secunda de divisione sacramenti in suas partes, ibi:
duo autem sunt in quibus sacramentum consistit. Prima in duas: in prima ostendit quid est sacramentum; in
secunda necessitatem institutionis sacramentorum, ibi, triplici autem ex causa sacramenta instituta sunt.
Prima in duas: in prima venatur genus sacramenti; in secunda differentias, ibi: signorum vero alia sunt
naturalia... Alia data. Circa primum duo facit: primo ponit sacramentum in genere signi; secundo definit signum,
ibi: signum vero est res praeter speciem quam ingerit sensibus, aliquid aliud ex se faciens in cognitionem venire.
1345

