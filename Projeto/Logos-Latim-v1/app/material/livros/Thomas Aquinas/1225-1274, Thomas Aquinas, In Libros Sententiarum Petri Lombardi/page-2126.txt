quae commiserunt; vel propter defectum naturae, et sic est Limbus patrum, in quo detinebantur patres a
consecutione gloriae propter reatum humanae naturae, qui nondum poterat expiari.
RA1
Ad primum ergo dicendum, quod bonum contingit uno modo, sed malum multifarie, sicut patet per dionysium 4
cap. De div. Nom. Et per Philosophum in 2 ethic.; et propter hoc non est inconveniens si locus retributionis est
unus, loca vero poenarum sunt plura.
RA2
Ad secundum dicendum, quod status merendi vel demerendi est unus status, cum ejusdem sit posse mereri et
demereri; et ideo convenienter debetur omnibus unus locus. Sed eorum qui recipiunt pro meritis, sunt status
diversi; et ideo non est simile.
RA3
Ad tertium dicendum, quod pro culpa originali potest aliquis puniri dupliciter, ut ex dictis patet, vel ratione
personae, vel ratione naturae tantum; et ideo illi culpae respondet duplex Limbus.
RA4
Ad quartum dicendum, quod aer iste caliginosus non assignatur Daemonibus quasi locus in quo recipiant
retributionem pro meritis, sed quasi competens officio eorum, inquantum deputantur nobis ad exercitium; et ideo
inter receptacula de quibus nunc agitur, non computatur; primo enim deputatur eis ignis inferni, ut patet Matth.
25.
RA5
Ad quintum dicendum, quod Paradisus terrestris pertinet magis ad statum viatoris quam ad statum recipientis pro
meritis; et ideo inter receptacula de quibus nunc agitur, non computatur.
RA6
Ad sextum dicendum, quod illa positio est impossibilis, ut in dist. 2 dictum est; si tamen esset possibilis, talis in
inferno puniretur in aeternum.
Quod enim veniale peccatum in Purgatorio temporaliter puniatur, accidit ei inquantum gratiam habet adjunctam;
unde si adjungatur mortali, quia est sine gratia, poena aeterna punietur in inferno.
Et quia iste qui cum originali peccato decedit, habet veniale sine gratia, non est inconveniens, si ponitur
aeternaliter puniri.
RA7
Ad septimum dicendum, quod diversitas graduum in poenis vel praemiis non diversificat statum, secundum
cujus diversitatem receptacula distinguuntur; et ideo ratio non sequitur.
RA8
Ad octavum dicendum, quod hoc quod animae separatae aliquando in loco nostrae habitationis puniuntur, non
propter hoc est quod locus iste sit proprius locus poenarum; sed hoc fit ad nostram instructionem, ut earum
poenas videntes retrahamur a culpis. Quod autem animae existentes in carne hic puniuntur pro peccatis, non
pertinet ad propositum: quia talis poena non trahit hominem extra statum merentis vel demerentis.
Nunc autem agimus de receptaculis quae debentur animae post statum meriti vel demeriti.
RA9
Ad nonum dicendum, quod malum non potest esse pure absque omni commixtione boni, sicut bonum summum
est absque omni commixtione mali; et ideo illi qui ad beatitudinem, quae summum bonum est, transferendi sunt,
debent esse ab omni malo purgati; et propter hoc oportet esse locum in quo tales purgentur, si hinc non omnino
purgati exeant. Sed illi qui in infernum detrudentur, non erunt immunes ab omni bono; et ideo non est simile:
quia in inferno existentes praemium bonorum suorum recipere possunt inquantum bona praeterita eis valent ad
mitigationem poenae.
RA10
Ad decimum dicendum, quod in gloria animae consistit praemium essentiale; sed gloria corporis, cum redundet
ex anima, tota consistit in anima quasi originaliter; et ideo carentia gloriae animae diversificat statum, non autem
carentia gloriae corporis; et propter hoc etiam idem locus, scilicet caelum empyreum, debetur animabus sanctis
exutis a corpore, et conjunctis corporibus gloriosis; non autem idem locus debetur animabus patrum ante
perceptionem gloriae animae, et post perceptionem ipsius.

|+d45.q2 Distinctio 45, Quaestio 2
|a0 Prologus
Deinde quaeritur de suffragiis mortuorum; et circa hoc quaeruntur quatuor: 1 utrum suffragia quae per unum
fiunt, alii prodesse possint; 2 quibus prosint; 3 quae suffragia prosint; 4 quantum prosint.
|a1 Articulus 1: Utrum suffragia per unum facta alii prodesse possint.
2126

