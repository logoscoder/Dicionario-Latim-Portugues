Et ideo secundum alios dicendum, quod dos in matrimonio carnali proprie dicitur quod datur ab his qui sunt ex
parte mulieris, his qui sunt ex parte viri, ad sustentanda onera matrimonii, ut dictum est. Sed tunc remanet
difficultas, quomodo haec significatio aptari possit ad propositum, cum ornatus qui sunt in beatitudine, dentur
sponsae spirituali a patre sponsi: quod manifestabitur respondendo ad argumenta.
RA1
Ad primum ergo dicendum, quod dotes quamvis assignentur sponso in carnali matrimonio ad usum, tamen
proprietas et dominium pertinent ad sponsam; quod patet ex hoc quod soluto matrimonio dos remanet sponsae
secundum jura; et sic etiam in matrimonio spirituali ipsi ornatus qui sponsae spirituali dantur, scilicet ecclesiae
in membris suis, sunt quidem ipsius sponsi, inquantum ad ejus gloriam et honorem cedunt; sed sponsae,
inquantum per eas ornatur.
RA2
Ad secundum dicendum, quod pater sponsi, scilicet Christi, est persona sola patris; pater autem sponsae est tota
trinitas. Effectus autem in creaturis ad totam pertinent trinitatem; unde hujusmodi dotes in spirituali matrimonio,
proprie loquendo, magis dantur a patre sponsae quam a patre sponsi. Sed tamen haec collatio quamvis ab
omnibus personis fiat, singulis personis potest appropriari per aliquem modum: personae quidem patris ut danti,
quia in ipso est auctoritas; ei etiam paternitas respectu creaturae appropriatur, ut dictum est in 1 libro, distinct.
18, quaest. 1, art. 5, in corp., ut sic idem sit pater sponsi et sponsae; filio vero appropriatur, inquantum propter
ipsum et per ipsum dantur; sed spiritui sancto, inquantum in ipso et secundum ipsum dantur: amor enim est
omnis donationis ratio.
RA3
Ad tertium dicendum, quod dotibus per se convenit illud quod per dotes efficitur, scilicet solatium matrimonii;
sed per accidens illud quod per eas removetur, scilicet onus matrimonii, quod per dotes alleviatur: sicut gratiae
per se convenit facere justum, sed per accidens quod de impio faciat justum. Quamvis ergo in matrimonio
spirituali non sint aliqua onera, est tamen ibi summa jucunditas; et ad hanc perficiendam jucunditatem dotes
sponsae conferuntur, ut scilicet delectabiliter per eas sponso conjungatur.
RA4
Ad quartum dicendum, quod dotes non consueverunt assignari sponsae quando desponsatur, sed quando in
domum sponsi traducitur, ut praesentialiter sponsum habeat. Quamdiu autem in hac vita sumus, peregrinamur a
Domino; 2 corinth. 5; et ideo dona quae sanctis in hac vita conferuntur, non dicuntur dotes, sed illa quae
conferuntur eis quando transferuntur in gloriam, in qua sponso praesentialiter perfruuntur.
RA5
Ad quintum dicendum, quod in spirituali matrimonio interior decor requiritur, ut in psalm. 44, 15: omnis gloria
ejus filiae regis ab intus etc..
Sed in matrimonio corporali requiritur decor exterior; unde non oportet quod hujusmodi dotes assignentur in
matrimonio spirituali sicut assignantur in corporali.
|a2 Articulus 2: Utrum dos sit idem quod beatitudo.
AG1
Ad secundum sic proceditur. Videtur quod dos sit idem quod beatitudo. Ut enim ex definitione praedicta patet,
est ornatus animae et corporis, in aeterna beatitudine jugiter perseverans.
Sed beatitudo animae est quidam ornatus ejus.
Ergo beatitudo est dos.
AG2
Praeterea, dos dicitur illud per quod sponsa delectabiliter sponso conjungitur. Sed in spirituali matrimonio
beatitudo est hujusmodi. Ergo beatitudo est dos.
AG3
Praeterea, visio, secundum Augustinum, est tota substantia beatitudinis. Sed visio ponitur una de dotibus. Ergo
beatitudo est dos.
AG4
Praeterea, fruitio beatum facit. Fruitio autem est dos. Ergo dos beatum facit; et sic est beatitudo.
AG5
Praeterea, secundum boetium in 3 de consolatione, beatitudo est status omnium bonorum congregatione
perfectus. Sed status beatorum perficitur ex dotibus. Ergo dotes sunt beatitudinis partes.
SC1
Sed contra, dos datur sine meritis. Sed beatitudo non datur, sed redditur. Ergo beatitudo non est dos.
SC2
Praeterea, beatitudo est una tantum; dotes vero sunt plures. Ergo beatitudo non est dos.
SC3
Praeterea, beatitudo inest homini secundum id quod inest potissimum in eo, ut dicitur in 1 ethic..
Sed dos etiam in corpore ponitur. Ergo dos et beatitudo non sunt idem.
2262

