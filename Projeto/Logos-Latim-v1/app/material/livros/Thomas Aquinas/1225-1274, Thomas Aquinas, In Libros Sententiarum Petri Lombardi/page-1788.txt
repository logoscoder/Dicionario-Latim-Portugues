Praeterea, homo propter votum religionis non absolvitur a praeceptis Dei. Si ergo homo quilibet ex praecepto
teneretur fratrem corripere, videtur quod religiosi deberent de claustro suo exire ad corripiendum saeculares
delinquentes; quod falsum est, quia sic religionis observantia periret.
AG5
Praeterea, homo non debet excitare sibi odium proximi; quia Gregorius dicit: non est timendum ne is qui arguitur
contumelias inferat; sed timendum ne tractus ad odium deterior fiat. Sed frequenter ex correptione odium
generatur, quia veritas odium parit. Ergo non tenetur homo ad corripiendum.
AG6
Praeterea, ibi debet homo corripere ubi habet arbitrium; sicut dicit Glossa, super illud: si peccaverit in te etc.: si
enim in Deum peccavit, non est nostri arbitrii. Cum ergo omne peccatum sit in Deum, non possumus de peccato
corripere.
SC1
Sed contra, super illud Matth. 18: si peccaverit in te etc., dicit Glossa: ita peccat qui fratrem suum peccare videt,
et tacet, sicut qui poenitenti non indulget. Sed ad indulgendum peccanti omnes ex praecepto caritatis tenentur.
Ergo et ad corripiendum delinquentes.
SC2
Praeterea, eleemosynae spirituales sunt magis necessariae quam corporales. Sed eleemosyna corporalis est sub
praecepto; ut supra, dist. 15, qu. 1, art. 1, quaestiunc. 4, dictum est. Ergo et correptio peccantium, cum sit
spiritualis eleemosyna, ut ibi dictum est.
CO
Respondeo dicendum ad primam quaestionem, quod per legis divinae praecepta homines sufficienter in hac vita
ordinantur. Sicut autem in exercitu, ut Philosophus dicit in 11 metaph., est duplex ordo; unus quo totus exercitus
ad ducem ordinatur; alius quo singuli de exercitu ordinantur ad invicem: ita et in conversatione hujus vitae,
omnium qui in aliqua communitate congregantur, est duplex ordo; unus ad praelatum, alius singulorum ad
invicem. Unde uterque ordo debet praecepto divinae legis institui.
Ordo autem praelati ad subditum consistit in hoc ut omnes subditi ad bonum commune, quod praelatus intendere
debet, intendant, et quod praelatus eos ad hoc dirigat. Ordo autem singulorum ad invicem est ut unusquisque
alteri auxilium praebeat ad bonum suum consequendum; unde sicut praelatis ex praecepto incumbit ut
subditorum curam gerant, et subditis ut praelatis obediant; ita et coaequalibus ad invicem, ut sibi invicem
auxilium ferant non solum in corporalibus, sed etiam in spiritualibus magis; et ideo cum maximum auxilium
homini per correptionem in spiritualibus adhibeatur, praeceptum divinae legis ad hoc se extendere debet.
RA1
Ad primum ergo dicendum, quod Hieronymus loquitur de correptione cui adjungitur correctio, quod patet ex hoc
quod subjungit: quae est enim misericordia parcere uni, et omnes in discrimen adducere? et talis correptio solum
praelatis competit.
RA2
Ad secundum dicendum, quod curam alicujus aliquis simpliciter habere potest, et secundum quid.
Simpliciter quidem curam alicujus habet, cujus dispositioni totum regimen vitae ipsius subditur; quia providentia
et cura respiciunt ordinem ad finem, ad quem homo per totam vitam suam intendit; et sic curam alterius non
habet aliquis nisi praelatus, qui habet propter hoc super subditum imperium. Sed secundum quid quantum ad
aliquid; ut ad subveniendum in aliquo particulari casu, quilibet habet curam alterius; quia unicuique mandavit
Deus de proximo suo; Eccl. 17, 12; et secundum apostolum 1 Cor. 12, 12, pro se invicem solicita sunt membra.
RA3
Ad tertium dicendum, quod etiam praecepta affirmativa non obligant ad semper, quamvis semper obligent; et
ideo ad illud ad quod in aliquo casu implendum obligamur, et non in alio, non est consilium, sed praeceptum;
quia consilium nunquam obligat, nisi per hoc quod in praeceptum transit ex aliquo accidenti. Tempus autem ad
quod obligat, est cum delinquens occurrit ipsi corripienti, et corripi potest commode, et speratur emendatio, et
non est alius cui ex officio incumbat corripere; vel si ille cui incumbit, negligens appareat in corrigendo.
Si enim non speraretur emendatio, sed magis deterioratio propter impatientiam corrigendi, excusaretur a
praecepto; similiter si praelatus diligens appareret ad corrigendum subditum suum.
RA4
Ad quartum dicendum, quod quidam dicunt, quod monachus non debet exire claustrum ut corripiat delinquentes,
quia vacat operi meliori, scilicet contemplationi. Sed hoc non videtur verum; quia etiam aliquis a contemplatione
abstrahitur, ut saluti proximorum subveniat. Et ideo dicendum, quod si monacho opportunitas corripiendi
advenerit, ipse etiam corripere tenetur; sed non tenetur quaerere delinquentem exiens claustrum, aut ordinis sui
statuta frangere, ne ipse in periculum incidat, a quo alium liberare tenetur.
RA5
Ad quintum dicendum, quod semper vitandum est ne ex correctione sequatur odium nostra culpa, scilicet ex
indiscreta correptione. Si autem ad odium provocetur ex quo deberet ad dilectionem incitari, non est curandum,
praecipue quando ejus peccatum in damnum aliorum vergit, vel etiam damnum sequens, vel peccatum ipsum est
1788

