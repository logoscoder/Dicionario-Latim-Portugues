SC2
Praeterea, ubicumque est diversitas gradus secundum superius et inferius, ibi est diversus ordo.
Sed a principio creationis ante infusionem gratiae, si in gratia creati non sunt, fuit in eis gradus superior et
inferior, secundum quod quidam erant subtilioris essentiae, et perspicacioris intelligentiae, ut supra dictum est.
Ergo videtur quod a principio creationis fuerint in eis ordines distincti.
CO
Respondeo dicendum, quod donum gratiae est perfectivum naturae; et ideo distinctio ordinum est per diversum
donum gratuitum sicut per principium formale, et per diversum donum naturale sicut per principium quasi
materiale et dispositivum: unde definitio ordinis utrumque complectitur, comprehendens principia materialia et
formalia. Sic ergo quodammodo a principio creationis fuit distinctio ordinum, non tamen secundum ultimum
complementum.
RA1
Ad primum ergo dicendum, quod etiam in natura angelica est quaedam deiformitas, secundum quod prima et
nobilior est inter naturas creatas, et magis accedens ad similitudinem divinam, secundum proprietates naturales;
sed completa deiformitas est per dona gratuita.
RA2
Ad secundum dicendum, quod in Angelis ante infusionem gratiae erat etiam dilectio et cognitio naturalis, a cujus
ardore et plenitudine possent dici cherubim et seraphim, quamvis non secundum completam rationem.
RA3
Ad tertium dicendum, quod homines nostrae hierarchiae, omnes sunt unius speciei et naturae formaliter: unde
tota diversitas individuorum in eadem specie causatur ex principiis materialibus: et ideo secundum naturam non
est distinctio ordinis in nobis, sed secundum potestatem gratis concessam. Nec oportet quod in omnibus nostra
hierarchia cum caelesti conveniat, etsi eam secundum modum suum imitetur.
RA4
Ad quartum dicendum, quod si Angeli haberent naturalia tantum, adhuc lumen unius excederet lumen alterius; et
ita posset esse aliqua illuminatio et perfectio, sed non complete.
|a8 Articulus 8: Utrum homines assumantur ad ordines Angelorum.
AG1
Ad octavum sic proceditur. Videtur quod homines nunquam ad ordines Angelorum assumantur.
Quia, secundum dionysium, distinguuntur quatuor gradus rerum, scilicet intellectualium, in quo
comprehenduntur Angeli; rationalium, in quo sunt homines; sensibilium, in quo sunt bruta animalia; et
existentium, in quo sunt res insensibiles. Sed sensitiva nunquam possunt pertingere ad gradum rationalium.
Ergo rationalia nunquam possunt pertingere ad gradum intellectualium; et ita homines non assumuntur ad
ordines Angelorum.
AG2
Praeterea, plus distat natura hominis a natura Angelorum, et praecipue superiorum, quam natura unius Angeli a
natura alterius. Sed Angelus inferioris naturae non fuit capax illius doni per quod superiores ordinantur in suo
ordine; nec breviter Angelus unius ordinis potest pertingere ad superiorem ordinem. Ergo videtur quod nec
homines ad ordines Angelorum assumantur.
AG3
Praeterea, quantumcumque intellectus perficiatur lumine gratiae vel gloriae, semper oportet quod intelligat sub
lumine naturali: quia gratia non tollit naturam, sed perficit. Sed lumen naturale in nobis est obumbratum respectu
luminis naturalis Angeli. Ergo homo semper magis obscure videbit quam Angelus. Sed tota substantia gloriae est
in visione. Ergo videtur quod homo nunquam pertingat ad gloriam Angelorum.
AG4
Praeterea, quaecumque differunt in hierarchia, differunt et homines differunt in hierarchia. Ergo videtur quod
etiam in ordine; et ita homines non assumantur ad ordines Angelorum.
AG5
Praeterea, quicumque est in ordine aliquo, habet actum illius ordinis. Sed actus alicujus ordinis est custodire
homines et mitti in ministerium, quod non convenit animabus sanctis. Ergo videtur quod homines ad ordines
Angelorum non assumantur.
SC1
Sed contra est quod Dominus dixit Matth. 22, 30: quod erunt sicut Angeli Dei in caelo. Dionysius etiam dicit,
quod homines Angelorum gloriam sortiuntur. Gregorius etiam dicit in homilia de centum ovibus, quod homines
secundum diversitatem meritorum ad diversos ordines transferuntur.
CO
Respondeo dicendum, quod circa hoc est triplex positio. Quidam enim Commentator Graecus episcopus
eustratius nomine, dicit in commento super 6 ethic. Aristotelis, quod nullus tantum animae suae profectum
sperare potest ut ad operationem intellectuum separatorum pertingat; et secundum hoc, hominum qui in gloriam
482

