Ad quartum dicendum, quod Angeli summum gradum contemplationis non attingunt; sed propter hoc dicuntur
non proficere, quia tota eorum capacitas plena est: nec ampliari potest illa capacitas Angelorum per meritum,
sicut in hominibus qui sunt in statu viae.
|a2 Articulus 2: Utrum Angeli inferiores illuminentur a superioribus.
AG1
Ad secundum sic proceditur. Videtur quod Angeli inferiores per superiorum illuminationem in cognitionem
rerum sive divinorum effectuum non proficiant. Omnis enim operatio Angeli aut pertinet ad naturam aut ad
praemium. Sed in naturali cognitione non proficiunt, quam totam simul in creatione receperunt; nec etiam in
merito aut in praemio proficiunt. Ergo videtur quod in eis cognitio divinorum effectuum non crescat.
AG2
Praeterea, Deus est causa rerum per essentiam suam. Ergo in hoc quod videtur essentia sua, cognoscitur ipse esse
causa. Sed quando cognoscitur aliquid inquantum est causa, cognoscitur etiam effectus ejus. Ergo videtur, cum
Angeli beati essentiam divinam videant, quod etiam in ipsa effectus ejus cognoscant; et sic in cognitione
divinorum effectuum non crescunt.
AG3
Praeterea, nihil est cujus ratio non sit in Dei scientia, sive verbo ejus, quod est ars plena rationum viventium, ut
dicit Augustinus. Sed Angeli beati vident Dei verbum. Ergo cognoscunt omnes divinos effectus; et sic idem quod
prius.
AG4
Praeterea, qui videt speculum, necessario videt formas relucentes in speculo, nisi diversitas partium speculi
impediat, ut dum intuetur unam partem speculi, formas resultantes in alia parte non videat. Sed Dei verbum,
quod est sapientia genita, est speculum sine macula, ut dicitur Sap. 7, in quo omnes rerum rationes resplendent.
Ergo cum verbum sit indivisibile, Angeli intuentes verbum omnia in eo cognoscunt; et sic idem quod prius.
AG5
Praeterea, secundum Philosophum, intellectus cum intelligit difficilia, non minus intelligit infima, sed magis:
altissimum autem intelligibile est essentia divina. Sed eam Angeli vident. Ergo videtur quod omnia alia
cognoscere possunt; et ita eorum cognitio non crescit.
SC1
Sed contra est quod dicit dionysius in fine cael.
Hierar. Quod multae rationes sacramentorum latent supernas essentias, idest Angelos. Sed quaecumque latent
aliquem, ipse potest in cognitionem eorum proficere. Ergo Angeli in cognitione proficere possunt.
SC2
Praeterea, in 6 cap. Ejusdem libri dicit, quod Angeli inferiores per superiores a nescientia purgantur.
Sed non liberatur aliquis a nescientia nisi per scientiae acquisitionem. Ergo videtur quod Angeli in acquirendo
scientiam proficiant.
CO
Respondeo dicendum, quod Angeli proficiunt in cognitione divinorum effectuum per illuminationes in inferiores
a superioribus descendentes: et hoc patet sic. Cum enim Deus sit universalissima causa omnium entium, in
visione essentiae ejus non cognoscuntur omnes effectus ipsius de necessitate, nisi intellectus totam virtutem ejus
comprehendat: et quanto aliquis intellectus limpidius eam videt, tanto plura in ea cognoscere potest; sicut in
principiis primis speculativis, qui perspicacioris intellectus est, plures conclusiones in eis videt: et ita superiores
Angeli plures effectus in essentia divina cognoscunt quam inferiores, et de illis superiores inferiores illuminare et
instruere possunt: et tamen aliqui effectus sunt quos omnes immediate in visione divinae essentiae percipiunt,
quamvis etiam hos superiores perfectius cognoscant, sicut et divinam essentiam clarius intuentur; et unusquisque
ordo ex illo nomen et rationem recipit, quod est ultimum suae virtutis ad capiendam rerum cognitionem
immediate in visione divinae essentiae.
RA1
Ad primum ergo dicendum, quod revelationes divinorum effectuum pertinent ad praemium, non quidem
essentiale, sed accidentale: et dicitur praemium accidentale ad quod merita directe non ordinantur, sed
superadditur ex liberalitate retribuentis.
RA2
Ad secundum dicendum, quod per hanc rationem probat Algazel, Deum creaturarum scientiam habere,
inquantum suam essentiam cognoscit; non tamen sequitur quod videns essentiam ejus omnia sciat, nisi ipsam
perfecta cognitione comprehendat; et hoc Angelis non convenit.
RA3
Et per hoc patet responsio ad tertium: quia quamvis verbum videant, non tamen ipsum secundum modum rei
cognitae vident, sed secundum modum cognoscentium, idest sui ipsorum; et ideo non oportet quod omnia quae
in verbo sunt cognoscant.
RA4
496

