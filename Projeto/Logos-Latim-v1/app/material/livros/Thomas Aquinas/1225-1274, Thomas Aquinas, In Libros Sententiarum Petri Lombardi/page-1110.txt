concupiscibili ex VI superioris potentiae. Nulla autem potentia secundum suam naturam determinatur ad illa
quae sunt supra naturam rationis nostrae, quorum est fides; et ideo ad hunc actum indigemus habitu, qui non est
acquisitus: qui quidem in duobus nos adjuvat: in hoc scilicet quod intellectum facit facilem ad credendum
credenda, contra duritiem, et discretum ad refutandum non credenda, contra errorem.
RA1
Ad primum ergo dicendum, quod habitus infusus similis est habitui innato: quia sicut naturalis habitus datur in
creatione, ita infusus in reparatione.
Naturalis autem habitus, sicut intellectus principiorum, indiget ut cognitio determinetur per sensum, quo
acquisitus non indiget: quia dum acquiritur, per actum determinationem recipit. Et similiter oportet quod fidei
habitus determinationem recipiat ex parte nostra: et quantum ad istam determinationem dicitur fides acquiri per
scientiam theologiae, quae articulos distinguit; sicut habitus principiorum dicitur acquiri per sensum quantum ad
distinctionem principiorum, non quantum ad lumen quo principia cognoscuntur.
RA2
Ad secundum dicendum, quod in fide quatuor considerantur; scilicet ipsum quod credendum est, ratio
voluntatem determinans ad credendum, voluntas intellectui imperans, intellectus exequens: et secundum hoc
fides quantum ad ejus determinationem, et quantum ad ejus actum qui in nobis est, quamvis habitus sit infusus,
dicitur esse ex quatuor quae in nobis sunt. Quia quantum ad ipsum credendum dicitur esse ex auditu: quia
determinatio credendorum fit in nobis per locutionem interiorem qua Deus nobis loquitur, vel vocem exteriorem.
Quantum vero ad rationem, quae inducit voluntatem ad credendum, dicitur esse ex visione alicujus quod ostendit
Deum esse qui loquitur in eo qui fidem annuntiat. Quantum vero ad imperium voluntatis dicitur fides esse ex
voluntate.
Quantum autem ad executionem intellectus, dicitur esse actus fidei ex intellectu.
RA3
Ad tertium dicendum, quod Philosophi, proprie loquendo, non crediderunt Deum omnipotentem, sed sciverunt:
quia demonstrative illud probaverunt.
Sed si aliqui illud sine demonstratione crediderunt, non crediderunt illud quasi Deo dicenti hoc, sed alicui signo
ex quo illud conjecturati sunt.
RA4
Ad quartum dicendum, quod non potest habitus infusus fidei in actum exire, nisi fides determinetur vel a Deo per
revelationem, vel ab homine per doctrinam: et simile est de habitu principiorum.
RA5
Ad quintum dicendum, quod perfectio divinorum operum est ex ipso; sed quod sit in eis aliqua imperfectio, hoc
accidit ex parte recipientis.
RA6
Ad sextum dicendum, quod in actu peccati non solum est defectus debitae circumstantiae, sed est ibi positio
indebitae; et ideo non tantum est imperfectus, sed est etiam malus; et ideo peccatum non dicitur a Deo esse. Sed
in actu fidei informis est defectus alicujus quod debet esse; non autem est ibi positio alicujus quod esse non
debeat; et ideo actus ille est imperfectus, non autem malus; et propter hoc a Deo est actus, non autem defectus.
|a3 Articulus 3: Utrum fides informis sit in Daemonibus.
Articulus 3A
AG1
Ad tertium sic proceditur. Videtur quod fides informis non sit in Daemonibus. Visio enim fidei est in speculo et
in aenigmate, ut dicitur 1 corinth. 13. Sed aenigmatica et specularis cognitio est in nobis ex hoc quod per sensum
naturaliter cognitionem accipimus; quod non est in Daemonibus.
Ergo in eis non potest esse fides informis.
AG2
Praeterea, fides informis est donum gratuitum, ut dictum est. Sed post peccatum, Angelo non est infusum aliquod
donum gratuitum; ante autem in eis fides non erat, sed visio. Ergo non habent fidem informem.
AG3
Praeterea, actus fidei ex voluntate est. Sed nullus actus Daemonum ex voluntate deliberata procedens, bonus est,
ut in 2 Lib., dist. 7, dictum est.
Ergo cum actus fidei informis sit bonus, videtur quod non habeant fidem informem.
SC1
Sed contra Jacob. 11, 19: Daemones credunt, et contremiscunt.
SC2
Praeterea, Rom. 1, super illud: ex fide in fidem, dicit Glossa: fides informis Daemonum est.
CO

1110

