Praeterea, non potest homo esse justus et bonus sine gratia. Sed in hoc quod aliquis bona et justa operatur,
justitia et bonitas hominis attenditur.
Ergo homo sine gratia non potest aliquod bonum facere.
AG5
Praeterea, nihil potest in effectum qui est ultra suam perfectionem. Sed boni actus excedunt bonitatem
naturalium potentiarum: quia computantur inter magna bona, cum potentiae inter media bona computentur. Ergo
homo per potentias naturales sine additione gratiae non potest in bonam operationem.
SC1
Sed contra, nulli fit admonitio vel praeceptum de eo quod facere non potest. Sed quotidie homines admonentur ut
bona faciant. Ergo bona facere est in eorum potestate, etiam sine gratia.
SC2
Praeterea, secundum Damascenum nulla res destituitur propria operatione. Sed bona operatio hominis est propria
ejus, idest secundum rationem ordinatam, sicut et malum hominis est contra rationem esse, ut dionysius dicit.
Ergo homo per se sine gratia adjuncta potest in bonam operationem.
CO
Respondeo dicendum, quod cum virtus essentiam consequatur, oportet quod secundum diversitatem naturarum
sit diversa facultas ad operandum: quod quidam non attendentes, pari modo operationem liberi arbitrii et rerum
naturalium determinaverunt, credentes quod sicut lapis de necessitate suam operationem habet, ut eat deorsum
nisi aliquid impediat, ita etiam homo necessario operationes suas exerceat secundum congruentiam alicujus
naturae in ipso existentis: et quia in homine consideratur duplex natura; una scilicet intellectualis, ex qua inest
homini inclinatio ad appetendum per se desiderabilia et honesta; et altera sensibilis, secundum quam pronus est
ad appetendum et ad concupiscendum ea quae sunt delectabilia secundum sensum, ideo ad haec duo respicientes
haeretici, contrarias haereses ex eadem radice prodeuntes confecerunt: quorum quidam, scilicet Joviniani,
attendentes ad intellectualem naturam, hominem de necessitate bene operari, et nunquam posse peccare
asserebant; alii vero, scilicet Manichaei, respicientes ad naturam sensibilem, quam secundum se malam esse
dicebant, et a malo Deo originem habuisse, dixerunt, quod homo de necessitate peccat, nec bonum facere potest,
in hoc penitus liberum arbitrium utrique destruentes: non enim esset homo liberi arbitrii, nisi ad eum
determinatio sui operis pertineret, ut ex proprio judicio eligeret hoc aut illud, ut supra dictum est.
Et ideo alii naturam liberi arbitrii salvare volentes, in alium errorem prolapsi sunt, scilicet pelagiani, facultatem
liberi arbitrii ampliantes; dicunt enim, quod quia liberum arbitrium de se non est determinatum ad aliquod opus,
sed ex ipso pendet determinatio cujuscumque operis; ideo homo per liberum arbitrium in quodlibet bonum opus
potest sine aliqua gratia superaddita, etiam in opus meritorium, non attendentes quod opus meritorium non
determinet genus actus, sed efficaciam.
Genera enim actuum distinguuntur secundum diversitatem objectorum: et quia liberum arbitrium ad nullum
objectum determinatum est, ideo in quodlibet genus actus ex se potest, ut videlicet facere fortia, et justa, et
hujusmodi. Sed actus meritorius habet efficaciam excedentem naturalem virtutem inquantum est efficax ad illud
praemium consequendum quod facultatem naturae excedit; et ideo quod opus sit meritorium, non potest liberum
arbitrium ex seipso, nisi sublevetur per habitum qui etiam naturae facultatem excedat, qui gratia dicitur.
Et ideo secundum fidem catholicam, in medio contrariarum haeresum incedendum est, ut scilicet dicamus
hominem per liberum arbitrium et bona et mala facere posse; non tamen in actum meritorium exire sine habitu
gratiae: sicut etiam non potest homo sine habitu virtutis acquisitae talem actum facere qualem facit virtuosus quo
ad modum agendi, licet possit tale facere quantum ad genus operis: ut ly per se non excludat divinam
causalitatem, secundum quod ipse Deus in omnibus operatur ut universalis causa boni, ut dicitur Isai. 26, 13:
omnia opera nostra operatus es in nobis Domine; sed excludit habitum aliquem creatum naturalibus
superadditum.
RA1
Ad primum ergo dicendum, quod, sicut supra dixit Magister, gratia dupliciter dicitur: uno modo donum
gratuitum; alio modo ipse Deus gratis dans.
Dona autem gratuita proprie dicuntur quae naturalibus superaddita sunt: sine quibus donis homo multa bona
facere potest, quamvis non meritoria; nihil tamen boni potest facere sine gratia Dei, secundum quod intelligitur
gratia ipse Deus gratis dans, eo quod ipse est principium omnis boni non tantum in hominibus sed etiam in aliis
creaturis: et sic intelligendum est quod dicitur: sine me nihil potestis facere; et sic etiam potest intelligi quod
apostolus dicit, quod non sumus sufficientes cogitare aliquid a nobis quasi ex nobis.
Vel intelligendum est de cogitatione illorum quae ad fidem pertinent, quae capacitatem naturalis rationis
excedunt; et ad haec homo sufficiens non est sine gratia fidei.
RA2
Unde patet responsio ad secundum.
RA3
Ad tertium dicendum, quod Deus non tantum juvat nos ad bene agendum per habitum gratiae, sed etiam interius
operando in ipsa voluntate, sicut in qualibet re operatur, et exterius occasiones et auxilia praebendo ad bene
658

