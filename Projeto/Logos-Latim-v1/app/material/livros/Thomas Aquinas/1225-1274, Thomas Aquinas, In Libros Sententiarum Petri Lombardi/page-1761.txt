materialis clavis, aperire et claudere; cujus objectum tangit in hoc quod dicit: a regno; modus autem in hoc quod
dignitas et indignitas in illis in quos actus exercetur, pensatur.
RA1
Ad primum ergo dicendum, quod ad duo quorum unum est causa alterius, una potestas ordinatur; sicut in igne
calor ad calefaciendum et dissolvendum. Et quia omnis gratia et remissio in corpore mystico ex capite suo
provenit; ideo eadem potestas esse videtur per essentiam, qua sacerdos conficere potest, et qua potest ligare et
solvere, si jurisdictio adsit; nec differt nisi ratione secundum quod ad diversos effectus comparatur; sicut etiam
ignis dicitur secundum aliam rationem calefactivus et liquefactivus. Et quia nihil est aliud character ordinis
sacerdotalis quam potestas exercendi illud ad quod principaliter ordo sacerdotii ordinatur, sustinendo quod sit
idem quod spiritualis potestas; ideo character, et potestas confitendi, et potestas clavium, est unum et idem per
essentiam, sed differt ratione.
RA2
Ad secundum dicendum, quod omnis potestas spiritualis datur cum aliqua consecratione; et ideo clavis cum
ordine datur; sed executio clavis indiget materia debita, quae est plebs subjecta per jurisdictionem; et ideo
antequam jurisdictionem habeat, habet claves, sed non habet actum clavium: et quia clavis per actum definitur,
ideo in definitione clavis ponitur aliquid ad jurisdictionem pertinens.
RA3
Ad tertium dicendum, quod aliquis potest esse dignus aliquo dupliciter: aut ita quod ipsum habendi jus habeat, et
sic quilibet dignus jam habet caelum apertum: aut ita quod insit ei aliqua congruitas ad hoc quod ei detur; et sic
dignos, quibus nondum totaliter apertum est caelum, potestas clavium recipit.
RA4
Ad quartum dicendum, quod sicut Deus non obdurat impartiendo malitiam, sed non conferendo gratiam; ita
sacerdos dicitur excludere, non quod impedimentum ad intrandum ponat, sed quia impedimentum positum non
amovet: quia ipse amovere non potest, nisi prius Deus amoverit; et ideo rogatur Deus, ut ipse absolvat, ut sic
sacerdotis absolutio locum habeat.
RA5
Ad quintum dicendum, quod actus sacerdotis non est immediate super regnum, sed super sacramenta, quibus
homo ad regnum pervenit.
Articulus 1C
AG1
Ulterius. Videtur quod non sint duae claves, sed tantum una. Ad unam enim seram non requiritur nisi una clavis.
Sed sera ad quam amovendam ordinantur ecclesiae claves, est peccatum.
Ergo contra unum peccatum non indiget ecclesia duabus clavibus.
AG2
Praeterea, claves in collatione ordinis conferuntur.
Sed scientia non est ex infusione semper, sed quandoque ex acquisitione; nec ab omnibus ordinatis habetur, et a
quibusdam non ordinatis habetur. Ergo scientia non est clavis; et sic est tantum una clavis, scilicet potestas
judicandi.
AG3
Praeterea, potestas quam habet sacerdos super corpus mysticum, dependet ex potestate quam habet super corpus
Christi verum. Sed potestas confitendi corpus Christi verum est una tantum.
Ergo clavis, quae est potestas respiciens corpus Christi mysticum, est una tantum.
AG4
Sed contra, videtur quod sint plures quam duae. Quia sicut ad actum hominis requiritur potentia et scientia, ita et
voluntas. Sed scientia discernendi ponitur clavis, et similiter potentia judicandi.
Ergo et voluntas absolvendi deberet dici clavis.
AG5
Praeterea, tota trinitas peccata remittit. Sed sacerdos per claves est minister remissionis peccatorum.
Ergo debet habere tres claves, ut trinitati configuretur.
CO
Ad tertiam quaestionem dicendum, quod in omni actu qui requirit idoneitatem ex parte recipientis, duo sunt
necessaria ei qui debet actum illum exercere; scilicet judicium de idoneitate recipientis, et expletio actus; et ideo
etiam in actu justitiae, per quem redditur alicui hoc quo dignus est, oportet esse judicium quo discernatur an fit
dignus, et ipsa redditio; et ad utrumque horum auctoritas quaedam, sive potestas, exigitur. Non enim dare
possumus nisi quod in potestate habemus: nec judicium dici potest, nisi vim coactivam habeat, eo quod judicium
jam ad unum determinatur: quae quidem determinatio in speculativis fit per virtutem primorum principiorum
quibus resisti non potest: et in rebus practicis per vim imperativam in judicante existentem. Et quia actus clavis
requirit idoneitatem in eo in quem exercetur, quia recipit per clavem judex ecclesiasticus dignos, et excludit
indignos, ut ex dicta definitione patet; ideo indiget judicio discretionis, quo idoneitatem judicat, et ipso
1761

