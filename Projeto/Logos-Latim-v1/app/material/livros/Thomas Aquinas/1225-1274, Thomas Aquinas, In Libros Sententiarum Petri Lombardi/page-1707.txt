quae aliquam notabilem quantitatem peccato addunt, confiteri necessitatis est, si memoriae occurrunt. Alii vero
dicunt, quod non sint de necessitate confitendae nisi circumstantiae quae ad aliud genus peccati trahunt; et hoc
probabilius est; sed addendum est, quae ad aliam speciem mortalis trahunt: cujus ratio est, quod venialia non
sunt de necessitate confessionis, sed solum mortalia, quae quantitatem infinitam quodammodo habent; et quia
circumstantiae aggravantes quae aliam speciem peccato non tribuunt, vel quae tribuunt quidem, sed non mortalis
peccati, non sunt de necessitate confessionis. Tamen eadem confiteri perfectionis est, sicut et de venialibus
dictum est.
RA1
Ad primum ergo dicendum, quod quamvis de sodomis, idest de peccato mortali, non possit homo exire, nisi per
confessionem ad minus in proposito existentem; tamen de illis quae circa sunt, idest de venialibus, et
circumstantiis quae venialibus aequivalent, potest homo sine confessione exire.
RA2
Ad secundum dicendum, quod determinata quantitas peccati non potest sacerdoti innotescere, quia nec ipse
peccator scit: unde sufficit quod cognoscat quantitatem quae ex specie peccati consurgit.
RA3
Ad tertium dicendum, quod nec in contritione oportet quod de singulis circumstantiis doleat poenitens, quantum
est de necessitate salutis; sed oportet quod de singulis peccatis ad minus in prima contritione doleat, et de
circumstantiis quae peccati speciem mutant. Hoc autem quod Augustinus dicit, pertinet ad perfectionem
contritionis.
RA4
Sed quia aliae rationes videntur concludere quod circumstantiae nullo modo sint confitendae; ideo dicendum ad
quartum, quod circumstantiae particulares peccati carnalis, quae in aliam speciem peccati mortalis trahunt,
semper sunt confitendae: quia gratia quae in sacramento poenitentiae datur, restaurat, si qua inclinatio ad
peccatum ex talium cogitatione proveniat vel in confitente vel in sacerdote.
Unde dicit Gregorius in pastorali: fit plerumque ut dum rectoris animus aliena tentamenta cognoscit, auditis
tentationibus etiam ipse pulsetur. Sed haec nequaquam pastori timenda sunt: quia tanto facilius a sua eripitur,
quanto misericordius ex aliena tentatione fatigatur. Si tamen sacerdotem lascivum et ad hujusmodi peccata
pronum viderit, debet accipere licentiam confitendi alteri sacerdoti: et si non dederit, ad superiorem recurrere. Si
autem circumstantiae non aggravant in infinitum, novam speciem peccati mortalis conferendo, quandoque
laudabiliter reticentur adhibita debita discretione secundum considerationem turpitudinis circumstantiae, et
pronitatem inclinationis ad peccatum ex ejus confessione in ipso confitente vel in sacerdote.
RA5
Ad quintum dicendum, quod homo in confessione debet famam alterius custodire quantum potest, sed suam
conscientiam magis purgare debet: et ideo si circumstantia quae ducit in cognitionem personae, sit de necessitate
confessionis, secundum regulam datam, tunc debet confiteri occultando personam quantum potest. Si autem non
sit de necessitate confessionis, debet dimittere, ne peccatum alterius prodat.

|+d16.q4 Distinctio 16, Quaestio 4
|a0 Prologus
Deinde quaeritur de impedimentis verae poenitentiae; et circa hoc quaeruntur duo: 1 de hypocrisi, quae impedit
interius; 2 de exterioribus impedimentis.
|a1 Articulus 1: Utrum hypocrisis sit peccatum.
Articulus 1A
AG1
Ad primum sic proceditur. Videtur quod hypocrisis non sit peccatum. Quia peccatum non dicitur secunda tabula
post naufragium. Sed secundum Hieronymum, secunda tabula post naufragium est peccatum abscondere, quod
ad hypocrisim pertinet. Ergo non est peccatum.
AG2
Praeterea, vitare scandalum proximorum et famam propriam custodire quilibet debet. Sed haec fiunt per
hypocrisim. Ergo non est peccatum.
SC1
Sed contra, Matth. 6, super illud: nolite fieri sicut hypocritae tristes, dicit Glossa: hypocrita est qui simulat quod
non est, repraesentator alterius personae. Sed simulare quod non est, semper est peccatum, sicut et mendacium.
Ergo hypocrisis semper est peccatum.
CO
1707

