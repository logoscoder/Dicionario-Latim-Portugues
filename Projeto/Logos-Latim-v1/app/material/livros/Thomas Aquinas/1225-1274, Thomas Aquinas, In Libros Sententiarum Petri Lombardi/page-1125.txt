suum est apponens. Tertio, quia ex diversis locis sacrae Scripturae colliguntur ea quae credenda sunt, ut in
promptu habeantur. Quarto omnia beneficia divinitus collata ibi colliguntur; unde dionysius, dicit, quod
religionis symbolum congruentius potest appellari hierarchia eucharistica, quasi bona gratia.
RA1
Ad primum ergo dicendum, quod oportuit ea quae in diversis locis sacrae Scripturae tradita sunt, in unum colligi
locum, ut fides magis in promptu haberetur.
RA2
Ad secundum dicendum, quod patres qui alia symbola post apostolos ediderunt, nihil de suo apposuerunt; sed ex
sacris Scripturis ea quae addiderunt, exceperunt. Et quia quaedam difficilia sunt in illo symbolo apostolorum,
ideo ad ejus explanationem editum est symbolum nicaenum, quod diffusius fidem quantum ad aliquos articulos
prosequitur. Et quia quaedam implicite continebantur in illis symbolis, quae oportebat propter insurgentes
haereses explicari; ideo additum est symbolum Athanasii, qui specialiter contra haereticos se opposuit.
RA3
Ad tertium dicendum, quod quia tempore Athanasii specialiter haereses insurrexerunt contra personam filii
quantum ad utramque naturam, ideo secundum duas naturas symbolum illud in duas partes dividitur. Alia autem
symbola, quae non sunt ex principali intentione contra haereticos facta, sed ad doctrinam fidei propalandam vel
elucidandam, dividuntur in tres personas, in quibus principaliter nostra fides fundatur.
RA4
Ad quartum dicendum, quod symbolum apostolorum fuit editum quando fides nondum erat propalata, et ideo in
occulto dicitur. Et quia editum fuit ad proponendum fidei doctrinam, ideo quotidie dicitur et in prima et in
completorio, quasi in principio diei et noctis, in signum quod omnis nostra operatio a fine debet accipere initium:
et quia per ipsam contra adversa et in prosperis protegimur.
Alia autem symbola edita fuerunt tempore fidei jam propalatae; et ideo publice cantantur.
Et quia non ad proponendum fidem, sed ad defendendum vel elucidandum edita fuerunt; ideo non in singulis
diebus dicuntur, sed in illis in quibus homines maxime ad ecclesiam venire consueverunt, et in illis in quibus fit
aliqua solemnizatio de illis quae ad articulos pertinent. Et quia symbolum nicaenum editum est ad
manifestationem fidei, ideo dicitur statim post evangelium, quasi expositio ipsius. Symbolum autem Athanasii
quod contra haereticos editum est, in prima dicitur, quasi jam pulsis haereticorum tenebris.
|a2 Articulus 2: Utrum articuli convenienter distinguantur in symbolo.
AG1
Ad secundum sic proceditur. Videtur quod inconvenienter articuli distinguantur in symbolo.
Tres enim personae sunt aequales. Sed articuli pertinentes ad personam filii et spiritus sancti ponuntur plures.
Ergo similiter debent poni plures pertinentes ad personam patris.
AG2
Praeterea, Deum esse unum, est probabile per demonstrationem, et similiter Deum esse creatorem rerum; unde
etiam quidam Philosophi, ut Avicenna, demonstratione moti hoc concedunt. Sed articuli qui essentialiter ad
fidem pertinent non possunt per demonstrationem probari, ut ex dictis patet. Ergo inconvenienter ponuntur in
symbolis pro articulis.
AG3
Praeterea, sicut potentia appropriatur patri, ita sapientia filio. Ergo sicut fit mentio in symbolo de omnipotentia,
ita debet mentio fieri de sapientia, et aliis etiam attributis.
AG4
Praeterea, in symbolo debet exponi fides quantum ad omnes credentes. Sed non omnibus credentibus convenit
credere in Deum, sed tantum habentibus fidem formatam. Ergo videtur quod male dictum sit: credo in unum
Deum; et quod habens fidem informem, hoc dicens peccet mentiendo.
AG5
Praeterea, cum dicitur credere in Deum, designatur finis fidei. Sed solus Deus est finis fidei.
Ergo cum in symbolo contineatur aliquid quod est pure creatum, sicut ecclesia catholica, videtur quod
inconvenienter ponatur iste modus loquendi.
AG6
Praeterea, sicut incarnationis sacramentum incepit in conceptione, et terminatum est in nativitate; ita et
mysterium passionis incepit in passione, et terminatum est in sepultura. Sed assignatur alius articulus de
conceptione et nativitate.
Ergo et alius articulus debet assignari de passione et sepultura.
AG7
Praeterea, sicut patri appropriatur aliquod opus, et spiritui sancto; ita et filio. Ergo sicut cum fide de patre ponitur
aliquod opus divinum, sicut creatio, et cum articulo spiritus sancti opus remissionis peccatorum; ita et cum
articulis filii deberet aliquod opus divinum poni.
AG8
1125

