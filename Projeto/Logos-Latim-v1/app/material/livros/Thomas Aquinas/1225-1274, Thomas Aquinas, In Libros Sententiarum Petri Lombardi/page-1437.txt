alterum facere quale ipsum est, ut dicitur in 4 meteor.; et sic non ponit imperfectionem in Deo, quod ipse creator
alios creatores constituat.
Ergo hoc potentiae ejus subtrahendum non est.
AG3
Praeterea, forma est nobilior quam materia.
Sed aliquibus creaturis collatum est ut possint producere formas. Ergo et potuit creaturae conferri ut possit
producere materiam; et hoc est creare: ergo potentia creandi creaturae communicari potuit.
AG4
Praeterea, quanto est major resistentia tanto est major difficultas in actione. Sed contrarium magis resistit actioni
quam non ens, quod non potest agere. Si ergo creaturae collatum est ut possit aliquid ex contrario facere, multo
fortius potuit ei conferri ut possit aliquid ex non ente facere, quod est creare.
AG5
Sed contra, creaturae non potest conferri quod habeat potentiam infinitam, cum sit essentiae finitae. Sed creatio
est opus potentiae infinitae, quod patet per distantiam infinitam quae est inter ens et non ens. Ergo potentia
creandi creaturae communicari non potuit.
AG6
Praeterea, creatori debetur latria. Sed hoc non potest creaturae communicari ut ei latria debeatur, sicut nec quod
sit Deus. Ergo creaturae non potest communicari potentia creandi.
AG7
Praeterea, nihil agit nisi secundum quod est actu. Sed creaturae non potest communicari quod sit actus purus.
Ergo non potest sibi communicari quod agat se tota; ergo neque quod agat totum quod est in re, quod est creare.
CO
Ad tertiam quaestionem dicendum, quod communis opinio habet, quod creatio non potest alicui creaturae
communicari: quia est opus infinitae potentiae, propter distantiam infinitam quae est inter simpliciter ens et
simpliciter non ens, inter quae est mutatio creationis; potentia autem infinita non potest esse in essentia finita.
Unde ex hoc ipso quod ponitur potentia infinita alicui communicari, ponitur consequenter quod illud habeat
essentiam infinitam, et per hoc habeat esse non receptum, sed purum et simplex; et sic ponitur extra terminos
creaturae; et ideo nulli creaturae secundum communem opinionem communicari potest talis potentia.
RA1
Ad primum ergo dicendum, quod illi Philosophi qui hoc posuerunt, non intellexerunt plene rationem creationis,
et quomodo requirit potentiam infinitam agentem; et ideo non intellexerunt incompossibilitatem suae positionis.
RA2
Ad secundum dicendum, quod hoc etiam implicat contradictionem, inquantum ponitur creaturam habere
essentiam infinitam; et per consequens non esse creaturam; et sonat in defectum divinae majestatis, cui ponitur
aliquid in essentiae infinitate posse aequari. Non enim oportet ut quod est perfectionis apud nos, scilicet posse
aliquid facere aequale sibi sit perfectionis apud Deum ut scilicet possit facere aliquid aequale sibi.
RA3
Ad tertium dicendum, quod nullum agens creatum facit formam, quia formae non fiunt ut probatur in 7 metaph.,
sed educuntur de potentia materiae. Sed materia non potest educi de potentia alterius; et ideo non est simile de
forma et materia.
RA4
Ad quartum dicendum, quod contrarium ex quo fit generatio, non impedit actionem agentis nisi dupliciter. Uno
modo, debilitando virtutem agentis, quod etiam non est universaliter verum, sed in his tantum in quibus est
mutua actio et passio, unde hoc accidit. Alio modo, per se loquendo, elongando potentiam passivam patientis per
indispositionem a receptione effectus agentis; et hoc est in omnibus. Constat autem quod nulla indispositio potest
potentiam passivam tantum elongare ab effectu agentis percipiendo, quantum subtractio ipsius potentiae totaliter;
et ideo multo majoris virtutis est facere aliquid ex nihilo quam ex contrario, simpliciter loquendo; quamvis
secundum quid hoc habeat aliquam difficultatem quae non est in illo.
Quia tamen Magister in littera dicit, quod potest creaturae communicari ministerium creationis et non
auctoritatis: si quis vellet eum in hoc sustinere, posset dicere, quod tunc proprie aliquid creatur quando fit ex
nullo praeexistente. Unde patet quod creatio de sui ratione excludit praesuppositionem alicujus praeexistentis.
Hoc autem contingit dupliciter. Uno modo ita quod excludat omne praeexistens et ex parte agentis et ex parte
facti, ut scilicet creatio dicatur quando nec agit virtute alicujus prioris agentis nec factum sit ex aliqua
praeexistente materia: et haec est potentia auctoritatis in creando, et est infinita; et ideo nulli creaturae
communicari potest. Alio modo ita quod excludat praeexistens ex parte facti, sed non ex parte agentis, ut scilicet
dicatur creatio, sed minus proprie, quando aliquid agens virtute alicujus prioris agentis ex non praesupposita
materia aliquem effectum producit, et sic erit creationis ministerium; et ita aliqui Philosophi posuerunt aliquas
creaturas creare; et sic Magister dicit quod potuit communicari potentia creandi, non est autem alicui
communicata.
RA5
1437

