Sed contra, mediator non est unum cum his inter quos mediat. Sed Christus, secundum quod Deus, est unum cum
patre, joan. 11. Ergo secundum quod Deus, non est mediator.
SC2
Quod est redemptor. Sed redemit nos secundum humanam naturam. Ergo et secundum ipsam est mediator.
CO
Ad secundam quaestionem dicendum, quod in medio est duo considerare, scilicet rationem quare dicatur
medium, et actum medii. Dicitur autem aliquid medium ex hoc quod est inter extrema.
Actus autem medii est extrema conjungere.
Mediator igitur dicitur aliquis ex hoc quod actum medii exercet conjungendo disjunctos. Non potest autem actum
medii exercere nisi aliquo modo natura medii in ipso inveniatur, ut scilicet sit inter extrema. Esse autem inter
extrema convenit quantum ad duo; scilicet quantum ad hoc quod medium participat utrumque extremorum; et
secundum ordinem, inquantum est sub primo, et supra ultimum: et hoc exigitur ad rationem medii proprie dicti:
quia medium dicitur secundum respectum ad primum et ultimum, quae ordinem dicunt. Christo autem secundum
humanam naturam haec tria conveniunt.
Ipse enim secundum humanam naturam pro hominibus satisfaciens, homines Deo conjunxit: ipse etiam ab
utroque extremorum aliquid participat, inquantum homo; a Deo quidem beatitudinem, ab hominibus autem
infirmitatem: ipse etiam inquantum homo, supra homines fuit per plenitudinem gratiarum, et unionem; et infra
Deum propter naturam creatam assumptam. Et ideo, proprie loquendo, ratione humanae naturae est mediator.
Ratione autem compositae personae potest etiam dici mediator quantum ad duas dictarum conditionum, scilicet
inquantum conjunxit homines Deo, et inquantum utrique extremorum communicat in natura plenarie, non
participative; sed tertia conditio deficit, quia secundum personam non fuit minor patre. Sed quantum ad divinam
naturam nullo modo competit sibi ratio mediatoris: quia secundum divinam naturam, neque est inter extrema
participative, neque secundum ordinem, neque iterum conjungit ut causa proxima, sed ut causa prima, ut dictum
est.
RA1
Ad primum ergo dicendum, quod humana natura prout est in Christo, non est extremum, quia ipsa non eget
reconciliatione, cum in ipsa peccatum non sit.
RA2
Ad secundum patet solutio per id quod dictum est.
RA3
Ad tertium dicendum, quod quamvis nos Deo conjungere non potuisset nisi Deus fuisset, quia humana natura ex
divina sibi conjuncta in persona majorem efficaciam habebat, tamen satisfactionem, qua Deo reconciliati et
conjuncti sumus, non exhibuit nisi per humanam naturam; et ideo secundum ipsam est proxima causa
conjunctionis.
Articulus 5C
AG1
Ulterius. Videtur quod non soli Christo convenit esse mediatorem. Ille enim est mediator qui inter nos et Deum
pacem facit. Hic autem est spiritus sanctus, qui est amor, quo Deus nos diligit, et in quo nos Deum diligimus,
quantum ad caritatis donum, in quo ipse nobis datur. Ergo videtur quod spiritus sanctus debeat dici mediator.
AG2
Praeterea, medium est quod convenit cum extremis. Sed Daemones conveniunt cum Deo in hoc quod sunt
immortales, nobiscum autem in hoc quod sunt miseri. Ergo Daemones sunt mediatores, non solum Christus.
AG3
Praeterea, Angeli beati conveniunt etiam nobiscum, et cum Deo: cum Deo quidem, inquantum sunt immortales
et beati; nobiscum vero, inquantum sunt creaturae. Ergo et ipsi sunt mediatores.
AG4
Praeterea, dionysius probat, quod divinae illuminationes non deferuntur ad nos nisi mediantibus Angelis. Ergo
ipsi sunt mediatores.
AG5
Praeterea, sacerdos est medium inter Deum et populum; et similiter alii sancti; inquantum pro peccatoribus
intercedunt. Ergo non solum Christus
SC1
Sed contra, officium mediatoris est reconciliare discordes. Sed solus Christus solvit inimicitias quae erant inter
nos et Deum; Coloss. 1. Ergo ipse solus
SC2
Praeterea, ex hoc dicitur mediator, quia pro nobis satisfecit. Sed solus Christus pro humana natura satisfecit.
Ergo ipse solus est mediator.
CO

1050

