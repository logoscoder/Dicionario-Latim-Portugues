divinorum et communione fidelium. Tertio ponit materiam in qua, in hoc quod dicit: datum a sacerdote. Quarto
efficiens, scilicet a divina beatitudine.
Tamen definitio prius posita potest etiam sustineri, ut in idem redeat cum ista; ut hoc quod dicit: communionis
fidei, referatur ad participationem sacramentorum et actionum fidelium. Quod autem dicit: et sanctae
ordinationis, ponitur coordinatio ejus ad alios: accedenti datum a hierarcha ponitur quantum ad causam
efficientem instrumentalem scilicet ministrum, qui configuratione exteriori figurat interiorem.
RA1
Ad primum ergo dicendum, quod character accipit rationem signi, secundum quod per sacramentum visibile
exterius efficitur et significatur.
RA2
Ad secundum dicendum, quod cum qualibet potestate exterius datur aliquod visibile signum illius potestatis,
sicut regi in signum regiae potestatis datur corona et sceptrum; et pontifici mitra et baculus et anulus; et similiter
cum spirituali potestate, quae in sacramentis confertur, datur signum sacramentale exterius; et per
comparationem ad illud exterius signum, ipsa spiritualis potentia dicitur signum, inquantum homo per eam
configuratur et determinatur ad actiones spirituales.
RA3
Ad tertium dicendum, quod communio fidei, ut patet per verba dionysii, oportet quod recipiatur pro communione
in sacramentis fidei, et aliis actionibus quae fidelibus competunt, ad quas nullus admittitur antequam
characterem suscipiat spiritualis potestatis respectu illorum. Nec oportet quod omnis qui characterem habet, illas
actiones bene exerceat, sicut nec omnis qui habet potentiam, bene operatur actum illius potentiae.
RA4
Ad quartum dicendum, quod ordinatio non accipitur hic pro ordinis sacramento, sed pro coordinatione ad alios
fideles, ut in coetu fidelium aggregetur, quantum ad ea quae fideles facere dicuntur, vel quantum ad ea quae pro
fidelibus fiunt.
RA5
Ad quintum dicendum, quod hoc quod dicitur: datum accedenti a hierarcha, non potest accipi a verbis dionysii,
sed magis sic: datum accedenti a divina beatitudine; et sic cessat objectio. Si autem accipiatur dans ministerio,
sic dicitur a hierarcha dari character baptismalis quantum ad maximam solemnitatem baptismi, quae quandoque
per pontifices celebratur: sic enim dionysius ibi ritum baptismi tradit, summum sacerdotem ministrum baptismi
ponens, ut patet litteram ejus intuenti.
Articulus 2B
AG1
Ulterius. Videtur quod non bene assignetur quaedam alia definitio Magistralis quae talis est: character est
distinctio a charactere aeterno impressa animae rationali secundum imaginem, consignans trinitatem creatam
trinitati creanti et recreanti; et distinguens a non configuratis secundum statum fidei. Ubi enim est magna
differentia, non oportet signa distinctionis dari. Sed infideles a fidelibus maxime differunt et in vita et in ritu.
Ergo non oportet quod detur aliquod signum distinctivum.
AG2
Praeterea, aut istud signum distinctionis fit propter hominem, aut propter Deum, aut propter Angelos. Non
propter hominem, quia nec alii homines possunt cognoscere characterem, nec ipsemet qui habet, percipit se
habere; signum autem oportet esse notum: nec quo ad Deum, qui sine hoc signo scit fideles ab infidelibus
discernere; et similiter nec quo ad Angelos. Ergo illud signum distinctionis character non est.
AG3
Praeterea, homo non configuratur trinitati nisi per imaginem et similitudinem. Sed prima configuratio est per
naturam, secunda per gratiam.
Ergo character nullo modo configurat.
AG4
Praeterea, caritas est excellentior virtus quam fides. Sed caritati non ponitur aliquod distinguens signum, nec aliis
virtutibus. Ergo nec fidei debet poni.
AG5
Praeterea, contrarium distinguit sufficienter a suo contrario. Sed fides infidelitati contraria est.
Ergo sufficienter fideles ab infidelibus distinguit; et ita non oportet quod per characterem distinguantur.
CO
Ad secundam quaestionem dicendum, quod in illa etiam definitione tanguntur quatuor causae characteris. Nam
causa formalis tangitur in hoc quod ponitur genus, cum dicit, distinctio, id est distinctivum signum; et est genus
in praecedenti definitione positum. Causa efficiens tangitur in hoc quod dicit: charactere aeterno, idest filio, qui
est figura substantiae patris; Hebr. 1. Causa autem materialis in qua ponitur cum dicit: animae rationali impressa
secundum imaginem. Causa vero finalis ponitur duplex, scilicet configuratio, in hoc quod dicit: consignans
trinitatem creatam trinitati creanti et recreanti, idest configurans; et distinctio in hoc quod dicit: et distinguens a
1411

