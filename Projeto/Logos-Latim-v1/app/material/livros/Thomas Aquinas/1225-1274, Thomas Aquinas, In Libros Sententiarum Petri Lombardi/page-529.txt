Respondeo dicendum, quod circa hanc quaestionem fuit multiplex error.
Quidam enim antiqui naturales non intelligentes aliquam substantiam praeter corpora esse, ea quae sunt
nobilissima in corporibus, posuerunt esse nobilissima in entibus: unde etiam scientiam naturalem, primam
scientiarum dicebant, ut in 4 metaph. Dicitur; et propter hoc corpora caelestia deos appellabant, credentes etiam
ea esse animata, quia ipsam animam corpus esse dicebant, ut in 1 de anima patet: et ideo sequebatur corpora
caelestia habere primam influentiam in inferiora corpora ex se et non ab alio: et haec fuit causa inducens
idolatriam. Sed haec positio ostenditur erronea, non tantum per Scripturas sanctas, sed etiam per rationes
Philosophorum, qui substantias intellectuales primas esse probaverunt; quarum unam esse primam omnium
causam ostendunt, scilicet Deum.
Alia positio est quorumdam Philosophorum, qui quidem concedunt nobiscum, corpora caelestia non esse primas
causas inferiorum; sed ipsa esse ab alio habere et virtutem agendi: dicunt tamen, quod esse corporum inferiorum
procedit a Deo mediantibus corporibus caelestibus: unde et materiam elementorum Avicenna dicit a substantia
caeli causari: et hoc ut ostendat omnia a Deo secundum ordinem processisse, scilicet animas mediantibus
intelligentiis, et corporalia mediantibus spiritualibus, et corruptibilia mediantibus incorruptibilibus. Sed haec
positio erronea est et contra fidem, quae ponit Deum solum materiae et omnium rerum creatorem esse, ut supra
dictum est.
Aliorum positio est, quod omnino nullum effectum in corporibus habent. Sed hoc omnino est contra sensum et
contra sanctorum auctoritates.
Et ideo aliter dicendum est, quod secundum Avicennam, duplex est agens; scilicet agens divinum, quod est dans
esse; et agens naturale, quod est transmutans. Dico ergo, quod primus modus actionis soli Deo convenit; sed
secundus modus etiam aliis convenire potest: et per modum istum dicendum est, corpora caelestia causare
generationem et corruptionem in inferioribus, inquantum motus eorum est causa omnium inferiorum
mutationum. Sed cum omnis motus sit actus motoris et moti, oportet quod in motu relinquatur virtus motoris et
virtus mobilis: unde ex ipso mobili, quod corpus est, habet virtutem movendi inferiora corpora ad dispositiones
corporales. Ex parte autem motoris, qui est substantia spiritualis, quaecumque sit illa, habet virtutem movendi ad
formas substantiales, secundum quas est esse specificum, quod divinum esse dicitur. Relinquitur autem virtus
spiritualis substantiae in motu corporis caelestis, ad modum quo virtus motoris relinquitur in instrumento: et per
hunc modum omnes formae naturales descendunt a formis quae sunt sine materia, ut boetius dicit, 1 de Trin.,
cap. 3, in fin., et Commentator in 11 metaph., sicut formae artificiatorum ab artifice.
RA1
Ad primum ergo dicendum, quod contingit aliquando idem esse signum et causam: causam, inquantum operatur
ad effectum; signum, inquantum sensibus repraesentatum in cognitionem effectus ducit. Unde per hoc quod
dicuntur signa, non excluditur eorum causalitas; quam tamen Scriptura subticuit, ne idolatrandi aliqua occasio
daretur, ad quam tunc temporis homines proni erant.
RA2
Ad secundum dicendum, quod Damascenus intendit negare a corporibus caelestibus illam causalitatem quae
idolatriam inducebat, ut patet ex praedictis.
RA3
Ad tertium dicendum, quod impressio alicujus agentis non recipitur in aliquo nisi per modum recipientis: et quia
natura inferior est talis quae impediri potest, et deficere in minori parte; ideo impressiones corporum caelestium
non recipiuntur in corporibus inferioribus secundum necessitatem, ut semper ita eveniat, sed ut in pluribus, sicut
expresse habetur a Philosopho in fine de somno et vigilia.
RA4
Ad quartum dicendum, quod similia sunt quae in eadem forma communicant; sed contingit quod illam formam
non uniformiter participant quaedam; quia quod est in uno deficienter, in altero est eminentius: et hoc oportet
inveniri, secundum dionysium, in omnibus causis essentialibus: et ideo ipse dicit quod sol uniformiter
praeaccepit in se omnia ea quae divisim per actionem in aliis causantur: et secundum hoc dico, quod calor et
frigus et hujusmodi inveniuntur in corporibus caelestibus nobiliori modo quam in elementis; non quod istis
qualitatibus afficiantur et denominentur, sed sunt in eis sicut in virtute activa; et talis similitudo sufficit ad
actionem agentis non univoce.
RA5
Ad quintum dicendum, quod lux, quantum est de se, semper est effectiva caloris; etiam lux lunae.
Unde dicit Philosophus de partibus animal.
Quod noctes plenilunii sunt calidiores.
Sed praeter naturam lucis quae communis est omnibus corporibus caelestibus, quaelibet stella habet virtutem
determinatam, consequentem suam speciem, ratione cujus lux ejus et motus habet vel infrigidare vel humectare,
et sic de aliis; sicut etiam et praeter motum communem, qui est motus diurnus, quilibet orbis habet motum
proprium.
RA6

529

