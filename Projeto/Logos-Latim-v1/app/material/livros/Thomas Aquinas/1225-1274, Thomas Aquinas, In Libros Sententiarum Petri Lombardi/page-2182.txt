quae sunt maxime corruptionis principia in aliis corporibus. Et quia tunc non erit actio ignis et aquae, quae sunt
maxime activae; maxime immutari videbuntur a virtute quam nunc habent. Alii dicunt haec duo esse aerem et
aquam, propter varios motus istorum duorum elementorum, quos consequuntur ex motu corporum caelestium: et
quia isti motus non erunt (sicut fluxus et refluxus maris, et commotiones ventorum, et hujusmodi); ideo illa
elementa maxime mutabuntur a proprietate quam nunc habent.
RA2
Ad secundum dicendum, quod, sicut dicit Augustinus, 20 de Civit. Dei, cum dicitur: et mare jam non est, per
mare potest intelligi praesens saeculum, de quo supra parum ante dixerat: mare dedit mortuos suos. Si tamen
mare ad litteram referamus, tunc est dicendum, quod in mari duo intelliguntur; scilicet substantia aquarum, et
earum dispositio quantum ad salsedinem et fluctuum commotiones; et quantum ad hoc secundum, mare non
remanebit; manebit autem quantum ad primum.
RA3
Ad tertium dicendum, quod ignis ille non aget nisi ut instrumentum providentiae et virtutis divinae; unde non
aget in alia elementa usque ad eorum consumptionem, sed solum usque ad purgationem.
Nec oportet quod illud quod efficitur materia ignis, totaliter a specie propria corrumpatur; sicut patet in ferro
ignito, quod a loco ignitionis remotum, ex virtute speciei remanentis, ad proprium statum et pristinum redit; et ita
etiam erit de elementis per ignem purgatis.
RA4
Ad quartum dicendum, quod in partibus elementorum non oportet considerari solum quid congruat alicui parti
secundum se acceptae, sed etiam quid congruat secundum ordinem ad totum. Dico ergo, quod aqua quamvis
esset nobilior si haberet formam ignis, similiter terra et aer; universum tamen esset imperfectius, si tota
elementorum materia formam ignis assumeret.
Articulus 2C
AG1
Ulterius. Videtur quod nec omnia elementa per illum ignem purgabuntur. Quia, ut jam dictum est, ignis ille non
ascendet nisi quantum ascendit aqua diluvii. Sed aqua diluvii non pervenit usque ad sphaeram ignis. Ergo nec per
ultimam purgationem elementum ignis purgabitur.
AG2
Praeterea, Apoc. 21, dicit Glossa, super illud: vidi caelum novum etc.: immutatio aeris et terrae dubitabile non
est quin per ignem fiat; sed de aqua dubitatur, nam purgationem in seipsa habere creditur. Ergo ad minus non est
certum quod omnia elementa purgentur.
AG3
Praeterea, locus qui est perpetuae infectionis nunquam purgatur. Sed in inferno erit perpetua infectio. Cum ergo
infernus intra elementa collocetur, videtur quod non totaliter elementa purgentur.
AG4
Praeterea, Paradisus terrestris in terra continetur.
Sed ille non purgabitur per ignem: quia nec etiam aquae diluvii illuc ascenderunt, ut beda dicit, et habetur in 2
Sent., dist. 27. Ergo videtur quod non totaliter omnia elementa purgentur.
SC1
Sed contra est Glossa supra inducta quae habetur 2 Petri ult. Quod quatuor elementa ignis ille absumet.
CO
Ad tertiam quaestionem dicendum, quod quidam dicunt quod ignis ille ascendet usque ad summitatem spatii
continentis quatuor elementa, ut sic elementa totaliter purgentur et ab infectione peccati, quo etiam superiores
partes elementorum sunt infectae, ut patet per fumum idolatriae superiora inficientis; et etiam a corruptione, quia
elementa secundum omnes partes sui corruptibilia sunt. Sed ista opinio repugnat auctoritati sacrae Scripturae;
quia 2 Petri, 3, dicitur, quod illi caeli repositi sunt igni qui fuerunt per aquam purgati; et Augustinus dicit, 20 de
CIV. Dei, quod ille mundus qui diluvio periit, igni reservatur. Constat autem quod aqua diluvii non ascendit
usque ad summitatem spatii elementorum, sed solum usque ad quindecim cubitos super altitudines montium; et
praeterea notum est quod vapores elevati a terra, vel fumi quicumque non possunt transire per totam sphaeram
ignis, ut perveniant ad summitatem ejus; et ita infectio peccati non pervenit usque ad spatium praedictum. A
corruptibilitate etiam elementa non possunt purgari per subtractionem alicujus quod per ignem possit consumi;
sed per ignem poterunt consumi impuritates elementorum quae ex eorum permixtione proveniunt. Hujusmodi
autem impuritates praecipue sunt circa terram usque ad medium aeris interstitium; unde usque ad illud spatium
ignis ultimae conflagrationis elementa purgabit; tantum enim etiam aquae diluvii ascenderunt; quod probabiliter
aestimari potest ex montium altitudine quos determinata mensura transcenderat.
RA1
Primum ergo concedimus.
RA2

2182

