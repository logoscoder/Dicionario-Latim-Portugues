obedientiae accipitur secundum hoc quod obedit in illis in quibus debet non obedire; non autem secundum hoc
quod obediat plus quam debet, aliis circumstantiis ordinate suppositis.
RA2
Ad secundum dicendum, quod obedientia etsi ad omnes actus virtutum se extendat, non tamen considerat in illis
hoc quod est proprium unicuique virtuti (non enim elicit actum fortitudinis inquantum est medium inter timorem
et audaciam); sed considerat in omnibus actibus virtutum unam rationem specialem, scilicet debitum fieri propter
praeceptum superioris.
RA3
Ad tertium dicendum, quod obedientia ad justitiam reducitur specialem. Sed sciendum, quod una virtus reducitur
ad aliam dupliciter: vel sicut pars ejus, vel sicut adjuncta ei. Sicut pars reducitur virtus ad virtutem, quando
reducta habet pro objecto partem objecti illius virtutis ad quam reducitur: verbi gratia, objectum temperantiae est
delectabile secundum tactum, cujus pars quaedam est delectabile venereum, et alia est delectabile quod est in
cibis; et ideo castitas reducitur ad temperantiam sicut pars ejus; similiter et sobrietas, cujus objectum est
delectabile in cibis; et per hunc modum obedientia reducitur ad justitiam specialem, ut patet ex dictis. Sed sicut
adjuncta reducitur, quando virtus ad quam reducitur, habet pro objecto id quod est potissimum in aliqua materia;
et illa quae reducitur, quae adjuncta dicitur, habet pro objecto id quod est minus principale: per quem modum
mansuetudo ad fortitudinem reducitur: quia objectum fortitudinis est in maximis molestiis quae sunt circa
mortem, sicut sunt bellicae; sed mansuetudo habet pro objecto reliquas molestias quae sunt iram excitantes, in
qua medium tenet mansuetudo; et per hunc modum modestia, quae medium servat in delectationibus aliorum
sensuum, et eutrapelia, quae medium servat in delectationibus ludorum, reducuntur ad temperantiam.
RA4
Ad quartum dicendum, quod perfectio alicujus virtutis potest attendi dupliciter: vel quantum ad id quod est
proprium sibi, vel quantum ad id quod est proprium superioris virtutis, quae imperat actum ejus. Dico igitur,
quod perfectio obedientiae ex diminutione debiti non est quantum ad propriam rationem obedientiae, sed
quantum ad propriam rationem caritatis, quae imperat actum ejus sicut et actus aliarum virtutum.
RA5
Ad quintum dicendum, quod obedientia non est idem quod justitia legalis. Justitia enim legalis respicit
praeceptum legis, et actus virtutum qui lege ordinantur, secundum quod sunt ad alterum, sicut Philosophus in 5
ethic. Dicit: idest secundum quod ad bonum civitatis, quae legibus regitur, actus virtutum lege praeceptarum
ordinantur: sed obedientia respicit praeceptum solummodo secundum quod habet rationem debiti ex ordine sui
ad superiorem; unde non oportet quod sit generalis virtus.
RA6
Ad sextum dicendum, quod una virtus potest ex alia dupliciter oriri. Vel per modum causae finalis; et hoc modo
virtus ex alia dicitur oriri, quando actus ejus ad finem alterius virtutis ordinatur: et per hunc modum caritas, cujus
objectum est finis ultimus, omnium virtutum mater dicitur.
Alio modo secundum quod ex actibus unius virtutis vel causatur alia virtus, vel conservatur; et obedientia hoc
modo virtutum mater dicitur; quia ad hoc praecepta superiorum ordinantur ut ad virtutes inducant, praecipiendo
ipsos actus virtutum, qui virtutes politicas causant, consuetudinem inducentes, sed ad virtutes infusas disponunt.
Nec dico actum virtutis tantum qui est a virtute, sed eum etiam qui est ad virtutem vel sicut disponens vel sicut
causans; sicut aliquis in peccato mortali existens actum obedientiae habere potest, quamvis obedientia et aliis
virtutibus careat.
|a2 Articulus 2: Utrum christiani teneantur obedire potestatibus saecularibus, et maxime tyrannis.
AG1
Ad secundum sic proceditur. Videtur quod christiani non teneantur saecularibus potestatibus obedire, et
praecipue tyrannis. Matth. 17, 25, dicitur: ergo liberi sunt filii. Si enim in quolibet regno filii illius regis qui
regno illi praefertur, liberi sunt, tunc filii regis cui omnia regna subduntur, in quolibet regno liberi esse debent.
Sed christiani effecti sunt filii Dei; Roman. 8, 16: ipse enim spiritus testimonium reddit spiritui nostro quod
sumus filii Dei. Ergo ubique sunt liberi; et ita saecularibus potestatibus obedire non tenentur.
AG2
Praeterea, servitus pro peccato inducta est, ut supra, quaest. 1, art. 1, dictum est. Sed per baptismum homines a
peccato mundantur. Ergo a servitute liberantur; et sic idem quod prius.
AG3
Praeterea, majus vinculum absolvit a minori, sicut lex nova ab observantia legis veteris. Sed in baptismo homo
obligatur Deo, quae obligatio est majus vinculum quam id quo homo obligatur homini per servitutem. Ergo per
baptismum a servitute absolvitur.
AG4
Praeterea, quilibet potest licite resumere, cum facultas adest, quod sibi injuste ablatum est.
Sed multi saeculares principes tyrannice terrarum dominia invaserunt. Ergo cum facultas rebellandi illis
conceditur, non tenentur illis obedire.
812

