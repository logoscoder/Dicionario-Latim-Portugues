trinitatis; ita spiritus sanctus solus unit sibi voluntatem, quamvis ibi sit operatio totius trinitatis. Sed hoc non
potest stare; quia unio humanae naturae in Christo terminata est ad unum esse personae divinae: et ideo idem
actus numero est personae divinae et naturae humanae assumptae. Sed voluntas alicujus sancti non assumitur in
unitatem suppositi spiritus sancti. Unde cum operatio a supposito unitatem habeat et diversitatem; non potest
esse quod intelligatur esse una operatio voluntatis et spiritus sancti, nisi per modum quo Deus operatur in
qualibet re. Sed iste modus non sufficit ad operationis perfectionem; quia operatio consequitur conditiones
causae proximae in necessitate et contingentia et perfectione et hujusmodi, et non primae causae. Unde non est
intelligere quod sit operatio perfecta voluntatis per quam uniatur spiritui sancto, nisi sit ibi habitus perficiens
potentiam operativam: nec potest esse similitudo actus voluntatis ad spiritum sanctum, nisi sit similitudo spiritus
sancti in anima per aliquam formam, quae est principium actus quo spiritui sancto conformetur; quia actus ad
hoc non sufficit, ut dictum est.
RA1
Ad primum ergo dicendum, quod in gratificatione animae est considerare duplicem operationem spiritus sancti.
Unam, quae terminatur ad esse secundum actum primum qui est esse gratum in habendo habitum caritatis.
Aliam, secundum quam operatur actum secundum, qui est operatio movens voluntatem in opus dilectionis: et
utroque modo oportet incidere medium non propter indigentiam vel defectum ipsius spiritus operantis, sed
propter necessitatem animae recipientis; sed diversimode.
Quia quo ad primum effectum, qui est esse gratiae, caritas est medium per modum causae formalis: quia nullum
esse potest recipi in creatura, nisi per aliquam formam. Ad effectum autem secundum, qui est operatio, est
medium caritas in ratione causae efficientis secundum quod virtutem quae est principium operandi reducimus in
causam agentem: quia etiam non est possibile aliquam operationem perfectam a creatura exire, nisi principium
illius operationis sit perfectio potentiae operantis, prout dicimus habitum elicientem actum esse principium ejus.
RA2
Ad secundum dicendum, quod anima comparatur ad corpus non tantum ut causa agens, secundum quod est
motrix corporis, sed etiam ut forma; unde formaliter seipsa facit vivere corpus, secundum quod vivere dicitur
esse viventium. Deus autem non est forma ipsius animae vel voluntatis, qua formaliter vivere possit; sed dicitur
vita animae sicut principium exemplariter influens vitam gratiae ipsi. Similiter dicendum de luce, quod lux potest
dupliciter considerari. Vel prout est in ipso corpore lucido; et sic se habet ad illuminationem aeris ut principium
efficiens, nec illuminat nisi per formam luminis influxam ipsi diaphano illuminato: vel prout est in diaphano
illuminato; et sic est forma ipsius, qua formaliter est lucidum. Deus autem dicitur esse illuminans lux per modum
lucis quae est in ipso corpore lucenti per se, et non per modum quo illuminatum formaliter illuminatur a forma
lucis in ipso recepta.
Sed illi lumini recepto assimilatur caritas vel gratia recepta in anima.
RA3
Ad tertium dicendum, quod omnino simile est de creatione et recreatione. Sicut enim Deus per creationem
contulit rebus esse naturae, et illud esse est formaliter a forma recepta in ipsa re creata, quae est quasi terminus
operationis ipsius agentis; et iterum forma illa est principium operationum naturalium, quas Deus in rebus
operatur: ita etiam et in recreatione Deus confert animae esse gratiae; et principium formale illius esse est habitus
creatus, quo etiam perficitur operatio meritoria quam Deus in nobis operatur; et ita iste habitus creatus partim se
habet ad operationem spiritus sancti ut terminus, et partim ut medium.
RA4
Ad quartum dicendum, quod caritas, inquantum est ex nihilo, habet quod sit vanitas; sed inquantum procedit a
Deo ut similitudo ipsius, non habet rationem vanitatis, immo conjungendi ipsi Deo.
RA5
Ad quintum dicendum, quod aliquid dicitur facere dupliciter: vel per modum efficientis, sicut pictor facit
parietem album; vel per modum formae, sicut albedo facit album. Facere igitur de peccatore justum vel Deo
conjunctum, est ipsius Dei sicut efficientis, et ipsius caritatis sicut formae. Unde non potest concludi quod caritas
sit virtutis infinitae, sed solum quod est effectus virtutis infinitae.
RA6
Ad sextum dicendum, quod nobilitas aliquorum potest attendi dupliciter: vel simpliciter, vel secundum quid.
Videtur autem simpliciter dignius esse quod secundum suum esse nobilius est, et hoc modo anima Christi et
anima cujuscumque justi est nobilior quam caritas creata, quae habet esse accidentis. Videtur etiam aliquid
dignius secundum quid, quod secundum aliquod dignius est; et hoc modo caritas creata est nobilior quam anima
Christi.
In quolibet enim genere actus est nobilior quam potentia, quantum ad illud genus. Unde sicut albedo corporis
Christi quantum ad hoc esse quod est esse album, est nobilior quam sit corpus Christi; ita etiam scientia ejus
creata est nobilior quam anima ejus quantum ad hoc quod est esse scientem, quod est esse secundum quid. Et
similiter caritas quantum ad tale esse: quia se habet in esse illo ad animam Christi, sicut actus ad potentiam.
RA7

142

