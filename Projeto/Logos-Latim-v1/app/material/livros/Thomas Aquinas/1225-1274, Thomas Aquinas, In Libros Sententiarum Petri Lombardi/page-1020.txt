Sed in tribus personis est una voluntas, quia est una natura. Ergo et in Christo sunt plures voluntates, quia sunt
plures naturae, quamvis sit una persona.
CO
Respondeo dicendum, ad primam quaestionem, quod voluntas consequitur naturam humanam: quod quidem
Damascenus in 3 Lib., probat quinque rationibus. Primo, quia quaelibet natura habet motum proprium: motus
autem rationalis naturae proprius est ut libere in aliquid tendat, quod voluntatis est. Secundo, quia nullus addiscit
velle, sicut nec alia naturalia.
Tertio, quia natura in homine non ducit sicut in aliis, sed ducitur; unde oportet homini libertatem inesse in suo
motu: et hoc est voluntatis. Quarto, quia homo secundum suam naturam ad imaginem Dei factus est: consistit
autem imago in memoria, intelligentia, et voluntate. Quinto, quia invenitur in omnibus habentibus naturam; unde
Christus cum naturam nostram integram assumpserit (alias non esset verus homo), constat quod voluntatem
assumpsit; et ita in Christo est voluntas humana et divina: non quidem componentes unam voluntatem, sicut
eutyches dixit, quia tunc neutra esset in eo; sed utraque distincta manens in ipso; et sic in Christo sunt duae
voluntates.
RA1
Ad primum ergo dicendum, quod quamvis velle sit personae, tamen hoc est per potentiam naturalem, quae est
principium illius actus: et ideo, quia in Christo sunt duae naturae, sunt duae voluntates; tamen est unus volens
propter unitatem personae.
RA2
Ad secundum dicendum, quod voluntas divina non ducit affectum humanum cogendo ipsum, sed dirigendo; et
hoc non excludit rationem voluntatis.
RA3
Ad tertium dicendum, quod voluntas dicitur tribus modis. Aliquando ipsa potentia volendi; aliquando ipse actus
volendi; aliquando autem ipsum volitum; et quantum ad hoc unitur voluntas sancti hominis voluntati Dei, non
autem quantum ad duo prima.
Articulus 1B
AG1
Ulterius. Videtur quod in Christo non sit aliqua voluntas humana praeter voluntatem rationis.
Quia, sicut dicit Damascenus in 3 Lib., voluntas naturam sequitur. Sed in Christo sunt tantum duae naturae. Ergo
et tantum duae voluntates.
Ergo non est tertia praeter voluntatem divinam et rationis.
AG2
Praeterea, sicut ratio est alia virtus apprehensiva a sensitiva apprehensione, ita sensus interior a sensu exteriori.
Sed non est alia voluntas consequens apprehensionem sensus exterioris ab ea quae consequitur apprehensionem
sensus interioris.
Ergo non oportet ponere aliam voluntatem quae consequatur apprehensionem rationis, et sensitivae partis.
AG3
Praeterea, Philosophus dicit in 3 de anim., et Damascenus, quod voluntas solum in ratione est, in sensibilis autem
desiderium et animus, idest irascibilis et concupiscibilis. Sed sensualitas est a ratione discreta, ut patet dist. 24 2
Lib.. Ergo non est aliqua voluntas sensualitatis.
AG4
Praeterea, sensualitas significatur per serpentem, in qua est primus motus peccati. Sed in Christo non est aliquid
serpentinum, nec aliquod peccatum. Ergo in ipso non est voluntas sensualitatis.
AG5
Praeterea, motus sensualitatis sunt subiti.
Sed in Christo non est aliquid subitum, quia totum ab ipso fuit praevisum. Ergo in ipso non fuit voluntas
sensualitatis.
SC1
Sed contra, sensualitas est medium inter corpus et rationem. Sed positis extremis ponitur medium.
Cum igitur in Christo fuerit corpus humanum et anima rationalis, oportet quod in ipso fuerit sensualitas.
SC2
Praeterea, Philosophus dicit in 2 de anima: sicut trigonum in tetragono, et tetragonum in pentagono, sic
nutritivum in sensitivo, et sensitivum in intellectivo. Sed in Christo fuit anima intellectiva. Ergo in Christo fuit
sensitiva quantum ad omnes sui partes: ergo et voluntas sensualitatis, quae est pars sensitivae.
CO
Ad secundam quaestionem dicendum, quod in Christo fuerunt omnia quae sunt de perfectione humanae naturae.
Sicut autem de perfectione humanae naturae, inquantum homo est homo, est rationis voluntas; ita de perfectione
hominis, inquantum animal, est appetitus sensibilis; et ideo oportet appetitum sensitivae partis in Christo ponere.
Sed iste appetitus in aliis animalibus non habet rationem voluntatis, quia aguntur instinctu naturae potius quam
1020

