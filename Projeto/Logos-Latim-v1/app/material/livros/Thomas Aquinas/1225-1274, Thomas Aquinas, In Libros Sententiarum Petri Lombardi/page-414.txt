Praeterea, si Angelus ante corporalia creatus fuit, oportet quod nunc creationis Angeli sit prius quam nunc
creationis mundi. Sed ubicumque est nunc prius et posterius, ibi est tempus. Ergo oportet quod ante mundum
fuerit tempus; quod est impossibile, ut videtur, quia tunc esset et motus.
CO
Respondeo dicendum, quod creatio rerum dependet ex voluntate creatoris, qui tunc et non prius res creare voluit;
quae quia nobis nota non est, initium creationis rerum ratione investigare non possumus, sed fide tenemus, prout
nobis traditum est per eos quibus divinam voluntatem revelatam credimus.
Sciendum est ergo, quod circa inceptionem rerum, sancti convenientes in eo quod fidei est, scilicet quod nihil est
ab aeterno praeter Deum, varia, ad minus quantum ad verborum superficiem, dixisse inveniuntur in his quae de
necessitate fidei non sunt, in quibus licuit eis diversimode opinari, sicut et nobis. Plures enim eorum qui
Augustinum praecesserunt, ut Hieronymus, Hilarius, Gregorius Nazianzenus, videntur posuisse Angelos ante
creaturam corporalem factos, et corporalem per spiritualem successive distinctam. Augustinus vero ponit
corporalem simul et spiritualem creaturam factam, et corporalem simul secundum materiam et species, non
tamen secundum individua, quae successione temporis generantur. Sequentes vero, ut Gregorius et beda,
concordant cum Augustino in coaevitate corporalis et spiritualis creaturae, et cum aliis in successione
distinctionis corporum per species diversas: et ideo communiter tenetur quod Angelus non est factus ante
corporalem creaturam: hoc enim probabilius videtur, tum ex parte divinae omnipotentiae, cujus non est
successive operari, tum ad excludendum errorem, ne viderentur Angeli corporalium creatores esse. Tamen alteri
sententiae praejudicandum non est, ut in littera dicitur: quia non est demonstratum, nec fide expressum.
RA1
Ad primum ergo dicendum, quod si diversorum dicta ad convenientiam reducere volumus, quod tamen
necessarium non est, potest dici, quod auctoritates quae coaevitatem negare videntur, exponendae sunt secundum
ordinem dignitatis, et non durationis.
RA2
Ad secundum dicendum, quod non est simile; quia Deus praecedit creaturam non solum dignitate, sed etiam
causalitate, quam ostendit mundi inchoatio: quia, ut Rabbi Moyses dicit, facillima via ad ostendendum Deum
esse, et ab ipso esse omnia, est ex suppositione novitatis mundi: et ideo statutum est in lege ut septimo die
festum ducerent, in quo mundus consummatus est, ut per novitatem mundi semper in cognitione Dei
permanerent. Sed spiritualis creatura excedit corporalem dignitate, non causalitate; quae ne credi causa ejus
posset, congrue simul utraque facta est.
RA3
Ad tertium dicendum, quod de re jam facta potest accipi cognitio ejus ut fiendae, si consideretur in causis suis,
ex quibus processit: et sic Angeli susceperunt cognitionem rerum fiendarum in verbo, quod est ars operativa
rerum.
RA4
Ad quartum dicendum, quod motor non necessario praecedit mobile duratione, sed dignitate, ut patet de anima et
corpore.
RC1
Aliae rationes ad oppositum sunt etiam sophisticae: quia essentia Angeli non necessario indiget loco, nec eorum
definitio est secundum ordinem vel distantiam localem, sed secundum principia essentialia.
RC2
Similiter etiam alia objectio procedit de tempore imaginato: quia scilicet nunc imaginari ante mundum
possumus, sicut etiam multas lineas extra caelum.

|+d2.q2 Distinctio 2, Quaestio 2
|a0 Prologus
Deinde quaeritur de caelo empyreo, in quo Angeli facti dicuntur; de quo tria quaeruntur: 1 utrum sit corpus; 2
quale sit; 3 utrum influentiam habeat super alia corpora.
|a1 Articulus 1: Utrum caelum empyreum sit corpus.
AG1
Ad primum sic proceditur. Videtur quod non sit corpus. Omne enim corpus naturale est sensibile, et praecipue
sensu visus. Sed caelum empyreum non est visibile, sed intellectuale, ut in littera dicitur. Ergo non est corpus.
AG2
Praeterea, caelum empyreum est locus contemplationis.

414

