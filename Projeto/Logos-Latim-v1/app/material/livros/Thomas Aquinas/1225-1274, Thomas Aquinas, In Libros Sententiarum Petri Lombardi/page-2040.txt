AG2
Praeterea, in causa matrimonii audiuntur solum propinqui, ut in littera dicitur. Sed in accusationibus audiuntur
etiam extranei. Ergo in causa separationis matrimonii non agitur per viam accusationis.
AG3
Praeterea, si matrimonium accusari deberet, tunc praecipue hoc esset faciendum quando minus difficile est quod
separetur. Sed hoc est quando sunt tantum sponsalia contracta: tunc autem non accusatur matrimonium. Ergo
nunquam de cetero debet fieri accusatio.
AG4
Praeterea, ad accusandum non praecluditur alicui via per hoc quod non statim accusat. Sed hoc fit in matrimonio:
quia si primo tacuit quando matrimonium contrahebatur, non potest postea matrimonium accusare, nisi quasi
suspectus. Ergo etc..
SC1
Sed contra, omne illicitum potest accusari. Sed matrimonium affinium vel consanguineorum est illicitum.
Ergo de eo potest esse accusatio.
CO
Ad secundam quaestionem dicendum, quod accusatio ad hoc est instituta ne aliquis sustineatur quasi innocens
qui culpam habet. Sicut autem ex ignorantia facti contingit quod aliquis homo reputatur innocens qui in culpa
est; ita ex ignorantia alicujus circumstantiae contingit quod aliquod factum reputatur licitum quod illicitum est; et
ideo, sicut homo accusatur quandoque, ita et factum ipsum accusari potest; et sic matrimonium excusatur quando
propter ignorantiam impedimenti aestimatur legitimum quod est illegitimum.
RA1
Ad primum ergo dicendum, quod obligatio ad poenam talionis habet locum quando accusatur persona de
crimine, quia tunc agitur ad punitionem ejus. Sed quando accusatur factum, tunc non agitur ad poenam facientis,
sed ad impediendum hoc quod est illicitum. Et ideo in matrimonio accusator non se obligat ad aliquam poenam;
sed talis accusatio potest et verbo et scripto fieri, ita quod exprimatur et persona accusans matrimonium quod
accusatur, et impedimentum propter quod accusatur.
RA2
Ad secundum dicendum, quod extranei non possunt scire consanguinitatem nisi per consanguineos, de quibus
probabilius est quod sciant; unde quando ipsi tacent, suspicio habetur contra extraneum quia ex malevolentia
procedat, nisi per consanguineos probare voluerit; unde repellitur ab accusatione, quando sunt consanguinei qui
tacent, et per quos probari non potest. Sed consanguinei, quantumcumque sint propinqui, non repelluntur ab
accusatione, quando accusatur matrimonium propter aliquod impedimentum perpetuum, quod impedit
contrahendum, et dirimit contractum. Sed quando accusatur ex hoc quod dicitur non fuisse contractum, tunc
parentes tamquam suspecti sunt repellendi, nisi ex parte illius qui est inferior dignitate et divitiis, de quibus
probabiliter aestimari potest quod libenter vellent quod matrimonium staret.
RA3
Ad tertium dicendum, quod cum matrimonium nondum est contractum, sed sponsalia tantum, non potest
accusari, quia non accusatur quod non est; sed potest denuntiari impedimentum, ne matrimonium contrahatur.
RA4
Ad quartum dicendum, quod ille qui primo tacuit, quandoque auditur postea, si velit matrimonium accusare,
quandoque repellitur; quod patet ex decretali quae sic dicit: si post contractum matrimonium aliquis apparet
accusator, cum non prodierit in publicum, quando secundum consuetudinem in ecclesiis edebantur, utrum vox
suae debeat accusationis admitti, merito quaeri potest. Super quo respondemus, quod si tempore denuntiationis
praemissae is qui jam conjunctos impetit, extra diocesim existebat, vel alias denuntiatio ad ejus non potuit
notitiam pervenire, utputa si nimio infirmitatis fervore laborans sanae mentis patiebatur exilium, vel in annis erat
tam teneris constitutus quod ad comprehensionem talium ejus aetas sufficere non valebat, seu alia causa legitima
fuerit impeditus; ejus accusatio debet audiri: alioquin, tamquam suspectus, esset proculdubio repellendus, nisi
juramento firmaverit quod post didicerit ea quae objecerit, et ad hoc ex malitia non procedat.
Articulus 5C
AG1
Ulterius. Videtur quod in tali causa non sit procedendum per testes sicut in aliis causis. Quia in aliis causis
adducuntur ad testificandum quicumque sunt omni exceptione majores. Sed hic non admittuntur extranei,
quamvis sint omni exceptione majores. Ergo etc..
AG2
Praeterea, testes suspecti de privato odio vel amore, a testimonio repelluntur. Sed maxime possunt propinqui esse
suspecti de amore respectu unius partis, et odio ad partem alteram. Ergo non est audiendum eorum testimonium.
AG3

2040

