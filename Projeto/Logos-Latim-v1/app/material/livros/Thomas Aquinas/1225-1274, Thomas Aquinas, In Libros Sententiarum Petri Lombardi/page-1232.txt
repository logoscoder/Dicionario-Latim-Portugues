AG1
Ad quartum sic proceditur. Videtur quod virtutes morales non maneant in patria. Fides enim et spes sunt
nobiliores quam virtutes morales. Sed fides et spes evacuantur. Ergo et morales virtutes.
AG2
Praeterea, virtutes morales perficiunt in vita activa. Sed haec vita cessabit in patria, in qua erit tantum
contemplatio. Ergo et virtutes morales non erunt in patria.
AG3
Praeterea, virtutes morales quaedam sunt circa passiones. Sed hae non erunt in patria. Ergo nec virtutes morales.
AG4
Praeterea, fortitudo et temperantia sunt in irascibili et concupiscibili. Sed, secundum quosdam, vires sensibiles
non remanebunt in anima separata.
Ergo nec temperantia et fortitudo.
AG5
Praeterea, in patria erimus sicut Angeli Dei; Matth. 22. Sed derisibiles videntur qui ponunt castitatem et
sobrietatem in Angelis, quos deos nominat Philosophus in 10 metaph.. Ergo nec in nobis erunt.
AG6
Praeterea, patientia est valde nobilis virtus, quia ipsa opus perfectum habet. Sed non remanebit in patria nisi
quantum ad fructum, ut Augustinus dicit in Lib. De patientia. Ergo nec aliae morales virtutes.
SC1
Sed contra, istae virtutes plenissime fuerunt in Christo. Sed illae virtutes quae evacuantur in patria, non fuerunt
in Christo, ut fides et spes. Ergo virtutes istae non evacuantur.
SC2
Praeterea, Sap. 1, 15: justitia est perpetua et immortalis. Sed non minus est necessaria ordinatio hominis ad
seipsum quam ordinatio ad alterum quae est per justitiam. Ergo et aliae virtutes morales manent in patria.
SC3
Praeterea, in patria erunt homines Deo conformes.
Sed hae virtutes in Deo sunt exemplares, ut dicit Macrobius.
Ergo et in sanctis erunt aliquo modo.
CO
Respondeo dicendum, quod quaelibet virtutum praedictarum habet duos actus: unum quem exercet circa
propriam materiam; alium quem habet quando pervenit ad finem: sicut fortis dum est in periculo pugnae, exercet
actum qui est circa materiam propriam, scilicet timores et audacias: sed quando jam domum victor revertitur,
habet hunc actum qui est gaudere de victoria per pugnam praecedentem adepta. Dictum est autem art. 2, quaest.
3, quod virtutes morales quaedam sunt infusae, et quaedam acquisitae, et quod acquisitae dirigunt in vita civili;
unde habent bonum civile pro fine. Et quia haec civilitas non remanebit in patria, ideo non remanebit eis aliquis
actus, nec circa finem, nec circa materiam propriam, secundum quam tendunt ad finem; et ideo habitus tollentur.
Virtutes autem infusae morales perficiunt in vita spirituali, secundum quam homo est civis civitatis Dei, et
membrum corporis Christi, quod est ecclesia; et haec quidem civilitas in futuro non evacuabitur, sed perficietur.
Unde remanebunt istis virtutibus actus qui sunt circa finem proximum uniuscujusque virtutis, et ideo remanebunt
habitus virtutum Moralium infusarum.
RA1
Ad primum igitur dicendum, quod fides et spes sunt nobiliores moralibus virtutibus ratione objecti.
Sed quia habent essentialiter annexam imperfectionem respectu sui objecti, quae non est annexa virtutibus
moralibus; ideo non oportet quod morales evacuentur, sicut spes et fides.
RA2
Ad secundum dicendum, quod virtutes quae perficiunt in vita activa, etiam acquisitae, non oportet quod tollantur,
cum aliquis se transfert ad vitam contemplativam; sed habent alios actus, inquantum pertingunt ad finem
proximum, quia contemplativa vita est finis activae. Et ideo distinguit Macrobius harum virtutum tres gradus,
secundum quod sunt in hominibus. Sunt enim politicae, secundum quod homo per eas in civilibus operibus
rectificatur; purgatoriae autem, secundum quod civilibus utens ad quietem contemplationis aliquis anhelat; sed
dicuntur purgati animi, inquantum aliquis abjecto omni exercitio civilis vitae, quieti contemplationis totum se
tribuit. Et in hoc statu dicit quod actus temperantiae est cupiditatem non jam refrenare, sed penitus oblivisci;
fortitudinis autem passiones ignorare, non vincere; et sic de aliis.
RA3
Ad tertium dicendum, quod quantum ad actus quos habent circa materias proprias, non remanebunt, sed
secundum actus quos habent in fine adepto, qui est a passionum tumultibus quietari.
RA4
Ad quartum dicendum, quod quidam dicunt, quod vires sensibiles non manent actu in anima separata, dicunt
tamen, quod manent in essentia animae sicut in radice: et similiter etiam manent habitus virtutum inferioris
partis, sicut in radice, in virtutibus quae sunt in ratione, et in ipsa gratia.
1232

