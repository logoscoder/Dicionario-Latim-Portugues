Signorum vero alia sunt naturalia... Alia data.
Hic venatur differentias: et primo unam differentiam communem omnibus sacramentis, quae est ut imaginem
gerat; secundo aliam quae est propria sacramentorum novae legis, in quibus est perfecta ratio sacramenti, scilicet
ut causa existat, ibi: sacramentum enim proprie dicitur, quod ita signum est gratiae Dei, et invisibilis gratiae
forma, ut ipsius imaginem gerat et causa existat.
Duo autem sunt in quibus sacramentum consistit.
Hic dividit sacramentum in duas partes: et primo in partes integrales; secundo in partes subjectivas, ibi: jam
videre restat differentiam sacramentorum veterum, et novorum. Et circa haec, duo facit: primo ostendit
differentiam inter sacramenta veteris et novae legis; secundo determinat de quodam sacramento veteris legis,
quod maxime cum sacramentis novae legis communicat, ibi: fuit autem inter illa sacramenta sacramentum
quoddam, scilicet circumcisionis, idem conferens remedium contra peccatum quod nunc baptismus praestat.
Quarum prima pars cum praecedentibus est de lectione praesenti.

|+d1.q1 Distinctio 1, Quaestio 1
Hic quaeruntur quinque: 1 quid sit sacramentum; 2 de necessitate sacramentorum; 3 ex quibus consistat
sacramentum; 4 de efficacia sacramentorum novae legis; 5 de efficacia sacramentorum veteris legis.
|a1 Articulus 1: Utrum definitio sacramenti a Magistro convenienter assignetur.
Articulus 1A
AG1
Ad primum sic proceditur. Videtur quod inconvenienter definiatur sacramentum per hoc quod dicitur:
sacramentum est sacrae rei signum. Sacramenta enim sunt alligamenta sanitatis, ut dicitur in Glossa super illud
psalm. 146, 3: qui sanat contritos corde. Sed de ratione medicamenti non est ut aliquid significet, sed solum ut
efficiat sanitatem. Ergo sacramentum non est signum.
AG2
Praeterea, omnes creaturae sensibiles sunt signa invisibilium divinorum, ut patet Rom. 1, nec tamen dici possunt
sacramenta. Ergo male definitur sacramentum sacrae rei signum.
AG3
Praeterea, serpens aeneus, de quo dicitur Num. 21, signum fuit sacrae rei, scilicet crucis Christi: nec tamen fuit
sacramentum. Ergo definitio praedicta est male data.
AG4
Praeterea, triplex est signum; scilicet demonstrativum, quod est de praesenti; rememorativum, quod est de
praeterito; prognosticum, quod est de futuro. Sed nullum istorum competit sacramento, cum quandoque recipiens
sacramentum, gratiam non habeat, nec habuit, nec in posterum habiturus sit. Ergo non omne sacramentum est
signum.
AG5
Praeterea, signum contra causam dividitur.
Sed aliquod sacramentum est causa. Ergo non omne sacramentum est signum.
CO
Respondeo dicendum ad primam quaestionem, quod sacramentum secundum proprietatem vocabuli videtur
importare sanctitatem active, ut dicatur sacramentum quo aliquid sacratur, sicut ornamentum quo aliquid ornatur.
Sed quia actiones activorum dicuntur esse proportionatae conditionibus passivorum, ideo in sanctificatione qua
homo sanctificatur, debet esse talis sanctificandi modus qui homini competat secundum quod rationalis est, quia
ex hoc est homo. Inquantum autem est rationalis, habet cognitionem a sensibilibus ortam; unde oportet quod
sanctificetur hoc modo quod sua sanctificatio sibi innotescat per similitudines sensibilium rerum; et secundum
hoc invenitur diversa acceptio sacramenti. Aliquando enim sacramentum importat rem qua fit consecratio; et sic
passio Christi dicitur sacramentum; et haec est prima acceptio quam Magister ponit. Aliquando vero includit
modum consecrationis, qui homini competit secundum quod causae sanctificantes et sua sanctificatio per
similitudines sensibilium sibi notificantur; et sic sacramenta novae legis sacramenta dicuntur: quia et consecrant,
et sanctitatem significant modo praedicto, et etiam primas sanctificationis causas significant; sicut baptismus et
puritatem designat, et mortis Christi signum est. Aliquando etiam includit tantum significationem praedictarum
consecrationum, sicut signum sanitatis dicitur sanum; et hoc modo sacramenta veteris legis, sacramenta dicuntur,
inquantum significant ea quae in Christo sunt gesta, et etiam sacramenta novae legis.
Relicto ergo primo modo dicendi sacramentum (quia de hujusmodi sacramentis dictum est in 3 libro), de
sacramentis secundo et tertio modo dictis non poterit alia communis definitio assignari nisi dicatur: sacramentum
est sacrae rei signum; nisi quod oportet ut subintelligatur talis modus significandi, qui est per similitudinem rei
sensibilis quod Magister addit quod est id ut scilicet ejus similitudinem gerat.
1346

