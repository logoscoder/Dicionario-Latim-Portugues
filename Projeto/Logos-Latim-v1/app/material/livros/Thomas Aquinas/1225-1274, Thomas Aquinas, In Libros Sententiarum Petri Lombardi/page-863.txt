Sed contra, Luc. 1, super illud: quae cum audisset turbata est, dicit Glossa: trepidare virginum est, et omnem viri
ingressum pavere, omnesque viri affatus vereri. Non autem hoc virginibus efficitur ex intellectuali
consideratione viri vel ex imaginatione, sed ex corporali aspectu.
Ergo Angelus in corporali visione virgini apparuit et eam collocutus est.
CO
Ad secundam quaestionem dicendum, quod convenientissime per corporalem visionem Annuntiatio facta est.
Primo ut Annuntiatio esset certior. In his enim quae visibiliter cernimus minus decipimur. Secundo, quia, ut dicit
dionysius in epistola 9 ad titum, haec est causa quare nobis divina per corporales figuras proponuntur, ut utraque
vita hominis secundum suam proprietatem divina cognitione illuminetur; sensitiva scilicet imaginatione
figurarum; intellectiva vero contemplatione spiritualis veritatis. Similiter etiam decuit ut virginis aspectus
uterque suo modo nobilitaretur, interior scilicet per revelationem tanti mysterii, et exterior per corporalem Angeli
visionem.
Tertio, quia Annuntiatio debebat proportionari ei quod annuntiabatur. Annuntiabatur autem visibilis missio filii
Dei in mundum; unde decenter Angelus nuntians corporali visione apparuit.
RA1
Ad primum ergo contra hoc objectum dicendum, quod quamvis intellectualis visio sit melior corporali, tamen
utraque simul efficacior invenitur quam altera, propter connaturalitatem humanae cognitionis ad sensum.
RA2
Ad secundum dicendum, quod corporalis apparitio ad virginem facta est, non propter confirmationem fidei, sed
propter significationem mysterii, vel propter dignitatem ipsius, ut sibi singulari modo divina panderentur.
|a2 Articulus 2: Utrum Annuntiatio debuit fieri per Angelum.
Articulus 2A
AG1
Ad secundum sic proceditur. Videtur, quod Annuntiatio per Angelum fieri non debuit. Missio enim qua filius
mittitur ut sit homo, est excellentior ea qua mittitur ut sit cum homine, ex parte effectus. Sed missio qua mittitur
in mentem ut sit cum homine, non completur mediante Angelo, qui menti non illabitur, ut in 2 Lib., dist. 11, art.
4, dictum est. Ergo nec quando missus est ut esset homo, oportuit per Annuntiationem Angeli fieri.
AG2
Praeterea, superior non instruitur per inferiorem.
Sed beata virgo fuit Angelis superior quia Deo acceptior. Ergo non debuit sibi per Angelum Christi conceptio
nuntiari.
AG3
Praeterea, ordo reparationis debet respondere ordini primae conditionis. Sed in prima conditione praeceptum
divinum ad mulierem per virum venit. Ergo et per aliquem virum prophetam annuntiari debuit virgini conceptio
filii.
SC1
Sed contra est quod dicitur in littera: missus est gabriel Angelus.
SC2
Praeterea, ut probat dionysius, Angeli sunt medii inter Deum et nos. Sed ab uno extremo in aliud devenitur per
medium.
Ergo ea quae beatae virgini divinitus nuntianda erant, per Angelum nuntiari decuit.
CO
Respondeo dicendum, ad primum quaesitum, quod Annuntiatio per Angelum facta est: cujus ratio multipliciter
accipi potest. Primo, quia ut dicit Hieronymus, Angelis est cognata virginitas; unde decuit ut ad virginem
nuntiandam Angelus mitteretur. Secundo, quia perditio humana initium sumpsit ex hoc quod diabolus mulierem
allocutus est; unde dicit beda: congruum apparet ad humanae naturae reparationis exordium ut Angelus virginem
alloqueretur.
Tertio, quia ille annuntiabatur qui est rex hominum et Angelorum; et ejus nativitas sicut in salutem hominum
fuit, ita et in reparationem ruinae angelicae; et ideo decuit ut tam homines quam Angeli huic mysterio
ministerium exhiberent.
RA1
Ad primum ergo dicendum, quod quamvis quando filius in mentem mittitur, Angelus in mentem non illabatur;
tamen filio venienti obsequitur praeparans mentem purgando, illuminando, et perficiendo ad divinae sapientiae
susceptionem. Ita etiam et quando filius in carnem missus est, Angelus non venit ut carnem assumeret, sed ut
virginem instrueret, de qua caro assumenda erat.
RA2

863

