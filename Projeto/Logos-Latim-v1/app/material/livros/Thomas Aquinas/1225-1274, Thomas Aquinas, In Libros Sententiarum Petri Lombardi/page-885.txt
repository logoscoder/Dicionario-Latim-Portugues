AG1
Ulterius. Videtur quod Christus divina gratia vel divinitate non sit repletus corporaliter, quod in littera dicitur.
Omne enim quod est in aliquo corporaliter, est in eo per circumscriptionem. Sed divinitas non potest esse
circumscripta. Ergo non potest habitare in Christo corporaliter.
AG2
Praeterea, Deus magis elongatur a corporeitate quam Angelus, qui in comparatione Dei corporeus est, ut dicit
Damascenus Lib. 1 de fide, cap. 3. Sed Angelus non est in aliquo loco, vel corpore, corporaliter. Ergo multo
minus divinitas.
AG3
Praeterea, deitas in homine non habitat nisi per gratiam. Sed gratia non est in corpore. Ergo deitas non potest
habitare in aliquo corporaliter.
SC1
Sed contra, divinitas juncta est toti humanae naturae. Sed corpus est pars humanae naturae.
Ergo unita est corpori; ergo habitat in Christo etiam corporaliter.
CO
Ad id quod ulterius quaeritur, dicendum quod plenitudo divinitatis dicitur corporaliter habitare in Christo
tripliciter. Primo modo quia deitas non tantum animae, sed etiam carni unita est. Secundo per similitudinem ad
tres dimensiones corporis, quia divinitas est tribus modis in Christo. Uno modo generali, sicut est in omnibus
creaturis, per essentiam, praesentiam et potentiam; et in hoc consistit quasi longitudo. Alio modo speciali, prout
est in sanctis per gratiam; per quam est latitudo caritatis. Tertio modo in proprio filio, scilicet per unionem; in
quo est sublimitas et profundum. Tertio dicitur corporaliter habitare ad similitudinem corporis, secundum quod
dividitur contra umbram. In sacramentis enim veteris legis fuit quasi in umbris et signis, Heb. 10, 1: umbram
habens lex futurorum bonorum: in Christo autem secundum rem et veritatem; unde Christus se habet ad illas
figuras sicut corpus ad umbram.
RA1
Ad primum ergo dicendum, quod corporaliter secundum primam expositionem non dicit modum existendi
divinitatem in Christo, sed magis id cui divinitas conjungitur; secundum autem alios modos est similitudinarie
dictum.
RA2
Unde patet solutio ad secundum.
RA3
Ad tertium dicendum, quod in aliis hominibus sanctis est Deus per gratiam acceptationis, sive habitualem, quae
est tantum in anima; in Christo autem est per gratiam unionis, quae est ad animam et corpus.
EX
Uno nominato tres intelliguntur. Contra. Dicimus filium Dei incarnatum, quod non intelligitur de patre et spiritu
sancto. Et dicendum, quod hoc est intelligendum de his quae ad essentiam pertinent: quorum si aliquid de una
tantum persona dicatur, oportet quod de alia intelligatur.
Non est autem concedendum, quidquid de aliqua re nascitur, continuo ejusdem rei filium nuncupandum.
Sciendum est ergo, quod haec praepositio ex denotat causam efficientem, vel materialem. Ad hoc autem quod
aliquid natum ex aliquo materialiter, filiationis nomen accipiat, oportet quod in similitudinem speciei producatur
cum eo ex quo nascitur, sicut filius matri; et ideo capilli et lumbricus non dicuntur filii ejus ex quo materialiter
nascuntur.
Ad hoc etiam quod aliquid natum de alio active dicatur filius ejus, oportet quod producatur de substantia agentis,
et in similitudinem ejusdem speciei, et quod non sit agens instrumentale, sed principale. Primae autem duae
conditiones deficiunt in spiritu sancto; unde Christus non potest dici filius ejus. Secunda autem et tertia deficiunt
in aqua: quia renatus spiritualiter non assumit similitudinem aquae, sed similitudinem Dei; et aqua est
instrumentum divinae virtutis operantis in eo: tamen dionysius, 2 cap. Eccles. Hierarch., vocat aquam baptismi
matrem filialitatis: sed non proprie dicitur.
Dicuntur filii Gehennae. Sciendum, quod hoc dicitur secundum modum loquendi consuetum in Scripturis, ut
illud quod magnam habet affinitatem ad alterum, filius ejus dicatur; sicut Isai. 5, 1, dicitur: in cornu filio olei;
idest in monte, ubi abundat oleum; et similiter, 1 Reg. 26, dixit David de Abner, quod filius mortis esset, quia
mortem valde merebatur.
Conceptus et natus de spiritu sancto. Quamvis utrumque horum possit dici et de spiritu sancto et de matre; tamen
magis proprie dicitur conceptus de spiritu sancto, quia conceptionem in instanti spiritus sanctus operatus est;
natus autem magis proprie dicitur de matre, quae eum ex utero produxit: unde in symbolo dicitur conceptus de
spiritu sancto, natus ex maria virgine.
Factum ex semine David: Roman. 1. Contra.
Damascenus, 3 Lib., cap. 2: non seminaliter, sed conditive per spiritum sanctum. Ad quod dicendum, quod
Damascenus loquitur quantum ad proximam Christi generationem ex virgine; verbum autem apostoli
intelligendum est quantum ad remotos parentes, ex quibus seminaliter mater Christi processit.
885

