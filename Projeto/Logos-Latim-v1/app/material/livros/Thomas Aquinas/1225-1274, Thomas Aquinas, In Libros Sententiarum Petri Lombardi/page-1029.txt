Respondeo dicendum, quod dubitatio dupliciter dicitur. Primo enim et principaliter significat motum rationis
super utraque parte contradictionis cum formidine determinandi. Iterum secundo translatum fuit hoc nomen ad
significandum formidinem affectus in aggrediendo vel sustinendo aliquod terribile. Primo autem modo dicta
dubitatio contingit ex defectu medii sufficientis ad veritatem inveniendam; et ideo contingit ex defectu scientiae;
et propter hoc in Christo non fuit.
Secundo autem modo dicta contingit ex infirmitate ejus quod laesivum imminens evadendi facultatem non videt.
Et quia Christus habebat infirmitatem in carne, ut supra dictum est, et laesivum mortis imminens, sensualitas
trepidabat; ideo erat talis dubitatio in Christo quantum ad sensualitatem, quamvis esset summa securitas quantum
ad rationem, quae auxilium divinum imminere videbat, quod sensualitas apprehendere non poterat.
RA1
Ad primum ergo dicendum, quod Ambrosius loquitur quantum ad sensualitatis timorem; quem dum ostendit,
videbatur hominibus dubitare etiam quantum ad rationem.
RA2
Ad secundum dicendum, quod non omnis nescientia dubitationem causat, sed quando aliquis rationem ejus quod
quaerit, et de quo contraria apparent, videre non potest; et ideo in Christo non fuit talis dubitatio.
RA3
Ad tertium dicendum, quod dubitatio pro ut pro timore ponitur, in Christo fuit quantum ad sensualitatem.
RA4
Ad quartum dicendum, quod sensualitas movetur etiam ex his quae ratio apprehendit: quia formantur formae
particulares in imaginatione, ex quibus sensualitas nata est moveri.
RA5
Ad quintum dicendum, quod quamvis mors a principio conceptionis esset praevisa, non tamen praevidebatur ut
imminens; et ideo dubitationem non faciebat, sed solum quando jam imminebat.
RC
Alia concedimus: quia procedunt de rationis dubitatione.
EX
Anima per aurem audit; idest est principium audiendi homini per aurem.
Sicut in viris sanctis fuit. Videtur quod magis fuit in impiis, quia seipsos interficiunt suorum peccatorum pondere
afflicti, ut dicitur in 9 ethic..
Dicendum, quod voluntas sensualitatis semper refugit mortem, similiter voluntas rationis ut natura; sed voluntas
rationis ut ratio quandoque appetit mortem; et hoc dupliciter: vel propter amorem futurae vitae, et hoc est in
sanctis; vel propter remorsum laesae conscientiae; et hoc fit in peccatoribus.
Pius mentis affectus quo vellet mori. Contra. 2 corinth. 5, 4: nolumus expoliari, sed supervestiri.
Dicendum, quod pius affectus bonorum refugit vestitum corporis quantum ad corruptionem, sed amat quantum
ad naturam. Vel dicendum, quod non vult expoliari propter se, sed ut cum Christo sit; cum quo si esse posset non
expoliatus, sed supervestitus, melius vellet.
Sed quia modum gessit dubitantis. Contra est quod supra dixit Augustinus, dist. 15, quia eadem ratione omnia
quae de Christo dicuntur, non fuerunt vera. Dicendum, quod erat vera dubitatio quantum ad sensualitatem quae
faciebat apparere dubitationem in ratione, in qua dubitatio non erat.
Intende, lector, his verbis pia diligentia. Verba Hilarii sunt exponenda secundum quod ratio pro se, non pro
sensualitate proponebat: sic enim non pro se, sed pro suis orabat. Secundum autem quod pro sensualitate
proponebat, sic orabat pro se, ut jam dictum est.

|+d18.q1 Distinctio 18, Quaestio 1
|a0 Prologus
Postquam determinavit Magister de voluntate Christi, quae est principium merendi, hic determinat de merito
ipsius. Dividitur autem haec pars in duas: primo determinat de merito ipsius Christi secundum quod ordinatur ad
consecutionem boni; secundo secundum quod ordinatur ad remotionem mali, dist. 19, ibi: nunc igitur quaeramus,
quomodo per mortem ipsius a diabolo et a peccato et a poena redempti sumus. Prima adhuc dividitur in duas:
primo determinat de merito Christi, secundum quod sibi aliquid meruit; secundo de merito ipsius pro ut nobis
meruit, ibi: ad quid ergo pati voluit? prima in duas: primo ostendit quid sibi meruit; secundo inquirit, utrum hoc
sine merito habere potuisset, ibi: si vero quaeritur, utrum Christus etc..
Prima in duas: primo ostendit quid sibi meruit in seipso; secundo quid meruit in aliis, ibi: nec tantum gloriam
impassibilitatis et immortalitatis meruit, sed etiam meruit donari sibi nomen quod est super omne nomen. Prima
in duas: primo ostendit quomodo Christus sibi meruit glorificationem corporis, et impassibilitatem animae et
corporis in istanti suae conceptionis; secundo ostendit quomodo hoc meruit per passionem, ibi: nec solum hoc

1029

