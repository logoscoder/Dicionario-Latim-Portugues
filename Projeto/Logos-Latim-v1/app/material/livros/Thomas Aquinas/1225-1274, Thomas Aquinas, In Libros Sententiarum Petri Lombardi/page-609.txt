Unde signanter dicit: si ideo bene vivere posset, quia nemo male vivere suaderet; ut quasi causa bene vivendi
ostendatur hoc quod nullus ad malum persuadet.
Et est gloriosius non consentire quam tentari non posse. Videtur hoc esse falsum: quia cum Deus et Angelus
tentari non possint, aliquid esset in homine gloriosius quam in Deo. Et dicendum, quod hoc intelligendum est
supposita conditione humanae naturae, per quam potest homo peccare et non peccare. Vel exponatur ut primum.
Hanc autem scientiam homo peccando non perdidit.
Videtur falsum; quia nunc non habemus cognitionem omnium rerum, sicut Adam habuit.
Et dicendum, quod etiam ista scientia aliquo modo per peccatum diminuta est, sed non adeo quod per hoc homo
a via salutis impediatur; et ideo in salutari doctrina de hujusmodi instruendus non erat.
Sed non habuit praescientiam eorum quae futura erant. Videtur falsum; quia cum nos quorumdam futurorum
praescientiam habeamus, cognitio ejus fuisset imperfectior quam nostra. Sed dicendum, quod nos non
cognoscimus futura nisi prout quodammodo sunt praesentia in suis causis, quae sunt determinatae ad tales
effectus, vel de necessitate, vel in majori parte; et sic etiam Adam in primo statu futurorum cognitionem habuit
multo plenius quam nos; non tamen eorum quae causas determinatas non habent, sicut ea quae ex libero arbitrio
dependent, ut casus suus.
|*IN_II_SENTENTIARUM
|+d24.q1 Distinctio 24, Quaestio 1
|a0 Prologus
Postquam determinavit de scientia quam homo in primo statu habuit, hic incipit determinare de potentia naturali,
per quam peccatum vitare poterat; et dividitur in duas partes: in prima parte ostendit quod homo habuit
naturalem potentiam, per quam poterat peccatum vitare; in secunda ostendit quae fuerit illa potentia, ibi: hic
considerandum est quod fuerit illud adjutorium homini datum in creatione quo poterat manere si vellet. Circa
quod movet duas dubitationes; prima ibi: sed quomodo rectam et bonam voluntatem habuit homo, si per eam nec
mereri vitam valuit, nec in ea stare voluit? secunda ibi: ad hoc autem quod dicimus... Solet opponi sic.
Hic considerandum est quod fuerit illud adjutorium homini datum. Hic ostendit quae fuerit illa potentia naturalis,
et dicit quod liberum arbitrium; et dividitur in partes duas: in prima ostendit quid sit liberum arbitrium; in
secunda ostendit quasdam liberi arbitrii conditiones, 25 dist., ibi: jam ad propositum redeamus. Prima dividitur
in duas: in prima determinat quid est liberum arbitrium; in secunda notificat quasdam vires animae, ut ostendat
in quibus liberum arbitrium contineatur, ibi: est enim sensualitas quaedam vis animae inferior, ex qua est motus
qui intenditur in corporis sensus atque appetitus rerum ad corpus pertinentium.
Circa primum duo facit: primo ostendit quod illa potentia qua peccato resistere potuit, est liberum arbitrium;
secundo definit ipsum, ibi: liberum vero arbitrium est facultas rationis et voluntatis, qua bonum eligitur gratia
assistente, vel malum eadem desistente.
Est enim sensualitas etc.. Hic notificat quasdam potentias animae. Et circa hoc duo facit: primo notificat eas;
secundo ostendit qualiter in eis potest esse peccatum, ibi: illud quoque praetermittendum non est etc..
Et prima pars cum praecedentibus est praesentis lectionis; circa quam duo quaeruntur. Primo de libero arbitrio.
Secundo de virtutibus libero arbitrio annexis.
Circa primum quatuor quaeruntur: 1 utrum liberum arbitrium sit potentia vel habitus; 2 si est potentia, utrum sit
una; 3 si est una, utrum sit distincta a ratione et voluntate; 4 utrum homo in primo statu per liberum arbitrium
peccato resistere potuit.
|a1 Articulus 1: Utrum liberum arbitrium sit habitus.
AG1
Ad primum sic proceditur. Videtur quod liberum arbitrium sit habitus. Primo per hoc quod dicit bernardus, quod
liberum arbitrium est habitus animi liber sui; et ita videtur esse habitus et non potentia.
AG2
Praeterea, potentia non efficitur facilis ad actum nisi ex habitu. Sed liberum arbitrium dicitur in littera esse
facultas voluntatis et rationis.
Cum igitur facultas habilitatem quamdam nominet, videtur quod liberum arbitrium sit habitus.
AG3
Praeterea, sicut infra dicitur, Philosophi definiunt liberum arbitrium liberum de voluntate judicium.
Judicium autem non nominat potentiam, sed magis habitum. Ergo videtur quod non sit potentia.
AG4
Praeterea, Augustinus dicit, quod homo male utens libero arbitrio et se perdidit et ipsum.
Sed per peccatum nulla potentia naturalis tollitur. Ergo liberum arbitrium non est potentia, sed habitus.
AG5

609

