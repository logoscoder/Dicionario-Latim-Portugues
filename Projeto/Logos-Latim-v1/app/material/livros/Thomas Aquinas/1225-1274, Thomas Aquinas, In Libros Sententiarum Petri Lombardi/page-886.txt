Cum aliud sit fieri, aliud nasci. Contra. Fieri videtur esse commune ad omnem productionem, qua aliquid incipit
esse. Ad quod dicendum, quod hoc est verum de facere, secundum quod communiter sumitur: proprie tamen
dicitur facere, exercere aliquam actionem in exteriorem materiam, secundum quod dicit Philosophus in 6 ethic.,
quod ars est recta ratio agibilium.
Unde ad ostendendum quod conceptio Christi est ex principio agente extrinseco, non naturaliter agente, sicut est
in nostra conceptione, ideo dicit apostolus eum factum; quamvis et natus et conceptus dici possit quantum est ex
parte matris.

|+d5.q1 Distinctio 5, Quaestio 1
|a0 Prologus
Postquam determinavit Magister circa incarnationem divinam, quid sit assumens, et quid assumptum; hic
determinat de utroque simul cujusmodi sit quantum ad intentiones eorum, utrum scilicet assumens et assumptum
habeant rationem naturae vel personae; et dividitur in tres partes: in prima movet quaestionem; in secunda
determinat eam, ibi: haec inquisitio, sive quaerendi ratio, juxta sacrarum auctoritatum testimonia, partim
implicita atque perplexa, partim vero explicita est et aperta; in tertia movet quasdam dubitationes, ibi: sed
quaeritur, utrum eadem divina natura debeat dici caro facta sicut dicitur verbum factum caro. Prima dividitur in
duas: primo determinat quaestionem quantum ad id quod manifestat veritatem; secundo quantum ad id quod est
magis dubium in quaestione, ibi: de quarto vero quaestionis articulo scrupulosa etiam inter doctos quaestio est.
Et haec pars dividitur in tres: in prima ponit auctoritates ad utramque partem dubitationis; in secunda solvit, ibi:
nos autem omnis mendacii et contradictionis notam a sacris paginis secludere cupientes, orthodoxis patribus...
Consentimus; in tertia solutionem per auctoritates Damasceni confirmat, ibi: qui sensus ex verbis joannis
Damasceni confirmatur. Circa primum tria facit: primo inducit auctoritatem ad partem negativam, scilicet quod
natura non assumpsit naturam; secundo ad partem affirmativam, ibi: cui videtur obviare quod Augustinus ait;
tertio ex auctoritatibus inductis colligit dubitationem, ibi: ex verbis autem Augustini... Innui videtur, solum
verbum carnem factum.
Sed quaeritur utrum eadem divina natura debeat dici caro facta sicut verbum dicitur factum caro. Hic movet
quasdam dubitationes circa praedictam determinationem: et primo quantum ad hoc quod dixit naturam divinam
incarnatam; secundo quantum ad hoc quod dixit personam non esse assumptam, ibi: ideo vero non personam
hominis assumpsit, quia caro illa et anima illa non erant unita in unam personam quam assumpserit. Circa
primum duo facit: primo quaerit, utrum divina natura possit dici caro facta; secundo utrum possit dici facta
homo, ibi: si autem natura divina naturam hominis accepit, quare non dicitur facta homo? ideo vero non
personam hominis assumpsit etc..
Hic movet dubitationes circa hoc quod dictum est personam hominis non esse assumptam; et circa hoc duo facit:
primo assignat hujus dicti causam; secundo objicit in contrarium, ibi: hic a quibusdam opponitur. Et dividitur
haec pars in duas objectiones, quas ponit; secunda incipit, ibi: aliter quoque nituntur probare, verbum Dei
assumpsisse personam.
Et utraque dividitur in objectionem et solutionem; prima solutio incipit ibi: quod ideo non sequitur, quia anima
non est persona, quando alii rei est unita personaliter; secunda ibi: quia nefas est hoc dicere.
Hic est triplex quaestio. Prima est de unione.
Secunda de assumente unionem. Tertia de assumpto.
Circa primum quaeruntur tria: 1 quid sit unio; 2 utrum unio sit facta in natura; 3 utrum sit facta in persona.
|a1 Articulus 1: Utrum unio sit aliquid creatum.
Articulus 1A
AG1
Ad primum sic proceditur. Videtur quod unio non sit aliqua creatura. Unio enim est in eo quod per eam unum
dicitur. Sed divina natura dicitur unita humanae. Ergo unio est in divina natura.
Sed nihil est in Deo creatum. Ergo unio non est aliquid creatum.
AG2
Praeterea, unio est relativum aequiparantiae.
Sed hujusmodi relativa similiter se habent ad utrumque extremum. Ergo vel est in divina natura et humana; et sic
idem quod prius: vel in neutra; et sic nusquam est, et ita non esset creatura.
AG3
Praeterea, nihil creatum dicitur de Deo nisi vel per causam, ut cum dicitur aliquid scire, quia facit nos scire; vel
per assumptionem, ut cum dicitur homo; vel per similitudinem, ut cum dicitur leo vel agnus Dei. Sed cum dicitur
divina natura unita humanae naturae, hoc non tantum per causam dicitur, quia sic pater diceretur unitus, quia
886

