Sed sciendum, quod cum in homine sit duplex natura, scilicet interior, videlicet rationis, quae dicitur homo
interior; et exterior, scilicet natura sensualis, quae dicitur homo exterior: plus homo debet diligere se quantum ad
naturam interiorem quam quantum ad naturam exteriorem; et ideo ea quae sunt bona naturae interioris, plus
debet optare quam ea quae sunt bona sibi secundum naturam exteriorem. Omnia autem opera virtutis sunt sibi
bona secundum interiorem naturam, inter quae etiam sunt illa quae quis ad amicum operatur; et ideo plura bona
exteriora sunt impendenda amicis quam nobis ipsis, inquantum consistit in hoc bonum virtutis, quod est nostrum
maximum bonum; sed de bonis spiritualibus semper plus nobis quam amicis impendere debemus et velle, et
similiter etiam de malis vitandis.
RA1
Ad primum ergo dicendum, quod in amore amatum, ut amatum, potius est quam amans ut amans. Sed quia, ut
amans est etiam amatum a seipso; ideo potius potest esse in amore, inquantum est amatum, quam amatum
extrinsecum, et magis collocatur in ipso affectus amantis quam in exteriori amato.
RA2
Ad secundum dicendum, quod quamvis bonum quod ego habeo, possit in proximo perfectius inveniri quam in
meipso, tamen in me semper invenitur perfectius ut proprium: quia bonum quod est in ipso, non est meum nisi
per similitudinem.
Bonum autem quod est in Deo, est meum etiam secundum causam.
RA3
Ad tertium dicendum, quod tradere seipsum morti propter amicum, est perfectissimus actus virtutis; unde hunc
actum magis appetit virtuosus quam vitam propriam corporalem. Unde quod aliquis vitam propriam corporalem
propter amicum ponit, non contingit ex hoc quod aliquis plus amicum quam seipsum diligat; sed quia in se plus
diligit quis bonum virtutis quam bonum corporale.
RA4
Ad quartum dicendum, quod in hoc ipso quod homo non vult esse onerosus amico, tristitias suas communicando
eidem, sed magis beneficus et delectabilis, secundum virtutem operatur; et ita spirituale bonum plus sibi quam
amico tribuit.
RA5
Ad quintum dicendum, quod de bonis spiritualibus magis nobis impendimus quam amicis; de corporalibus autem
magis amicis quam nobis, ratione jam dicta in corp..
RA6
Ad sextum dicendum, quod conversatio cum amicis est nobis delectabilis, inquantum cognoscimus bonum
ipsorum, quod nobis quasi nostrum complacet. Et quia per visum melius cognoscuntur res quam per alium
sensum; ideo amici magis se videre desiderant; et quia magis potest homo cognoscere quae sunt alterius quam
quae propria, ideo magis delectatur in conversando ad amicum quam etiam ad seipsum: quamvis virtuosus ad
seipsum delectabiliter conversetur, inquantum in seipso considerat memoriam, et propositum, et spem bonorum,
quae ei delectationem ingerunt, ut dicitur in 9 ethic..
|a6 Articulus 6: Utrum homo debeat magis ex caritate diligere extraneos quam propinquos.
AG1
Ad sextum sic proceditur. Videtur quod homo ex caritate magis debeat diligere extraneos quam propinquos.
Caritas enim, sicut et amicitia, fundamentum habet honestum. Sed major honestas vel virtus invenitur quandoque
in extraneis quam propinquis. Ergo magis sunt diligendi ex caritate extranei quam propinqui.
AG2
Praeterea, caritas facit conformitatem hominis ad Deum. Sed Deus plus diligit extraneos nostros quam
propinquos, si sunt meliores. Ergo et nos magis eos diligere debemus.
AG3
Praeterea, effectus respondet affectui. Sed in aliquibus debemus majorem affectum amoris ostendere ad
extraneos quam ad propinquos, sicut in collatione beneficiorum ecclesiasticorum, si extranei meliores sint. Ergo
magis sunt diligendi etiam ex affectu quandoque extranei quam propinqui.
AG4
Praeterea, concordia in caritate importatur, et ex caritate efficitur. Sed aliquando magis concordandum est
extraneis quam propinquis, sicut in bellis magis obediendum est duci exercitus quam patri. Ergo magis sunt
diligendi extranei quam propinqui.
AG5
Praeterea, illud quod est debitum praeponendum est ei quod non est debitum. Sed reddere retributionem
beneficiorum est debitum; benefacere autem propinquis non est debitum quandoque. Ergo magis benefaciendum
est extraneis quam propinquis; et ita, ad minus quantum ad effectum amicitiae, extranei propinquis proponendi
sunt.
SC1

1187

