Ad quartum dicendum, quod de ratione beatitudinis vel gloriae est ut aliquis omnia habeat quae vult, et nihil mali
velit, ut dicit Augustinus; et ideo gloria in nullo impedit usum liberi arbitrii; et propter hoc non assignatur aliqua
libertas a gloria: nulla enim voluntas miseriam quaerit et gloriam fugit, cum omnes naturaliter beati esse velint.
RA5
Ad quintum dicendum, quod coactionem illam quae per libertatem necessitatis excluditur miseria non includit,
eo quod nunquam ad tantam miseriam devenitur ut liberum arbitrium cogi possit: et ideo non est inconveniens, si
libertas a necessitate contra libertatem a miseria distinguatur.
RA6
Ad sextum dicendum, quod Magister, ut ex dictis patet, distinguit liberum arbitrium secundum ea a quibus est
libertas; et haec est per se divisio ejus, ut dictum est. Bernardus autem distinguit libertatem secundum terminum
ad quem; et hoc est illud quod sub electione cadit. Cum igitur nihil cadat sub electione nisi secundum quod habet
aliquam rationem boni, secundum diversos gradus bonitatis in humanis actibus diversas libertates distinguit. Est
enim aliquid in humanis actibus quod est licitum, quia nulla lege prohibetur: et respectu hujusmodi dicit
libertatem arbitrii, quia in judicio nostro consistit, utrum hoc sequamur vel non. Ulterius est aliquid quod non
tantum est licitum, sed etiam utile est; quia omnia licent, sed non omnia expediunt, ut apostolus ait: et secundum
hoc assignat libertatem consilii, quia consilium est de meliori bono, quod est expediens ad salutem. Est etiam
aliquid quod delectat, et respectu hujusmodi assignat libertatem complaciti; unde dicit, quod libertas arbitrii
discernere habet quid liceat, libertas autem consilii probare quid expediat, libertas autem complaciti experiri quid
libeat.
EX
Quod Philosophi definientes dixerunt liberum de voluntate judicium. Sciendum, quod illa non est vera definitio,
sed quaedam notificatio; unde large definitionem sumit. Differt autem a praedicta superius assignata; quia illa
data est secundum hoc ad quod est liberum arbitrium, quia scilicet in bonum et malum; haec autem datur
secundum libertatis causam. Inde cum dicitur: liberum de voluntate judicium; haec praepositio de libertatis
causam notat: quia voluntas, ut prius dictum est, totius libertatis finis est.
Et quidem secundum praedictam assignationem in his tantum videtur esse liberum arbitrium qui voluntatem
mutare et in contraria possunt deflectere; non secundum illam Philosophorum, quam ponunt secundum suam
expositionem, quam addit dicens, quod liberum est ad utrumlibet; sed secundum illam quam supra ex verbis
Augustini accipit.
Non potest non peccare: ante reparationem etiam mortaliter, post reparationem vero saltem venialiter.
Intelligendum est quantum ad praesens pertinet quia de hoc infra quaeretur non peccare, idest non in peccato
esse, sicut etiam videre dupliciter sumitur, pro habere visum, et pro uti visu.
Corrupta est ergo libertas arbitrii per peccatum, et ex parte perdita. Corruptam dicit propter libertatem a
necessitate, quae naturalis est, sicut etiam alia bona naturalia per peccatum corrumpuntur, licet semper maneant;
perditam vero ostendit propter libertatem a peccato, quae quidem ex toto, adveniente peccato, tollitur, sicut et
alia innocentiae et gratiae bona.
Hic quaeri potest, utrum haec libertas qua quis liber est ad malum, sit libertas arbitrii. Sciendum est, quod si
libertas dicat facultatem ipsius potentiae, sic eadem est libertas arbitrii et a peccato et a justitia; quae quidem per
illa, sicut per quosdam habitus, disponitur. Si autem dicat facultatem habitus, tunc alia libertas est a peccato et a
justitia, et utraque superadditur libertati arbitrii, sicut habitus potentiae. Unde secundum aliquid utraque opinio
verum dicit.
Liberius est ad malum, quod per se potest, quam ad bonum, quod, nisi gratia liberetur et adjuvetur, non potest.
Videtur hoc esse falsum: quia, ut dictum est, ad malum non est libertas, nisi secundum quid; et quod est
simpliciter, est magis eo quod est secundum quid. Et dicendum, quod haec comparatio non attenditur secundum
proprietatem libertatis; quia libertas ad bonum magis est libertas quam libertas ad malum: sed attenditur
secundum sufficientiam liberi arbitrii, quod quidem per se in quodlibet malum potest, non autem in quodlibet
bonum.

|+d26.q1 Distinctio 26, Quaestio 1
|a0 Prologus
Ostenso quam scientiam et quam potentiam homo in primo statu habuit, hic ostendit quam gratiam accepit; et
dividitur in partes duas: in prima determinat de gratia in se; in secunda determinat de ea in comparatione ad
statum primi hominis, 29 dist.: post haec considerandum est, utrum homo ante peccatum eguerit gratia operante
et cooperante. Prima dividitur in duas: in prima determinat de gratia secundum veritatem; in secunda removet
quosdam errores circa gratiam, 28 dist.: id vero inconcusse et incunctanter teneamus.
Prima dividitur in duas: in prima determinat gratiae potestatem, distinguens eam per comparationem ad liberum
arbitrium; in secunda inquirit genus gratiae; et quomodo gratia mereri dicatur, dist. 27, ibi: si vero quaeritur,
638

