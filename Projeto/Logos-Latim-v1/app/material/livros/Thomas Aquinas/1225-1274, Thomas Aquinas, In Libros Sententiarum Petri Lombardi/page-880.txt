Ulterius. Videtur quod possit Christus dici filius trinitatis. Christus enim, secundum quod homo, creatura est. Sed
nos dicimur filii trinitatis per creationem; Deut. 32, 6: numquid non ipse est pater tuus? ergo et Christus potest
dici filius trinitatis, secundum quod homo.
AG2
Praeterea, Rom. 8, 29: ut sit ipse primogenitus in multis fratribus: Glossa: secundum humanam naturam,
secundum quam fratres habet; secundum autem divinam non habet. Sed fratres dicuntur qui ex eodem patre
nascuntur. Cum ergo pater eorum qui dicuntur fratres Christi, sit tota trinitas, videtur quod etiam Christi hominis
secundum humanam naturam.
AG3
Praeterea, cujuslibet gratiam habentis dicitur pater tota trinitas: joan. 1: dedit eis potestatem filios Dei fieri. Sed
Christus plenissime habuit gratiam.
Ergo potest dici filius totius trinitatis, inquantum est homo.
SC1
Sed contra, sicut infra probatur, dist. 10, Christus non est filius nisi naturalis. Sed naturalis filius non est
trinitatis, sed patris tantum. Ergo Christus non potest dici filius trinitatis.
SC2
Praeterea, secundum Damascenum, filiatio non determinat naturam, sed personam. Sed in Christo quamvis sint
duae naturae, non est ibi nisi una persona aeterna. Cum igitur secundum personam aeternam non possit dici filius
trinitatis, nullo modo potest dici filius trinitatis.
CO
Ad secundam quaestionem patet responsio ex dictis.
RA1
Ad primum dicendum, quod creatura respicit communiter naturam et suppositum; filiatio autem respicit tantum
suppositum; unde humana natura in Christo dicitur creata, non autem filia; et ideo in quantum homo, non potest
dici filius per creationem; potest autem dici creatura.
RA2
Ad secundum dicendum, quod Christus dicitur primogenitus in multis fratribus secundum humanam naturam,
non quasi univoce filius cum aliis, sed per analogiam: quia ipse est filius naturalis propter unionem in persona,
alii autem filii adoptivi per assimilationem ad Deum quae est per gratiam; sicut etiam dicitur primogenitus
creaturae inquantum, secundum basilium, accipere commune habet cum creatura.
Unde non oportet quod ad eumdem patrem omnino referantur.
RA3
Ad tertium dicendum, quod alii dicuntur filii adoptivi, Christus autem dicitur per gratiam unionis filius naturalis;
per gratiam autem habitualem non potest dici filius adoptivus, ut dicetur infra, dist. 10, neque etiam naturalis;
unde nullo modo potest dici filius per gratiam.
RC
Alia concedimus.

|+d4.q2 Distinctio 4, Quaestio 2
|a0 Prologus
Deinde quaeritur de conceptione Christi in comparatione ad matrem concipientem; et circa hoc quaeruntur duo: 1
utrum beata virgo possit dici mater hominis Jesu Christi; 2 utrum debeat dici mater Dei.
|a1 Articulus 1: Utrum beata virgo possit dici mater hominis Christi Jesu.
AG1
Ad primum sic proceditur. Videtur quod beata virgo non possit dici mater illius hominis.
In conceptione enim Christi beata virgo ministravit tantum materiam, quia totam actionem fecit spiritus sanctus.
Sed propter materiam non potest aliquid dici mater, sicut arbor non est mater scamni.
Ergo beata virgo non potest dici mater illius hominis.
AG2
Praeterea, matris est decidere semen ad conceptum. Sed materia conceptionis Christi separata est a reliqua carne
virginis operatione spiritus sancti. Ergo non potest dici mater.
AG3
Praeterea, sicut caro Christi operatione spiritus sancti formata est de materia sumpta a beata virgine; ita eva
formata est operatione divina de materia sumpta ab Adam. Sed Adam non potest dici pater evae, nec mater. Ergo
nec beata virgo potest dici mater Christi.
AG4
880

