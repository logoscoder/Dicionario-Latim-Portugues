Praeterea, in sanctis hominibus divina virtus operatur ad salutem ipsorum, ut dicitur Isai. 26, 12: omnia opera
nostra operatus es in nobis, nec tamen sancti homines dicuntur sacramenta. Ergo idem quod prius.
CO
Ad quartam quaestionem dicendum, quod definitio illa Augustini, si tamen in verbis illis sacramentum definire
intendit, datur de sacramento quantum ad id quod est principale in ratione ipsius, scilicet causare sanctitatem. Et
quia sacramenta non sunt primae causae sanctitatis, sed quasi causae secundariae et instrumentales; ideo
definiuntur sacramenta, sanctificationis instrumenta.
Actio autem non attribuitur instrumento, sed principali agenti, cujus virtute instrumenta ad opus applicantur,
prout sunt mota ab ipso; et ideo sacramenta non dicit esse sanctificantia, sed quod in eis divina virtus occulta
existens sanctificat.
RA1
Ad primum ergo dicendum, quod sacramentum est causa et signum. Est quidem causa instrumentalis; et ideo
virtus agentis principalis occulte in ipso operatur, sicut virtus artis vel artificis in serra. Sed inquantum est
signum, est ad manifestandum hujusmodi occultationem; ut sic ante significationem sit occultum; sed postquam
significatio facta est actu, sit manifestum.
RA2
Ad secundum dicendum, quod hoc contingit per accidens ex defectu recipientium. Definitiones autem respiciunt
hoc quod per se est, sicut quod ignis calefacit, quantum in se est, quamvis ex parte passivi impediri posset.
RA3
Ad tertium dicendum, quod in sacramentis Deus operatur salutem sicut in instrumentis, quibus mediantibus salus
causatur; sed in hominibus sicut in subjectis recipientibus salutem; et ideo ratio non sequitur.
Articulus 1E
AG1
Ulterius. Videtur quod definitio Hugonis a sancto victore, sit incompetens, quae talis est: sacramentum est
corporale vel materiale elementum, extrinsecus oculis suppositum, ex institutione signans, ex similitudine
repraesentans, et ex sanctificatione invisibilem gratiam continens. Materia enim non praedicatur de toto. Sed
materiale elementum est materia sacramenti. Ergo male ponitur in definitione sacramenti ut genus.
AG2
Praeterea, in quibusdam sacramentis non est elementum, sed elementatum, sicut in extrema unctione est oleum.
Ergo definitio non est communis omnibus sacramentis.
AG3
Praeterea, similitudo est rerum differentium eadem qualitas. Sed non potest esse eadem qualitas rerum
spiritualium ad corporalia. Ergo nec similitudo; ergo male dicitur: ex similitudine repraesentans.
AG4
Praeterea, si est aliqua similitudo, illa est ex naturali proprietate materialis elementi. Si ergo ex similitudine
repraesentat, et idem est repraesentare quod significare, ut potest patere per definitionem signi in littera positam;
ergo sacramentum non significat ex institutione.
CO
Ad quintam quaestionem dicendum, quod definitio Hugonis de sancto victore eadem est cum definitione quam
Magister in littera ponit, hoc excepto quod addit causam significationis, quae est institutio, et causam
efficientiae, quae est sanctificatio: idem enim est dictum materiale elementum exterius oculis suppositum, et ex
institutione significans, quod invisibilis gratiae visibilis forma; et ex similitudine repraesentans, idem est ei quod
dicitur, ut imaginem gerat; et ex sanctificatione invisibilem gratiam continens, idem est ei quod dicitur: ut causa
existat.
RA1
Ad primum ergo dicendum, quod sicut formae artificiales sunt accidentales, tamen in artificialibus tota
substantia est materia, et propter hoc praedicatur, ut dicatur, phiala est aurum; ita etiam cum in sacramentis
forma non det esse substantiale, sed accidentale in genere causae et signi, non est inconveniens ut materia
sacramenti de ipso praedicetur, et in ejus definitione sicut genus ponatur; hoc enim etiam in aliis accidentibus
contingit, ut dicitur in 7 metaph., ut cum dicitur: simum est nasus curvus.
RA2
Ad secundum dicendum, quod elementum accipitur communiter pro quolibet corporali visibili, sive sit
elementum simplex, sive elementatum; et utimur tali modo loquendi propter verbum Augustini, qui dicit: accedit
verbum ad elementum, et fit sacramentum. In baptismo enim, qui est sacramentorum janua, materia est
elementum simplex.
RA3
Ad tertium dicendum, quod inter corporalia et spiritualia non attenditur similitudo per participationem ejusdem
qualitatis, sed per proportionalitatem, quae est similitudo proportionatorum; ut sicut se habet aqua ad delendas

1349

