AG4
Praeterea, omne quod recipitur in aliquo, recipitur per modum recipientis, et non per modum recepti. Sed omne
quod videtur, quodammodo in vidente recipitur. Ergo quamvis divinitas in se sit delectabilissima, tamen visa ab
illis qui sunt tristitia absorpti, non delectabit, sed magis contristabit.
AG5
Praeterea, sicut se habet sensus ad sensibile, ita se habet intellectus ad intelligibile. Sed ita est in sensibus, quod
palato non sano poena est panis, qui sano est suavis, ut dicit Augustinus; et similiter accidit in aliis sensibus.
Ergo cum damnati habeant intellectum indispositum, videtur quod visio lucis increatae magis afferet eis poenam
quam gaudium.
SC1
Sed contra est quod dicitur joan. 17, 3: haec est vita aeterna, ut cognoscant te verum Deum; ex quo patet quod
essentia beatitudinis in Dei visione consistit. Sed de ratione beatitudinis est gaudium.
Ergo divinitas sine gaudio videri non potest.
SC2
Praeterea, essentia ipsa divinitatis est essentia veritatis. Sed unicuique est delectabile videre verum; unde et
homines natura scire desiderant, ut dicitur in principio metaph.. Ergo divinitas sine gaudio videri non potest.
SC3
Praeterea, si aliqua visio non semper est delectabilis, convenit eam quandoque esse tristabilem.
Sed visio intellectiva nunquam est contristabilis: quia delectationi quae est in intelligendo, non opponitur aliqua
tristitia, ut dicit Philosophus.
Cum ergo divinitas non possit videri nisi per intellectum, videtur quod divinitas sine gaudio videri non possit.
CO
Respondeo dicendum, quod in quolibet appetibili vel delectabili duo possunt considerari; scilicet id quod
appetitur vel est delectabile, et id quod est ratio appetibilitatis vel delectabilitatis in ipso. Sicut autem, secundum
boetium in Lib. De hebdomad., id quod est, habere aliquid praeter quam quod ipsum est, potest; ipsum vero esse
nihil aliud praeter se habet admixtum; ita id quod est appetibile vel delectabile, potest habere aliquid admixtum,
unde non sit delectabile vel appetibile; sed id quod est ratio delectabilitatis, nihil habet admixtum vel habere
potest, propter quod non delectabilis sit vel appetibilis. Res igitur quae sunt delectabiles per participationem
bonitatis, quae est ratio appetibilitatis et delectabilitatis, possunt apprehensae non delectare; sed id quod per
essentiam suam est bonitas, impossibile est quod ejus essentia apprehensa non delectet. Unde cum Deus
essentialiter sit ipsa bonitas, non potest divinitas sine gaudio videri.
RA1
Ad primum ergo dicendum, quod impii manifeste cognoscent Christum esse Deum, non per hoc quod
divinitatem ejus videant, sed per manifestissima divinitatis indicia.
RA2
Ad secundum dicendum, quod divinitatem, secundum quod est in se, nullus potest odio habere, sicut nec aliquis
potest odio habere ipsam bonitatem; sed quantum ad aliquos divinitatis effectus dicitur ab aliquibus odio haberi,
inquantum scilicet aliquid agit vel praecipit quod est contrarium voluntati; et ideo visio divinitatis nulli potest
esse non delectabilis.
RA3
Ad tertium dicendum, quod verbum Augustini est intelligendum quando id quod apprehenditur per intellectum
praecedentem, est bonum per participationem, et non per essentiam, sicut sunt omnes creaturae; unde potest in
eis esse aliquid quare affectus non moveatur. Similiter etiam in via Deus cognoscitur per effectus, et intellectus
non attingit ad ipsam essentiam bonitatis ejus; unde non oportet quod affectus intellectum sequatur, sicut
sequeretur, si essentiam ejus videret, quae est ipsa bonitas.
RA4
Ad quartum dicendum, quod tristitia non nominat dispositionem, sed magis passionem; omnis autem passio a
contraria causa fortiori superveniente tollitur, et non eam tollit; et ideo tristitia damnatorum tolleretur, si Deum
per essentiam viderent.
RA5
Ad quintum dicendum, quod per indispositionem organi tollitur proportio naturalis ipsius organi ad objectum
quod natum est delectare; et propter hoc delectatio impeditur; sed indispositio quae est in damnatis, non tollit
naturalem proportionem qua sunt ordinati ad divinam bonitatem, cum imago semper in eis maneat; et ideo non
est simile.
|a4 Articulus 4: Utrum adventum Domini ad judicium praecedent aliqua signa.
Articulus 4A
AG1

2189

