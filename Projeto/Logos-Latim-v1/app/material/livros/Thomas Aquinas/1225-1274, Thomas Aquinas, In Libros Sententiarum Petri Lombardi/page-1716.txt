voluntatem non cadit, cum cogi non possit; et ideo oportet quod ipsa cooperetur ad suam perfectionem; et haec
cooperatio dicitur praeparatio ad gratiam, quae facit quod in se est. Sed non semper oportet quod talis praeparatio
tempore justificationem praecedat, sicut oportet in mutationibus naturalibus quod alteratio tempore semper
praecedat generationem; quia cum actus voluntatis sit in sua potestate, a principio potest esse tantum intensus,
quantum sufficit ad praeparationem; sed dispositio naturalis ad formam successive ad hanc intentionem procedit.
In illis autem qui non per propriam voluntatem culpam incurrunt, et usum voluntatis non habent, non exigitur ex
parte eorum aliqua praeparatio, sicut de pueris patet in baptismo.
RA1
Ad primum ergo dicendum, quod justificatio, de qua nunc loquimur, semper est cum cooperatione voluntatis,
quae praeparatio dicitur. Sed haec cooperatio, ut dictum est, quandoque diu ante incipit quam gratia infundatur;
quandoque autem, quia perfecta est, statim justificationem adjunctam habet; unde potest contingere quod aliquis
dum est in proposito et intentione peccandi, subito ejus voluntas convertatur ad Deum, vel ex aliquo exteriori
occasionem accipiens, sicut fuit in Paulo; vel etiam ex aliquo interiori instinctu, quo cor hominis movetur a Deo.
Unde non sequitur quod talis gratiam habeat non faciens quod in se est.
RA2
Ad secundum dicendum, quod homini non praecipitur quod illa bona faciat inimicis suis quorum capaces non
sunt, sed illa quae suscipere possunt; et hoc Deus maxime implet, quia bona quibus capaces sunt, scilicet
naturalia, eis largitur qui contra ipsum peccando inimicitias exercent. Boni tamen gratiae capaces non sunt nisi
voluntate consentiente; et sic quod ipse paratus est dare, illi recipere nolunt.
RA3
Ad tertium dicendum, quod talis diffusio boni non potest intelligi nisi aliquis perfectionem illam suscipiat, cui
renitens non est capax; et ideo ratio illa procedit ex falso.
Articulus 2B
AG1
Ulterius. Videtur quod nihil sit in homine quod facere possit ut ad gratiam habendam se praeparet. Quia super
illud Exod. 7, induravit cor ejus etc., dicit Glossa, quod ita induratum est cor ejus, quod nihil poterat facere
acceptabile Deo. Sed nihil ad gratiam habendam praeparat nisi opus acceptabile Deo. Ergo non erat in eo facere
aliquid per quod se praepararet; et eadem ratio est de aliis.
AG2
Praeterea, Augustinus dicit, quod cum fides justificationem impetrat, voluntas concomitatur gratiam, non ducit;
est pedissequa, non praevia. Sed si homo posset se ad gratiam nondum habitam praeparare, voluntas ejus esset
praevia gratiae. Ergo non potest homo aliquid facere per quod se ad gratiam praeparet.
AG3
Praeterea, nullus potest se ad gratiam praeparare nisi recte agendo. Sed secundum Augustinum in Lib. Retract., a
mortalibus recte non vivitur nisi prius liberum arbitrium a peccati pravitate liberetur; quod fit per gratiam.
Ergo ante gratiam habitam non potest se ad gratiam praeparare.
AG4
Praeterea, fides intentionem dirigit. Sed operatio quae sine recta intentione fit, non potest ad gratiam praeparare.
Ergo oportet quod fides praecedat praeparationem; et ita cum fides ad gratiam pertineat, ut Augustinus ex verbis
apostoli probat; ante gratiam praeparatio ad gratiam esse non potest.
SC1
Sed contra, Deus non praecipit homini impossibile.
Sed praecipit ei quod se ad gratiam aliquid faciendo praeparet, ut patet jac. 4, 8: appropinquate Deo, et
appropinquabit vobis. Ergo possibile est homini facere quod se ad gratiam praeparet.
CO
Ad secundam quaestionem dicendum, quod praeparatio quae exigitur in materia ad hoc quod formam suscipiat,
duo includit; scilicet quod sit in debita proportione ad formam et ad agens quod debet formam inducere; quia
nihil se educit de potentia in actum. Debita autem proportio ad suscipiendum actum agentis attenditur secundum
debitam approximationem ad agens. In spiritualibus autem non est intelligenda localis approximatio, sed
spiritualis, quae est dupliciter. Primo per similitudinem naturae, secundum quod res corruptibiles dicuntur magis
a primo distare quam incorruptibiles in 2 de gener., et propter hoc debilius esse recipiunt; et similiter spiritualia
propinquiora esse Deo quam corporalia: et propter hoc Angeli, secundum dionysium, abundantius de divina
bonitate recipiunt.
Secundo secundum affectum; quia, secundum Augustinum, Deo non loco, sed affectu propinquamus. Sed debita
proportio materiae ad formam est dupliciter; scilicet per ordinem naturalem materiae ad formam, et per
remotionem impedimenti. Ad hoc ergo quod voluntas se ad gratiam justificantem praeparet, oportet quod se in
debita proportione ad Deum qui dat et ad gratiam quae datur, ponat. Sed proportio ad Deum per naturae
similitudinem non est in potestate voluntatis; similiter nec proportio capacitatis gratiae, quia haec ei praeexistunt
a creatione; unde relinquitur quod in ipsa voluntate sit appropinquare Deo per affectum et desiderium, et ordinari
1716

