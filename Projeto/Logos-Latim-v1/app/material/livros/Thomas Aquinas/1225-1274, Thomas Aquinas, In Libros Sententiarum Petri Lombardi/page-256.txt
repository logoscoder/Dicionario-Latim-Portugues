significationes quorumdam nominum, quae personis divinis appropriantur; in secunda prosequitur diversas
sanctorum appropriationes, ibi: non est igitur hic praetermittendum.
Circa primum tria facit: primo inquirit de significatione hujus nominis aequalitas; secundo de simili et
similitudine, ibi: hoc idem etiam dicimus de simili et similitudine; tertio ex dictis approbat quorumdam
sententiam, ibi: unde quibusdam non indocte videtur nomine aequalitatis vel similitudinis non aliquid poni, sed
removeri.
Non est igitur hic praetermittendum. Hic ponit appropriata personarum; et dividitur in partes duas: in prima ponit
appropriationem Hilarii; in secunda appropriationem Augustini, ibi: illud etiam sciri oportet. Circa primum duo
facit: primo ponit appropriationem Hilarii cum expositione Augustini; secundo Magister removet quaedam dubia
circa expositionem Augustini, ibi: non enim secundum praemissam expositionem distinguuntur hic tres illae
proprietates superius assignatae.
Illud etiam sciri oportet. Hic ponit appropriationem Augustini; et circa hoc duo facit: primo narrat
appropriationem; secundo inquirit appropriationis rationem, ibi: sed plures movet quod patri attribuit unitatem,
filio aequalitatem. Et circa hoc facit tria: primo ostendit quare patri appropriatur unitas; secundo quare filio
aequalitas, ibi: nunc videamus quare aequalitas dicatur esse in filio; tertio, quare spiritui sancto connexio, ibi:
quod autem in spiritu sancto dicitur esse utriusque concordia...
Facilior est intelligentia. Circa primum duo facit: primo quaerit quare unitas patri appropriatur; secundo qualiter
unitas in divinis praedicetur in neutro vel in masculino genere, ibi: hic dici oportet, quod pater et filius et spiritus
sanctus recte dicuntur esse unum, et unus Deus.
Hic quatuor quaeruntur: 1 de aequalitate; 2 de appropriatione in communi; 3 de ratione appropriationis Hilarii; 4
de appropriatione Augustini.
|a1 Articulus 1: Utrum aequalitas ponat aliquid in divinis.
AG1
Circa primum, suppositis his quae supra de aequalitate dicta sunt, 19 dist., quaest. 1, art. 1, quaeritur, utrum
aequalitas in divinis aliquid ponat: et videtur quod sic. Quidquid enim est in Deo et in creaturis, nobilius est in
Deo quam in creaturis.
Sed aequalitas et similitudo in creatura aliquid ponunt. Ergo et in Deo.
AG2
Praeterea, Arius damnatus est, quia aequalitatem personarum negavit. Non autem fuisset haereticus, nisi aliquid
negasset quod in Deo est. Ergo aequalitas in divinis aliquid positive praedicat.
AG3
Item, aequalitas videtur esse una essentia in tribus personis indifferens, ut in littera dicitur.
Sed essentia indifferens, aliquid positive est in Deo.
Ergo videtur quod et aequalitas.
AG4
Praeterea, aequalitas est relatio quaedam.
Sed relatio aliquid positive praedicat, et non privative.
Ergo videtur quod aequalitas aliquid positive praedicet.
SC1
Contra est quod a Magistro in littera dicitur.
SC2
Praeterea, Philosophus dicit, quod aequale opponitur magno et parvo sicut duae privationes; unde etiam per
privationem aequale definitur. Sed privatio nihil positive praedicat.
Ergo nec aequalitas.
CO
Respondeo dicendum, quod aequalitas est relatio quaedam fundata supra unitatem quantitatis; et in divinis
fundata supra unitatem essentiae, prout significatur nomine quantitatis virtualis, ut cum dicitur magnitudo, vel
aeternitas vel potentia.
Unde de aequalitate dupliciter convenit loqui: aut quantum ad unitatem quantitatis, quae est causa ipsius; aut
quantum ad relationem consequentem.
Si quantum ad unitatem quantitatis, supra quam fundatur talis relatio, sic ratio ejus consistit in privatione, sicut et
ratio unitatis, ut supra dictum est, dist. 24, quaest. 1, art. 3: et ideo dicit Philosophus, quod aequale opponitur
privative magno et parvo, sicut unum multo; et idem in littera innuitur. Si autem consideretur aequalitas quantum
ad relationem, sic aequalitas in creaturis aliquid realiter ponit in utroque extremorum; sed in divinis personis
nihil, nisi secundum rationem. Cujus ratio est, quia si poneret aliquam relationem realem in personis, aut hoc
esset ex parte essentiae quae communis est, aut ex parte relationum, quibus distinguuntur. Non autem habet ex
parte essentiae quod sit relatio realis: quia essentia est una et eadem numero, et idem ad seipsum non refertur
aliqua relatione reali, ut supra dictum est, dist. 26, quaest. 2, art. 1.

256

