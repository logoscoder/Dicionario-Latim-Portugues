|+d6.q1 Distinctio 6, Quaestio 1
|a0 Prologus
Postquam Magister determinavit de incarnatione Dei, hic determinare incipit conditiones Dei incarnati.
Dividitur autem haec pars in duas: in prima determinat de his quae conveniunt Deo incarnato ratione unionis; in
secunda de his quae pertinent ad naturam assumptam absolute, dist. 13, ibi: praeterea sciendum est. De his enim
quae absolute pertinent ad divinam naturam, determinatum est in 1 Lib.. Prima autem pars dividitur in duas:
primo determinat de his quae dicuntur de Deo incarnato, exprimentia ipsam unionem, sicut quod dicitur: Deus
est homo, vel factus est homo; in secunda determinat de his quae conveniunt ei consequenter ad unionem, dist. 8,
ibi: post praedicta, inquiri debet, utrum de natura divina concedendum sit quod de virgine sit nata. Prima
dividitur in tres partes: in prima movet quaestionem de locutionibus exprimentibus unionem; in secunda ponit
diversas opiniones de modo unionis, ibi: alii enim dicunt; in tertia ostendit quomodo intelliguntur diversimode
praedictae locutiones secundum diversas opiniones, dist. 7, ibi: secundum primam vero dicitur Deus factus
homo, et homo factus Deus.
Alii enim dicunt in ipsa verbi incarnatione hominem quemdam ex anima rationali et humana carne constitutum.
Hic ponit opiniones, et dividitur in tres partes secundum tres opiniones quas ponit; secunda incipit ibi: sunt
autem alii qui istis in parte consentiunt; tertia ibi: sunt etiam alii qui in incarnatione verbi non solum personam
ex naturis compositam negant, verum etiam hominem aliquem, sive etiam aliquam substantiam ibi ex anima et
carne compositam vel factam diffitentur.
Quaelibet autem trium partium dividitur in duas partes, in opinionem et confirmationem. Confirmatio primae
opinionis incipit ibi: et ne de suo sensu tantum loqui putentur, hanc sententiam pluribus muniunt testimoniis;
secunda autem ibi: de hoc Augustinus in libro sententiarum prosperi ait.
Confirmatio autem tertii ibi: ne autem et isti de suo sensu influere videantur, testimoniis in medium productis
quod dicunt confirmant.
Ad evidentiam autem eorum quae dicuntur, oportet primo tria videre. Primo in quo istae tres opiniones
conveniant. Secundo in quo una harum opinionem ab alia differat. Tertio quid unaquaeque ponat.
In quo tres illae opiniones conveniant.
Quantum ad primum sciendum, quod istae opiniones conveniunt in quatuor: primo, quia quaelibet harum ponit
unam personam in Christo, scilicet divinam, per quod recedunt ab haeresi Nestorii: secundo ponunt in Christo
duas naturas, et tres substantias, scilicet divinitatem, animam, et corpus, ex quibus duobus dicunt constare
naturam humanam, et per hoc recedunt ab errore eutychetis, qui posuit unam naturam in Christo: tertio has duas
substantias in quibus humana natura consistit, dicunt assumptas a verbo, per quod recedunt ab errore Manichaei,
qui negabat carnis assumptionem. Quarto, quod hoc quod assumptum est, non praeexistit ante unionem tempore,
sed natura solum; per quod evadunt errorem quem tangit Damascenus dicentium, quod primo assumpserit
intellectum, et ex tunc fuisse hominem; postea autem assumpsisse carnem in utero virginis: quod videtur esse
error Origenis, qui ponebat animas creatas ante corpora.
In quo una harum opinionum ab alia differat.
Quantum vero ad secundum, scilicet differentiam harum opinionum, sciendum est, quod cum in Christo sint tres
substantiae, invenitur duplex comparatio harum substantiarum: una animae et corporis ad invicem, secundum
quod in eis consistit humana natura; altera vero harum duarum ad personam divinam, secundum quod illa
assumpsit has duas. Et quaelibet harum opinionum differt ab altera quantum ad utramque comparationem.
Differt autem tertia opinio a primis duabus quantum ad comparationem animae et corporis: quia primae duae
opiniones ponunt aliquid compositum ex anima et corpore, quod est assumptum: tertia vero ponit has duas
substantias esse divisas ad invicem, et sine aliqua compositione a persona verbi assumptas esse; unde cum
dicitur natura humana assumpta a verbo, sumit naturam humanam materialiter, idest partes humanae naturae,
sicut partes domus dicuntur domus. Differt autem a primis duabus quantum ad comparationem harum duarum
substantiarum ad tertiam: quia ponit has duas substantias conjunctas verbo accidentaliter, sicut vestis conjungitur
homini, et sicut Angelus assumit corpus, ut in eo videatur; primae vero duae opiniones dicunt, non accidentaliter
sed substantialiter quantum ad esse personale verbo conjunctas esse. Similiter etiam secunda opinio differt a
prima secundum has duas comparationes.
Quantum enim ad comparationem animae et corporis differunt in hoc quod cum utraque ponit animam et corpus
praeexistere secundum intellectum ad unionem, et ex eis conjunctis effici aliquod unum, non uniusmodi unum ex
his conjunctis constitui dicit utraque: ex conjunctione enim animae ad corpus resultat et hic homo et humanitas.
Et haec duo qualiter differant, patere potest ex praedictis in praecedenti dist.: quia hic homo dicit quid subsistens
in natura humana, humanitas autem colligit tantum ea in sua significatione ex quibus homo habet quod sit homo.
Prima ergo opinio dicit, quod illud unum constitutum ex anima et corpore quod praeintelligitur unioni et
assumitur est hic homo. Secunda vero dicit quod hoc quod sit humanitas, et hoc quod sit hic homo non habet ex
898

