Draco de caelo cadens secum traxit tertiam partem stellarum. Per draconem intelligitur ipse Lucifer: per caudam
suasio, qua aliis suum desiderium expressit: per stellas Angeli naturali luce fulgentes, quorum tertia pars
cecidisse dicitur, non quantum ad numerum, sed quantum ad qualitatem; quia qui remanserunt, sunt Deo
adhaerentes assistendo et ministrando; et alii per aversionem ceciderunt.
Adversus principes et potestates mundi hujus.
Sciendum quod quamvis probabile sit aliquos cecidisse de singulis ordinibus, non tamen Daemones nominantur
ab illis ordinibus quorum nomina sumuntur ex donis gratiae gratum facientis, sicut seraphim nominantur ab
incendio caritatis, et throni ab inhabitatione divina; sed ab aliis, quorum nomina sumuntur ex gratiis gratis datis,
quae ad scientiam et potentiam pertinent.
Quamdiu durat mundus. Contra, semper remanebunt in diverso gradu naturae et poenae.
Ergo semper remanebit ordo. Et dicendum, quod dicitur cessare praelatio bonorum et malorum spirituum
quantum ad actus quos circa nos exercent, vel custodiendo vel tentando.

|+d7.q1 Distinctio 7, Quaestio 1
|a0 Prologus
Determinatis his quae pertinent ad naturae conditionem quantum ad bonos et malos Angelos communiter, hic
consequenter tractat ea quae pertinent ad eorum potestatem et virtutem; et dividitur in partes duas: in prima
determinat eorum potestatem respectu operationum quas in seipsis habent; in secunda respectu illarum
operationum quas in alia exercent, ibi: quorum scientia atque virtute etiam magicae artes exercentur. Circa
primum duo facit: primo ostendit eorum virtutem respectu operationum voluntatis vel liberi arbitrii; in secunda
respectu operationis intellectus, ibi: et licet mali Angeli ita per malitiam sint obdurati, vivaci tamen sensu non
sunt penitus privati. Circa primum duo facit: primo determinat veritatem; secundo inducit quamdam
quaestionem: quam primo movet, ibi: sed cum nec boni peccare possint, nec mali bene velle, vel bene operari;
videtur quod jam non habeant liberum arbitrium; secundo determinat eam, ibi: ad quod dicimus etc.. Circa quod
primo confirmat illud verum quod in objectione supponebatur, scilicet quod boni Angeli et mali habent liberum
arbitrium; secundo respondet ad objectionem, ibi: quod ergo Hieronymus ait...
Accipi oportet secundum statum in quo creata sunt.
Quorum scientia atque virtute etiam magicae artes exercentur. Hic ostendit eorum virtutem in operationibus quas
in subjectam materiam exercent; et circa hoc tria facit: primo enim ostendit hujus virtutis principium collativum,
et finem. Secundo ostendit operandi modum, ibi: nec putandum est, istis transgressoribus Angelis ad nutum
servire hanc visibilium rerum materiam. Tertio ostendit impedimentum operandi sua virtute, ibi: illud quoque
sciendum est, quod Angeli mali quaedam possunt per naturae subtilitatem, quae tamen non possunt propter Dei
vel bonorum Angelorum prohibitionem.
Circa secundum tria facit: primo excludit duplicem modum falsum; secundo ostendit modum verum, ibi:
omnium quippe rerum quae corporaliter visibiliterque nascuntur, occulta quaedam semina in corporeis mundi
hujus elementis latent; tertio proponit exemplum primo in corporalibus actionibus, ibi: sicut ergo nec parentes
dicimus creatores hominum... Ita non solum malos sed nec bonos Angelos fas est putare creatores: secundo in
spiritualibus, ibi: sicut ergo mentem nostram justificando formare non potest nisi Deus...
Ita creationem rerum visibilium Deus interius operatur.
Hic est triplex quaestio. Prima de statu liberi arbitrii in bonis et in malis Angelis. Secunda de cognitione
malorum. Tertia de virtute eorum.
Circa primum quaeruntur duo: 1 de confirmatione bonorum Angelorum; 2 de obstinatione malorum.
|a1 Articulus 1: Utrum Angeli boni possint peccare.
AG1
Ad primum sic proceditur. Videtur quod Angeli possint peccare. Quia, secundum Philosophum, potestates
rationales sunt ad opposita. Sed liberum arbitrium quod in Angelis bonis manet, est rationalis potestas, quia est
facultas rationis et voluntatis secundum Augustinum.
Ergo videtur quod si possunt bene velle, quod etiam possint peccare.
AG2
Praeterea, sicut corruptibile nunquam mutatur ut fiat aeternum, ut dicit Philosophus in 1 caeli et mundi, ita
videtur, quod mobile nunquam fiat immobile. Sed liberum arbitrium Angeli fuit in statu creationis mobile in
peccatum. Ergo nunquam factum est immobile.
AG3
Praeterea, quanto aliqua virtus magis est determinata ad unum, minus est libera, sicut patet in virtutibus
naturalibus quae per necessitatem agunt. Sed arbitrium Angeli est liberius post confirmationem quam ante, ut in
littera dicitur. Ergo videtur quod non sit determinatum tantum ad bonum sed possit etiam in peccatum.
454

