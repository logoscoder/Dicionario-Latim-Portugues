Ad secundam quaestionem dicendum, quod sicut manet habitus fidei informis sine informitate, ita et actus sine
informitate: quia habitus est quo quis agit, cum tempus affuerit, ut dicit Augustinus.
RA1
Ad primum ergo dicendum, quod hoc quod aliquis per fidem informem faciat bonum, pertinet ad substantiam
habitus; et ideo hoc manet: sed quod faciat non bene, hoc pertinet ad informitatem, et ideo non manet.
RA2
Ad secundum dicendum, quod lumen fidei informis et caritatis non sunt unius rationis: et ideo unum non
offuscat aliud, sed perficit illud, cum unum sit materiale respectu alterius.
RA3
Ad tertium dicendum, quod actus fidei informis deficit ab actu fidei formatae ratione informitatis, et secundum
hoc non manet.
Articulus 4C
AG1
Ulterius. Videtur quod fides informis non possit fieri fides formata. Fides enim informis mortua est, ut dicitur
jac. 2. Sed opus mortuum non vivificatur. Ergo nec fides informis vivificatur per formam caritatis.
AG2
Praeterea, fides est accidens. Sed accidentia, ut dicit boetius, variari non possunt. Ergo videtur quod illa eadem
fides quae fuit informis, non possit fieri formata.
AG3
Praeterea, ex duobus accidentibus non fit unum. Sed gratia adveniens est unum accidens.
Ergo ipsa non format fidem informem prius, sed novum habitum fidei formatae causat.
SC1
Sed contra, natura semper operatur via brevissima.
Ergo similiter et gratia. Sed haec via est magis brevis, ut habitus prius informis formetur, quam novus habitus
infundatur. Ergo illa fides quae prius erat informis, informatur.
SC2
Praeterea, habitus infusus plus convenit cum gratia quam potentia naturalis. Sed potentia naturalis imperfecta et
informis per gratiam advenientem formatur. Ergo multo fortius habitus fidei informis.
CO
Ad tertiam quaestionem dicendum, quod, sicut dicit Philosophus in 6 ethic., in homine ante completum esse
virtutis moralis, existit quaedam naturalis inclinatio ad virtutem illam, quae dicitur virtus naturalis; et haec
eadem virtutis rationem sumit, secundum quod a superiori potentia, scilicet ratione, perfectionem accipit; et
similiter fides informis praeexistit in intellectu ante completum esse virtutis; sed rationem virtutis accipit ex
perfectione superioris potentiae, scilicet voluntatis: unde una et eadem fides quae prius erat informis, postea fit
formata. Nec est alia fides quae advenit: quia fides formata et informis non differunt specie, ut ex dictis patet.
Duae autem formae unius speciei simul esse non possunt: quia formae diversificantur secundum numerum ex
diversitate materiae vel subjecti.
RA1
Ad primum ergo dicendum, quod opus mortuum transit, et non potest idem numero iterum sumi, et ideo
vivificari non potest; sed habitus informis manet, et ideo formari potest.
RA2
Ad secundum dicendum, quod accidens non variatur quasi subjectum variationis, sed quia secundum ipsum,
subjectum diversimode se habet, quod subjectum variationis est, sicut patet in intensione et remissione caloris.
RA3
Ad tertium dicendum, quod ex gratia et fide non fit unum accidens; sed modus caritatis participatur ad
perfectionem fidei, sicut modus prudentiae participatur ad perfectionem virtutis moralis: et ideo caritas
adveniens dicitur formare fidem praeexistentem.
EX
Accipitur autem fides tribus modis. Fides proprie dicitur ex hoc quod aliquis assentit eis quae non videt. Hoc
autem contingit dupliciter. Uno modo secundum quod homo inducitur per rationem humanam: et sic dicitur fides
opinio vehemens. Et adhuc magis extenso nomine omnis certitudo quae fit per rationem humanam, etiamsi ad
visionem inducat, dicitur fides, secundum quod argumentum dicitur ratio rei dubiae faciens fidem. Dicitur autem
et veracitas hominis fides, inquantum est causa quod credat quis etiam de his quae non videt; et sic dicit tullius,
quod fides est fundamentum justitiae, fidem pro fidelitate accipiens. Et ulterius ipsa conscientia secundum quam
aliquis hanc veracitatem tenet, dicitur fides. Rom. 14, 23: omne quod non est ex fide, Glossa: idest ex
conscientia. Alio modo secundum quod homo inducitur per rationem divinam: et sic dicitur fides ipse habitus
quo creditur, sive sit formatus sive informis, et actus, et objectum, et sacramentum, inquantum est causa et
signum hujus fidei, et quaelibet certitudo quae habetur de divinis, extenso nomine dicitur fides etiamsi videantur.

1113

