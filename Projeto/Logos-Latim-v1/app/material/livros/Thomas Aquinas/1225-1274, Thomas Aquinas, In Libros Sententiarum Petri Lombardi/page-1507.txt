Sed in hoc sacramento sunt tria; scilicet id quod est sacramentum tantum, id quod est res et sacramentum, et id
quod est res tantum. Ergo debent esse tres modi manducationis.
AG5
Praeterea, in baptismo etiam fit trimembris divisio suscipientium: quidam enim suscipiunt rem et sacramentum;
quidam sacramentum et non rem; quidam rem, et non sacramentum. Sed susceptio hujus sacramenti dicitur
manducatio. Ergo hic etiam debet distingui triplex modus manducandi.
CO
Ad tertiam quaestionem dicendum, quod divisio formalis alicujus sumitur penes id quod competit ei per se, et
non per accidens. Usus autem alicujus rei per se et non per accidens, est quando utitur quis re aliqua ad hoc ad
quod instituta est. Unde cum manducatio dicat usum hujus sacramenti, quod quidem ad hoc institutum est ut quis
re sacramenti potiatur; distinguetur manducatio secundum duas res hujus sacramenti: ut manducatio
sacramentalis respondeat ei quod est res et sacramentum; manducatio vero spiritualis ei quod est res tantum.
RA1
Ad primum ergo dicendum, quod manducatio cibi corporalis non praesupponit aliam manducationem quae sit
ejus causa sicut manducatio spiritualis praesupponit sacramentalem quasi causam.
Unde in his qui sacramentaliter manducant, potest ex defectu manducantium impediri effectus sacramenti, qui
est spiritualis manducatio; et ideo possunt haec manducationes ab invicem separari, et propter hoc oportet eas
distinguere.
RA2
Ad secundum dicendum, quod perfectio aliorum sacramentorum in ipso usu consistit; et ideo eorum distinctio
non potest nisi ex parte recipientium sumi: sed perfectio hujus sacramenti in ipsa materiae consecratione
consistit; et ideo potest esse hic distinctio ex parte ipsius sacramenti.
RA3
Ad tertium dicendum, quod verbum illud intelligitur in his quae hoc modo ad se invicem ordinantur quod ab
invicem separari non possunt; sicut quando talis effectus nunquam potest esse sine tali causa, nec e converso; et
tunc etiam non excluditur diversitas rerum inter causam et causatum, sed ponitur necessitas ordinis.
RA4
Ad quartum dicendum, quod id quod est hic res et sacramentum, nunquam separatur ab eo quod est sacramentum
tantum; et si separaretur usus ejus quod est sacramentum tantum, esset accidentalis usus; et ideo penes hoc non
debet sumi aliquis modus manducationis specialis.
RA5
Ad quintum dicendum, quod hic etiam posset fieri talis distinctio. In quibusdam enim conjunguntur duae
manducationes, et hi suscipiunt rem et sacramentum; et in quibusdam separantur, et hi suscipiunt vel rem
tantum, vel sacramentum tantum. Sed quia haec divisio magis se tenet ex parte suscipientium quam ex parte
sacramenti; ideo non est propria huic sacramento sicut baptismo.
|a2 Articulus 2: Utrum peccator manducet corpus Christi sacramentaliter.
Articulus 2A
AG1
Ad secundum sic proceditur. Videtur quod peccator non manducet corpus Christi sacramentaliter.
Quia, ut dicitur Sap. 1, 4, in malevolam animam non introibit sapientia, nec habitabit in corpore subdito peccatis.
Sed Christus, qui est res contenta in hoc sacramento, est Dei sapientia, ut habetur 1 corinth. 1. Ergo a peccatore
sumi non potest.
AG2
Praeterea, cibus iste non vadit in ventrem, sed in mentem. Non autem vadit in mentem peccatoris.
Ergo nullo modo corpus Christi sumit.
AG3
Praeterea, nihil indecens debet fieri a sapiente.
Sed hoc est valde indecens quod corpus tam pretiosum in immundo corpore ponatur. Ergo cum corpus peccatoris
sit immundum, non recipiet verum corpus Christi.
SC1
Sed contra, majus videtur consecrare corpus Christi quam sumere. Sed peccator potest consecrare.
Ergo et sumere.
SC2
Praeterea, Christi corpus non est magis nobile sub sacramento quam in specie propria. Sed in specie propria
permisit se a peccatoribus tractari.
Ergo et sub specie sacramenti a peccatoribus manducari potest.
CO

1507

