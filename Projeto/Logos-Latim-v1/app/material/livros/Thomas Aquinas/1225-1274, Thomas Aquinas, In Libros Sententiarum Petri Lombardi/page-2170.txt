vestrae, pro tempore illo; et tamen ex illo tempore tempus plurimum transivit; et quandoque plures, et quandoque
pauciores tribulationes in ecclesia fuerunt. Unde non potest determinari tempus quantum sit futurum, nec de
mense, nec de anno, nec de centum, nec de mille annis, ut Augustinus in eodem libro dicit. Et si credatur in fine
hujusmodi pericula magis abundare, non tamen potest determinari quae sit illa quantitas periculorum quae
immediate diem judicii praecedet, vel Antichristi adventum; cum et circa tempora primitivae ecclesiae fuerint
persecutiones aliquae adeo graves, et corruptiones errorum adeo abundarent, quod aliquibus tunc vicinus
expectaretur vel imminens Antichristi adventus, sicut dicitur in ecclesiastica historia, et in Lib. Hieronymi de
viris illustribus.
RA3
Ad tertium dicendum, quod ex hoc quod dicitur, novissima hora est, vel ex similibus locutionibus quae in
Scriptura dicuntur, non potest aliqua determinata quantitas temporis sciri. Non enim est dictum ad significandum
aliquam brevem horam temporis, sed ad significandum novissimum statum mundi, qui est quasi novissima aetas;
quae quanto temporis spatio duret, non est definitum; cum etiam nec senio, quod est ultima aetas hominis, sit
aliquis terminus certus praefinitus, cum quandoque inveniatur durare quantum omnes praecedentes aetates, vel
plus, ut dicit Augustinus in Lib. 83 quaest., quaest. 58; unde etiam et apostolus, 2 thessal. 2, excludit falsum
intellectum quem quidam ex illis verbis conceperant, ut crederent diem Domini jam instare.
RA4
Ad quartum dicendum, quod etiam supposita mortis incertitudine, dupliciter ad vigilantiam valet incertitudo
judicii. Primo ad hoc quod ignoratur utrum etiam differatur tantum quantum est hominis vita, ut sic ex duabus
partibus incertitudo majorem diligentiam faciat. Secundo quantum ad hoc quod homo non gerit solum
solicitudinem de persona sua, sed de familia vel civitate vel regno, aut tota ecclesia, cui non determinatur tempus
durationis secundum hominis vitam; et tamen oportet unumquodque horum hoc modo disponi ut dies Domini
non inveniat imparatos.
|a2 Articulus 2: Utrum aliqui homines judicabunt cum Christo.
Articulus 2A
AG1
Ad secundum sic proceditur. Videtur quod nulli homines judicabunt cum Christo. Quia joan. 5, 22: pater omne
judicium dedit filio, ut omnes honorificent filium, sicut honorificant patrem. Sed honorificentia talis non debetur
alicui quam Christo. Ergo etc..
AG2
Praeterea, quicumque judicat, habet potestatem super illud quod judicat. Sed ea de quibus debet esse futurum
judicium, sicut merita et praemia humana, soli divinae auctoritati subsunt. Ergo nulli competit de his judicare.
AG3
Praeterea, judicium illud non exercebitur vocaliter, sed mentaliter, ut probabilius aestimatur.
Sed hoc quod cordibus hominum notificentur merita et demerita, quod est quasi accusatio vel commendatio; vel
retributio poenae et praemii, quod est quasi sententiae prolatio, sola divina virtute fiet. Ergo nulli alii judicabunt
nisi Christus, qui est Deus.
SC1
Sed contra est quod dicitur Matth. 19, 28: sedebitis super sedes duodecim, judicantes duodecim tribus Israel.
SC2
Praeterea, Isai. 3, 14: Dominus ad judicium veniet cum senioribus populi sui. Ergo videtur quod etiam alii
judicabunt cum Christo.
CO
Respondeo dicendum ad primam quaestionem, quod judicare multipliciter dicitur. Uno modo causaliter, ut
dicatur illud judicare unde apparet aliquis judicandus; et secundum hoc aliqui dicuntur judicare comparatione,
inquantum ex comparatione aliorum aliqui judicandi ostenduntur, sicut patet Matth. 12, 41: viri Ninivitae surgent
in judicio cum generatione ista, et condemnabunt eam.
Sed sic judicare in judicio, communiter bonorum et malorum est. Alio modo dicitur judicare, quasi
interpretative: interpretamur enim aliquem facere qui facienti consentit; unde illi qui consentient Christo judici,
ejus sententiam approbando, judicare dicuntur; et sic judicare est omnium electorum; unde dicitur Sap. 3, 8:
judicabunt sancti nationes.
Tertio modo dicitur judicare quasi per similitudinem, quia scilicet similitudinem judicis habet, inquantum sedet
in loco eminenti sicut judex; sicut assessores judicare dicuntur; et secundum hunc modum dicunt quidam, quod
perfecti viri, quibus judiciaria potestas promittitur Matth. 19, judicabunt, scilicet per honorabilem confessionem,
quia superiores ceteris in judicio apparebunt, occurrentes Christo obviam in aera. Sed istud non videtur sufficere
ad promissionem Domini complendam, qua dicitur, sedebitis judicantes; videtur enim judicium confessioni
superaddere. Et ideo est quartus modus judicandi, qui perfectis viris conveniet, inquantum continentur in eis
decreta divinae justitiae, ex quibus homines judicabuntur; sicut si liber in quo continetur lex, judicare dicatur;
2170

