Praeterea, illud propter quod intermittitur aliud, est principalius eo. Sed propter justitiam intermittuntur omnes
aliae virtutes, ut probat tullius in 1 de officiis. Ergo ipsa est principalior, et non prudentia.
AG5
Praeterea, sicut oppositum in opposito, et propositum in proposito, ut docet Philosophus in 2 topic.. Sed
oppositum temperantiae est maxime vituperabile et turpe, ut dicit Philosophus in 3 ethic.. Ergo temperantia est
maxime laudabilis, et non prudentia.
AG6
Praeterea, Philosophus dicit in 6 ethic., quod principia prudentiae sunt in virtutibus moralibus. Sed principia sunt
potiora his quae sunt ex principiis. Ergo aliae virtutes morales sunt prudentia digniores.
SC1
Sed contra, in quolibet genere illud quod dirigit, nobilius est. Sed ad prudentiam pertinet dirigere in omnibus
virtutibus moralibus, ut patet per definitionem virtutis in 2 ethic. Positam.
Ergo ipsa est nobilior aliis virtutibus.
SC2
Praeterea, habitus proportionantur potentiis in quibus sunt. Sed ratio, in qua est prudentia, est superior aliis
viribus, in quibus sunt aliae virtutes.
Ergo prudentia est nobilior aliis virtutibus.
SC3
Praeterea, Gregorius dicit: virtus quo plus se posse conspicit, eo sine moderamine rationis deterius in praeceps
ruit. Sed moderatio rationis ad prudentiam pertinet. Ergo sine prudentia aliae virtutes quanto majores sunt, tanto
magis nocent; et ita videtur quod prudentia sit potissima inter alias virtutes.
CO
Respondeo dicendum, quod prudentia inter alias virtutes cardinales principalior est, et ad ipsam reducuntur
omnes aliae quasi ad causam.
Unde Antonius dicit, quod discretio quae ad prudentiam pertinet, est genitrix et custos et moderatrix virtutum.
Et hoc sic patet. Virtus enim, ut dicit tullius, movet in modum naturae, scilicet per quamdam inclinationem
affectus.
Omnis autem naturae inclinatio praeexigit aliquam cognitionem quae et finem praestituat, et in finem inclinet, et
ea quibus ad finem pervenitur provideat: haec enim sine cognitione fieri non possunt.
Propter quod etiam a philosophis dicitur, opus naturae esse opus intelligentiae: alias ea quae natura fiunt, a casu
acciderent. Et per hunc modum oportet quod per rationem, quam perficit prudentia, et rectam facit, praestituatur
finis aliis virtutibus, non solum communis, sed etiam proximus, qui est attingere medium in propria natura.
Medium autem secundum rationem rectam determinatur, ut in 2 ethic. Dicitur. Secundo per rationem rectam est
inclinatio earum in finem proprium, quae est intentio finis in virtutibus acquisitis, inquantum ex operibus ratione
regulatis habitus virtutis praedictam inclinationem causans inducitur; et quantum ad hoc dicitur genitrix
virtutum. Tertio per prudentiam rectificatur via unicuique virtuti, quae tendit in finem, inquantum per consilium
et electionem segregantur utilia a nocivis respectu finis virtutis; et quantum ad hoc moderatrix et custos dicitur
virtutum. Unde Gregorius, 2 Moralium, dicit: nisi virtutes reliquae ea quae appetunt, prudenter agant, virtutes
esse nequaquam possunt.
RA1
Ad primum igitur dicendum, quod est duplex scientia. Una in universali: et haec quidem facit ad virtutem vel
parum, si sit de operibus virtutis; vel nihil, si sit de aliis quae ad virtutem non pertinent.
Alia scientia est directiva in particulari operatione, quam corrumpit delectatio faciens ignorantiam electionis; et
haec scientia multum facit ad virtutem; immo sine hac non est virtus, nec haec sine virtute; et haec pertinet ad
prudentiam: quia, ut Philosophus dicit in 5 ethic., existimationem prudentiae corrumpit delectatio.
RA2
Ad secundum dicendum, quod sanitas corporalis non indiget arte medicinae ad perficiendum opera sani hominis;
et ideo sic ad sanitatem habendam non indiget homo ut ipse medicinam habeat. Sed actum virtuosi non potest
homo facere nisi per prudentiam: quia quanto virtus est intensior, tanto est magis nociva, nisi adsit discretio
prudentiae, ut dicit Philosophus, et patet ex auctoritate Gregorii inducta.
RA3
Ad tertium dicendum, quod virtus est nomen generis; sed virtus humana vel virtus moralis, est nomen speciei.
Quamvis ergo illud quod est virtus, inquantum est virtus, sit principalius in fortitudine propter difficultatem,
tamen quod sit virtus moralis vel humana, hoc habet a ratione, per quam homo est homo, et electionem habens
suorum operum, ut dicitur in 6 ethic..
RA4
Ad quartum dicendum, quod hoc quod dicit tullius, intelligendum est de justitia legali, quae attendit bonum
commune: de qua etiam dicit Philosophus, in 5 ethic., quod est lucidior aliis virtutibus, sicut Lucifer aliis stellis.
Hoc autem non dicitur per comparationem virtutis ad virtutem, sed per comparationem privati boni, quod attendit
virtus simpliciter, ad commune bonum.
1245

