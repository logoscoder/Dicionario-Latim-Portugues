Ad tertium dicendum, quod idem est directivum in recessu a termino et in accessu ad alium terminum; et ideo
timor, qui sonat in recessum, non habet aliquod speciale directivum praeter ea quae dirigunt in aliis
exequentibus, quae pertinent ad accessum ad terminum.
RA4
Ad quartum dicendum, quod quia donum elevat hominem ad id quod est supra se, ideo convenienter donum
respondens justitiae ex illa parte justitiae sumitur quae ei quod maxime supremum est, debetur. Hujusmodi
autem est pietas, quae debetur Deo, et patri carnali, vel etiam patriae.
RA5
Ad quintum dicendum, quod judicium prudentiae per donum scientiae perficitur, sicut et consilium per donum
consilii.
RA6
Ad sextum dicendum, quod multae aliae virtutes pertinent ad cognitionem quam fides et prudentia, sicut patet de
omnibus intellectualibus; et ideo ratio procedit ex falsis.
RA7
Ad septimum dicendum, quod timor sonat in quamdam subjectionem hominis per quamdam reverentiam.
Quanto autem creatura magis creatori subjicitur, tanto altior est; sicut materia quanto magis subjicitur formae,
tanto perfectior est; et ideo timor in excellentiam sonat, secundum quod importat reverentiam ad Deum: sic enim
maxime donum est.
RA8
Ad octavum dicendum, quod pietas quae est donum, est supra justitiam, et supra omnes partes ejus, ut ex
praedictis patet, et ideo non est idem cum pietate, quae est pars justitiae.
|a3 Articulus 3: Utrum dona maneant in patria.
AG1
Ad tertium sic proceditur. Videtur quod dona non remaneant in patria. Donum enim fortitudinis videtur esse
contra difficultates ordinatum. Sed in patria non erit aliqua difficultas. Ergo ibi non erit fortitudinis donum.
AG2
Praeterea, pietas est ad compatiendum proximo.
Sed in patria non erit compassio. Ergo nec pietas donum.
AG3
Praeterea, timor est ad retrahendum a malo, et ex fide consequitur. Sed in patria evacuabitur fides, et omne
malum cessabit. Ergo non erit ibi timor.
AG4
Praeterea, secundum Damascenum, consilium est de dubiis. Sed in patria non erit dubitatio. Ergo nec consilium.
AG5
Praeterea, 1 corinth. 13, 8: scientia destruetur; ipsa enim docet conversari in medio pravae et perversae nationis;
quod in patria penitus non erit.
Ergo neque donum scientiae erit in patria.
AG6
Praeterea, dona omnia, ut dictum est, tollunt imperfectionem quae est in virtutibus quantum ad modum operandi.
Sed in patria non erit imperfectio.
Ergo donis non indigebimus; sed ipsae virtutes perfectae sufficient.
SC1
Sed contra, Christus fuit simul verus viator et comprehensor. Sed in Christo fuerunt dona excellentissima, ut
patet per id quod dicitur Isai. 2.
Ergo per comprehensionem gloriae non excluduntur, et ita remanebunt in patria.
SC2
Praeterea, dona sunt perfectiora virtutibus cardinalibus.
Sed illae manent in patria. Ergo multo fortius dona.
SC3
Praeterea, per donum elevatur homo supra humanum modum, sicut patet ex dictis. Sed hoc praecipue erit in
patria, quando erimus aequales Angelis Dei, ut dicitur Matth. 22. Ergo dona permanebunt in patria.
CO
Respondeo dicendum, quod modus unicuique rei ex propria mensura praefigitur; unde modus actionis sumitur ex
eo quod est mensura et regula actionis; et ideo cum dona sint ad operandum supra humanum modum, oportet
quod donorum operationes mensurentur ex altera regula quam sit regula humanae virtutis, quae est ipsa divinitas
ab homine participata suo modo, ut jam non humanitus, sed quasi Deus factus participatione, operetur, ut ex
praedictis patet; et ita omnia dona communicant in mensura operationis; differunt autem in materia circa quam
operantur. Illa enim quae in vita activa perficiunt, habent materiam communem cum moralibus virtutibus; illa
vero quae perficiunt in vita contemplativa, habent materiam communem cum theologicis et intellectualibus
1265

