Ad decimum dicendum, quod motus caeli non dicitur naturalis quasi sit pars naturae, eo modo quo principia
naturae naturalia dicuntur: nec iterum hoc modo quod habeat principium activum in natura corporis, sed
receptivum tantum. Principium autem activum ejus est in substantia spirituali, ut dicit Commentator 1 caeli et
mundi; et ideo non est inconveniens, si per novitatem gloriae motus ille tollatur: non enim eo ablato natura
corporis caelestis variabitur.
RC1
Alias rationes concedimus, scilicet duas primas quae sunt ad oppositum: quia debito modo concludunt.
RC4
Sed quia aliae duae videntur concludere quod motus caeli naturaliter cesset; ideo ad eas respondendum est.
Ad primam ergo earum dicendum, quod motus cessat habito eo propter quod est, si illud sequatur motum, et non
concomitetur ipsum. Illud autem propter quod est motus caelestis, secundum Philosophos, concomitatur motum,
scilicet imitatio divinae bonitatis in causalitate quam habet super inferiora; et ideo non oportet quod naturaliter
motus ille cesset.
RC5
Ad secundam dicendum, quod quamvis immobilitas sit simpliciter nobilior quam motus, tamen motus in eo quod
per motum potest consequi aliquam perfectam participationem divinae bonitatis, est nobilior quam quies in illo
quod nullo modo per motum possit illam perfectionem consequi; et ratione ista terra, quae est infimum
corporum, est sine motu; quamvis ipse Deus, qui est nobilissimus rerum, sine motu sit, a quo corpora nobiliora
moventur; et inde est etiam quod motus superiorum corporum possent poni secundum viam naturae perpetui, nec
unquam ad quietem terminari, quamvis motus inferiorum corporum ad quietem terminetur.
|a3 Articulus 3: Utrum corporibus caelestibus claritas augeatur in illa innovatione.
AG1
Ad tertium sic proceditur. Videtur quod corporibus caelestibus claritas non augeatur in illa innovatione.
Illa enim innovatio in corporibus inferioribus erit per ignem purgantem. Sed ignis purgans nunquam pertingit ad
corpora caelestia, ut praecedenti distinctione dictum est. Ergo corpora caelestia non innovabuntur per majoris
claritatis susceptionem.
AG2
Praeterea, sicut corpora caelestia per motum sunt causa generationis in istis inferioribus, ita et per lucem. Sed
cessante generatione, cessabit motus, ut dictum est. Ergo similiter cessabit lux caelestium corporum magis quam
augeatur.
AG3
Praeterea, si innovato homine corpora caelestia innoventur, oportet quod eo deteriorato fiant deteriora. Sed hoc
non videtur probabile, cum illa corpora sint invariabilia quantum ad id quod est in substantia eorum. Ergo nec
innovato homine innovabuntur.
AG4
Praeterea, si deteriorata tunc fuerint, oportet quod tantum deteriorata fuerint quantum dicitur esse melioranda in
hominis innovatione. Sed Isai. 30, 26, dicitur, quod tunc erit lux lunae sicut lux solis. Ergo et in primo statu ante
peccatum luna lucebat quantum nunc lucet sol. Ergo quandocumque luna erat super terram, faciebat diem sicut
facit sol; et hoc manifeste apparet falsum per id quod dicitur Gen. 1, quod luna facta est ut praeesset nocti. Ergo
homine peccante non sunt corpora caelestia diminuta in lumine; et ita nec eorum lumen augebitur, ut videtur, in
hominis glorificatione.
AG5
Praeterea, claritas corporum caelestium ordinatur ad usum hominis, sicut et aliae creaturae.
Sed post resurrectionem claritas solis non cedet in hominis usum: dicitur enim Isai. 60, 19: non erit tibi amplius
sol ad lucendum per diem, neque splendor lunae illuminabit te; et Apoc. 21, 23, dicitur, quod civitas illa
beatorum non egebit sole neque luna, ut luceant in ea. Ergo eorum claritas non augebitur.
AG6
Praeterea, non esset sapiens artifex qui maxima instrumenta faceret ad aliquod modicum artificium
constituendum. Sed homo est quoddam minimum comparatione caelestium corporum, quae sua ingenti
magnitudine quasi incomparabiliter hominis quantitatem excedunt; immo etiam totius terrae, quae habet se ad
caelum ut punctum ad sphaeram, sicut astrologi dicunt. Ergo, cum Deus sit sapientissimus, non videtur quod
finis creationis caeli sit homo; et ita non videtur quod eo peccante caelum deterioratum fuerit, nec eo glorificato
melioretur.
SC1
Sed contra est quod dicitur Isai. 30, 26: erit lux lunae sicut lux solis, et lux solis septempliciter.
SC2
Praeterea, totus mundus innovabitur in melius, ut supra dictum est. Sed caelum est nobilior pars mundi
corporalis. Ergo in melius mutabitur. Sed hoc non potest esse, nisi majori claritate resplendeat.
Ergo majorabitur et crescet claritas ejus.
2197

