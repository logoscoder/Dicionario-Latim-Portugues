Ad tertium dicendum, quod natura Angeli non tota corruerat; et iterum Angelus peccans, statim in malo
confirmatus fuit, non autem homo; et ideo natura humana reparari debuit, non autem natura angelica. De hoc
etiam sunt plura notata supra.
RA4
Ad quartum dicendum, quod exclusio a visione Dei potest dici aeterna propter duo. Aut quia in eo qui excluditur,
non est virtus ad finiendum istam exclusionem, neque dispositio ad recipiendum effectum alicujus terminantis; et
sic efficitur aeterna in obstinatis qui sunt in inferno, unde ipsi nunquam reparabuntur. Aut dicitur aeterna, quia
non est virtus in excluso, ad terminandum exclusionem, quamvis sit in eo dispositio ad recipiendum effectum
alicujus terminantis; et sic homo per peccatum etiam actuale mortale meretur exclusionem aeternam, quamdiu
est in vita ista; sed quando transit a vita ista, si sine gratia transit, efficitur aeterna secundum primum modum.
Articulus 1B
AG1
Ulterius. Videtur quod non debuerit per satisfactionem reparari. Per eadem enim res reparatur per quae
constituitur. Sed humana natura instituta fuit solo verbo Dei: quia dixit, et facta sunt. Ergo solo verbo debuit
reparari, et mandato; et non per aliquam satisfactionem creaturae.
AG2
Praeterea, sicut in opere conditionis maxime manifestatur potentia, ita in opere reparationis maxime manifestatur
divina misericordia. Sed majoris misericordiae est peccatum absque omni poena satisfactionis dimittere quam
satisfactionem requirere.
Ergo absque omni satisfactione debuit humana natura reparari.
AG3
Praeterea, ejus est pro peccato satisfacere cujus est peccatum facere. Sed humana natura non est corrupta per
actum quem natura fecit, sed per actum quem fecit persona. Ergo satisfactio aliqua non debet exigi pro natura,
sed solum pro persona.
SC1
Sed contra, culpa ordinatur per poenam. Sed si peccatum remitteretur absque omni satisfactione, remaneret culpa
sine poena. Ergo remaneret aliquid inordinatum in universo, quod est inconveniens.
SC2
Praeterea, satisfactio est medicina peccati. Sed dimittere morbum absque medicina, non est sapientis medici.
Ergo non decuit Deum naturam humanam sine satisfactione reparare.
CO
Ad secundam quaestionem dicendum, quod congruum etiam fuit quod natura humana per satisfactionem
repararetur. Primo ex parte Dei, quia in hoc divina justitia manifestatur, quod culpa per poenam diluitur.
Secundo ex parte hominis, qui satisfaciens, perfectius integratur: non enim tantae gloriae esset post peccatum,
quantae erat in statu innocentiae, si non plenarie satisfecisset: quia magis est homini gloriosum ut peccatum
commissum satisfaciendo plenarie expurget, quam si sine satisfactione dimitteretur; sicut etiam magis homini
gloriosum est quod vitam aeternam ex meritis habeat, quam si sine meritis ad eam perveniret: quia quod quis
meretur, quodammodo ex se habet, inquantum illud meruit. Similiter satisfactio facit ut satisfaciens sit
quodammodo causa suae purgationis. Tertio etiam ex parte universi, ut scilicet culpa per poenam satisfactionis
ordinetur; et sic nihil inordinatum in universo remaneat.
RA1
Ad primum ergo dicendum, quod esse rei praecedit operari ipsius; et ideo non potest esse quod aliquis per suam
operationem in esse constituatur, nec quod sit aliquo modo causa sui ipsius; sed sicut homo est causa suae
corruptionis peccando, ita et decens est ut sit quodammodo causa suae purgationis satisfaciendo.
RA2
Ad secundum dicendum, quod in hoc quod Deus per satisfactionem hominem reparari voluit, maxime
manifestatur ejus misericordia: quia non tantum culpam ab eo voluit removere, sed etiam ad pristinam
dignitatem humanam naturam integraliter reducere: quae quidem dignitas perpetuo in natura manet, sed poena ad
modicum transit; unde magis manifestatur misericordia in perducendo ad aeternam dignitatem, quam in
dimittendo temporalem culpam.
RA3
Ad tertium dicendum, quod naturae, prout consideratur in nuda contemplatione, non est agere; sed agere est
personae subsistentis in natura. Sicut igitur peccatum naturae inductum est ex actione personae peccantis, ita
oportet quod actus personae satisfacientis, pro natura satisfaciat.
Articulus 1C
AG1

1053

