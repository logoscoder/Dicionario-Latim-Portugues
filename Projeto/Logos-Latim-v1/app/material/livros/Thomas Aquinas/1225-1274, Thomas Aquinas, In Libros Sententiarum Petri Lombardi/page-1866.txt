Secundo ad subveniendum humanae infirmitati: quia per unum non poterant omnia quae ad divina mysteria
pertinebant expleri sine magno gravamine; et ideo distinguuntur ordines diversi ad diversa officia. Et hoc patet
per hoc quod Dominus, numer. 11, dedit Moysi septuaginta senes populi in adjutorium. Tertio ut via proficiendi
hominibus amplior detur dum plures in diversis officiis distribuunt, ut omnes sint Dei cooperatores, quo nihil est
divinius, ut dionysius dicit.
RA1
Ad primum ergo dicendum, quod illa sacramenta dantur ad effectus aliquos percipiendos; sed hoc sacramentum
datur principaliter ad actus aliquos agendos; et ideo secundum diversitatem actuum oportet quod ordinis
sacramentum distinguatur, sicut potentiae distinguuntur per actus.
RA2
Ad secundum dicendum, quod distinctio ordinum non est totius integralis in partes, neque totius universalis, sed
totius potestativi; cujus haec est natura quod totum secundum completam rationem est in uno, in aliis autem est
aliqua participatio ipsius; et ita est hic: tota enim plenitudo hujus sacramenti est in uno ordine, scilicet
sacerdotio; sed in aliis est quaedam participatio ordinis; et hoc significatum est in hoc quod Dominus dicit Num.
11, 17, Moysi: auferam de spiritu tuo, et tradam eis, ut sustentent onus populi.
Et ideo omnes ordines sunt unum sacramentum.
RA3
Ad tertium dicendum, quod in regno quamvis tota potestatis plenitudo resideat penes regem, non tamen
excludunt ministrorum potestates quae sunt participationes quaedam regiae potestatis; et similiter est in ordine.
In aristocratia autem apud nullum residet plenitudo potestatis, sed apud omnes.
Articulus 1B
AG1
Ulterius. Videtur quod non sint septem ordines.
Ordines enim ecclesiae ordinantur ad actus hierarchicos. Sed tres sunt tantum actus hierarchici; scilicet purgare,
illuminare, et perficere, secundum quos dionysius distinguit tres ordines in 5 cap. Eccl. Hierar.. Ergo non sunt
septem.
AG2
Praeterea, omnia sacramenta habent efficaciam et auctoritatem ex institutione Christi, vel saltem apostolorum
ejus. Sed in doctrina Christi et apostolorum non fit mentio nisi de presbyteris et diaconis. Ergo videtur quod non
sunt alii ordines.
AG3
Praeterea, per sacramentum ordinis constituitur aliquis dispensator aliorum sacramentorum.
Sed alia sacramenta sunt sex. Ergo debent esse tantum sex ordines.
AG4
Sed contra, videtur quod debeant esse plures.
Quia quanto aliqua virtus est altior, tanto est minus multiplicabilis. Sed potestas hierarchica est altiori modo in
Angelis quam sit in nobis, ut dionysius dicit. Ergo cum in hierarchia angelica sint novem ordines, totidem
deberent esse in ecclesia, vel plures.
AG5
Praeterea, prophetia Psalmorum est nobilior inter alias prophetias. Sed ad pronuntiandum in ecclesia alias
prophetias est unus ordo, scilicet lectorum. Ergo et ad pronuntiandum Psalmos deberet esse alius ordo; et
praecipue cum in decretis Psalmista secundus ab ostiario inter ordines ponatur.
CO
Ad secundam quaestionem dicendum, quod quidam sumunt sufficientiam ordinum per quamdam adaptationem
ad gratias gratis datas de quibus habetur 1 corinth. 12. Dicunt enim quod sermo sapientiae competit episcopo,
quia ipse aliorum ordinator est, quod ad sapientiam pertinet; sermo scientiae sacerdoti, quia debet habere clavem
scientiae; fides diacono, qui praedicat evangelium; opera virtutum subdiacono, qui se ad opera perfectionis
extendit per votum continentiae; interpretatio sermonum acolytho, quod significatur in lumine quod defert;
gratiae sanitatum exorcistae; genera linguarum Psalmistae; prophetia lectori: discretio spirituum ostiario, qui
quosdam repellit, et quosdam admittit. Sed hoc nihil est; quia gratiae gratis datae non dantur eidem, sicut ordines
dantur eidem; dicitur enim 1 corinth. 12, 4: divisiones gratiarum sunt. Et iterum ponuntur quaedam quae ordines
non dicuntur, scilicet episcopatus et psalmistatus.
Et ideo alii assignant secundum quamdam assimilationem ad caelestem hierarchiam, in qua ordines distinguuntur
secundum purgationem, illuminationem, perfectionem. Dicunt enim, quod ostiarius purgat exterius segregando
bonos a malis etiam corporaliter; interius vero acolythus, quia per lumen quod portat, significat se interiores
tenebras pellere; sed utroque modo exorcista, quia diabolum quem expellit, utroque modo perturbat. Sed
illuminatio quae fit per doctrinam, quantum ad doctrinam propheticam fit per lectores, quantum ad evangelicam
fit per diaconos, quantum ad apostolicam fit per subdiaconos. Sed perfectio communis, utpote quae est
poenitentiae, baptismi, et hujusmodi, fit per sacerdotem; excellens vero per episcopum, ut consecratio
1866

