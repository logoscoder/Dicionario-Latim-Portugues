Praeterea, Philosophus dividit scientiam contra virtutem, quasi diversa genera non subalternatim posita. Sed
talium generum unum non praedicatur de alio. Ergo scientia non est virtus, et eadem ratione neque alii habitus
cognitivi.
AG3
Praeterea, virtus dicitur per ordinem ad bonum, quia virtus est quae bonum facit habentem, et opus ejus bonum
reddit, ut praetactum est.
Sed habitus cognitivi, et praecipue speculativi, non ordinantur ad bonum sed ad verum, ut dicitur in 2 ethic..
Ergo praedicti habitus non sunt virtutes.
AG4
Praeterea, virtutes ordinantur ad operandum, quia ipsa est quae opus bonum reddit, ut dictum est. Sed praedicti
habitus non ordinantur ad operandum, sed ad cognoscendum. Ergo non sunt virtutes.
SC1
Sed contra, vita contemplativa est nobilior quam activa. Si ergo habitus morales qui perficiunt in vita activa,
dicuntur virtutes, multo fortius habitus intellectuales, qui perficiunt in contemplativa, virtutes dici debent.
SC2
Praeterea, propter quod unumquodque, et illud magis. Sed secundum Philosophum in 6 eth.
Temperantia, fortitudo, et hujusmodi, non possunt proprie dici virtutes, nisi in intellectu accipiantur. Ergo
intellectuales habitus debent dici virtutes.
CO
Respondeo dicendum ad primam quaestionem, quod, sicut ex praedictis patet, virtus est habitus perficiens
potentiam humanam ad bonum actum. Contingit autem aliquem actum dici bonum dupliciter: uno modo
formaliter et per se; alio modo materialiter et per accidens.
Quia enim actus a proprio objecto formam recipit, ille actus formaliter dicitur bonus cujus objectum est bonum
secundum rationem boni: et quia bonum est objectum voluntatis, ideo per modum istum actus bonus dici non
potest nisi actus voluntatis, aut appetitivae partis. Materialiter autem actus dicitur bonus qui congruit potentiae
operanti, quamvis ejus objectum non sit bonum sub ratione boni, sicut cum quis recte intelligit, et oculus clare
videt.
Et inde est quod voluntas imperat actus aliarum potentiarum, inquantum actus earum materialiter se habent ad
rationem boni, quod est voluntatis objectum: et secundum hoc aliquid de formali bonitate voluntatis pervenit ad
alios actus qui a voluntate imperantur, secundum quam laudabiles et meritorii sunt; ut cum quis ex recta
intentione considerat vel ambulat. Tamen ista bonitas est praeter propriam rationem actus secundum suam
speciem. Contingit enim actum alicujus potentiae non appetitivae esse bonum bonitate voluntatis, non autem
bonitate sui generis: sicut cum quis propter Deum ambulat claudicando, vel ex bona intentione considerat ea in
quibus hebes est.
Sic ergo virtus potest dici dupliciter. Uno modo habitus perficiens ad actum bonum potentiae humanae, sive sit
bonus materialiter, sive formaliter; et sic habitus intellectuales et speculativi virtutes dici possunt, quibus
intellectus et ratio ad verum determinantur, cujus consideratio bonus actus ipsorum est; et sic loquitur
Philosophus in ethic.
De virtute. Alio modo potest dici virtus magis stricte, et secundum quod est in usu loquendi, habitus perficiens
ad actum qui est bonus non solum materialiter, sed etiam formaliter: et sic solum habitus respicientes
appetitivam partem virtutes dici possunt, non autem intellectuales, et specialiter speculativi.
RA1
Ad primum ergo dicendum, quod illa verba intelliguntur de virtute morali, de qua Philosophus ibi agit, quae
secundo modo dicitur virtus; et sic etiam accipit virtutem in 4 topic..
RA2
Ex quo patet solutio ad secundum.
RA3
Ad tertium dicendum, quod ipsa virtus est materialiter bonum intellectus, cum sit finis ejus: finis enim habet
rationem boni, ut dicitur 3 metaph..
RA4
Ad quartum dicendum, quod consideratio veri est quaedam operatio intellectus, ad quam virtus intellectualis
ordinatur: sed habitus qui operativi dicuntur, ordinantur ulterius ad exteriorem operationem quae dicitur factio,
secundum quod transit in exteriorem materiam transmutandam, ut patet in operibus mechanicis: et dicitur actio,
secundum quod sistit in operante, prout ejus operationes et passiones modificantur, quod contingit in operibus
virtutum Moralium; et ideo prudentia, quae in eis dirigit, dicitur in 6 ethic., recta ratio agibilium; ars vero
mechanica recta ratio factibilium.
Articulus 4B
AG1

1093

