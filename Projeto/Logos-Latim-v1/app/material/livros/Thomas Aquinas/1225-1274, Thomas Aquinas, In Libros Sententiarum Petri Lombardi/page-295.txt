Contra, ad Heb. 11, 6, accedentem ad Deum oportet credere quia est, et quod diligentibus se remunerator sit. Sed
non potest remunerare opera hominum singularium, nisi cognoscat operantes et ipsorum opera. Ergo oportet
credere quod singularia Deus cognoscat.
SC2
Praeterea, Deus habet de rebus scientiam practicam, quae est operationis principium. Sed operatio est circa
singularia. Ergo videtur quod sua scientia sit etiam singularium.
CO
Respondeo dicendum, quod Deus absque dubio omnium, et universalium et singularium, cognitionem habet.
Sciendum tamen, quod circa hanc quaestionem diversi diversimode senserunt.
Commentator enim in 11 metaph., videtur expresse negare Deo particularium cognitionem, nisi inquantum
cognoscit essentiam suam, quae est principium omnis esse. Sed cum Deus non tantum sit causa esse rerum, sed
omnium quae in rebus sunt, oportet ut cognitionem rerum non tantum in eo quod sunt habeat, sed etiam in eo
quod sunt talia vel talia.
Et ideo alii dixerunt, scilicet Avicenna et Algazel, et sequaces eorum, quod Deus cognoscit singularia
universaliter; quod sic exponunt per exemplum. Si aliquis sciret omnes distantias orbium et planetarum, et
tempus motuum ipsorum, ipse praevideret omnem eclipsim quae posset contingere; non tamen sciret hanc
eclipsim inquantum est haec eclipsis, nisi per aliquid a sensu acceptum; sed sciret eclipsim quae cras contingeret,
universaliter, scilicet secundum suas causas universales. Ita etiam dicunt, quod cum omnes causae reducantur in
ipsum Deum sicut in causam, ipse cognoscendo se, cognoscit omnes causas secundas; et cognoscendo causas
illas, cognoscit omne quod est effectum ex illis causis, non tamen nisi universaliter. Et ideo dicunt, quod Deus
non cognoscit particularia nisi universaliter, ita ut, secundum eos, determinatio accipiatur ex parte cogniti, et non
solum ex parte cognoscentis; quia si solum ex parte cognoscentis illa determinatio acciperetur, verum
indubitanter esset quod Deus particularia non particulari scientia cognoscit, ut supra probatum est, dist. 25,
quaest. 1, art. 5. Cognoscit tamen particularia secundum particularitatem ipsorum.
Unde dictum illud etiam est insufficiens. Cognoscere enim hoc modo singulare in universali, non est cognoscere
propriam naturam hujus singularis vel illius; eo quod quocumque modo universalia aggregentur, nunquam ex eis
fiet singulare, nisi per hoc quod individuantur per materiam.
Et ideo ex hac etiam via sequeretur quod Deus non perfectam cognitionem de singularibus haberet.
Universales enim causae non ducunt in cognitionem particularium, nisi secundum quod particularia participant
naturam communem; et sic ex causis universalibus non sciretur de particulari nisi quod habet talem vel talem
naturam communem vel accidentaliter vel substantialiter.
Ideo alii dixerunt, sicut Rabbi Moyses, quod Deus scit perfectissime singularia; et omnes rationes, quae in
contrarium inducuntur, solvit per hoc quod dicit, scientiam Dei esse aequivocam scientiae nostrae; unde per
conditiones scientiae nostrae non possumus aliquid de scientia Dei arguere: sicut enim esse Dei non
comprehenditur a nobis, ita nec sua scientia.
Hoc confirmat per id quod habetur per isa. 55: sicut exaltati sunt caeli a terra, sic exaltatae sunt viae meae a viis
vestris. Sed istud, quamvis sit verum, tamen oportet aliquid plus dicere: videlicet, quod quamvis scientia Dei sit
alterius modi a scientia nostra, tamen per scientiam nostram aliqualiter devenimus in scientiam Dei; et sic
scientia nostra non est penitus univoca scientiae Dei, sed potius analogica, ut in praecedenti distinctione, qu. 1,
art. 4, dictum est. Et ideo oportet dicere secundum quid scientia nostra imitatur scientiam Dei, et in quo deficit et
quare; et ita rationes dissolvere.
Unde procedendum est per viam quam docet dionysius. Dicit enim, quod cum Deus cognoscit res per essentiam
suam quae est causa rerum, eodem modo cognoscit res quo modo esse rebus tradidit; unde si aliquid est in rebus
non cognitum ab ipso, oportet quod circa illud vacet divina operatio, idest quod non sit operatum ab ipso; et ex
hoc accidit difficultas philosophis propter duo: primo, quia quidam ipsorum non ponebant Deum operari
immediate in rebus omnibus, sed ab ipso esse primas res, quibus mediantibus ab eo aliae producuntur; et ideo
non poterant invenire qualiter cognosceret res quae sunt hic, nisi in primis causis universalibus: secundo, quia
quidam eorum non ponebant materiam esse factam, sed Deum agere tantum inducendo formam. Et ideo cum
materia sit principium individuationis, non poterat inveniri apud eos, quomodo Deus singularia, inquantum
hujusmodi, cognoscat. Sed quia nos ponimus Deum immediate operantem in rebus omnibus, et ab ipso esse non
solum principia formalia, sed etiam materiam rei; ideo per essentiam suam, sicut per causam, totum quod est in
re cognoscit, et formalia et materialia; unde non tantum cognoscit res secundum naturas universales, sed
secundum quod sunt individuatae per materiam; sicut aedificator si per formam artis conceptam posset producere
totam domum, quantum ad materiam et formam, per formam artis quam habet apud se, cognosceret domum hanc
et illam; sed quia per artem suam non inducit nisi formam, ideo ars sua est solum similitudo formae domus; unde
non potest per eam cognoscere hanc domum vel illam, nisi per aliquid acceptum a sensu.
RA1
Ad primum ergo dicendum, quod, sicut ex praedictis patet, forma per quam intellectus divinus intelligit neque
est universalis, quia additiones non recipit, neque singularis, quia a materia et a dispositionibus ejus immunis est;
sed tamen est principium et similitudo perfecta totius quod in re est, et materiae et formae, ut dictum est. Et ideo
295

