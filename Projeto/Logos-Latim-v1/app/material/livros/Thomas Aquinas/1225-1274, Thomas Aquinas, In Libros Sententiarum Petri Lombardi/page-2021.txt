35, dictum est; sed propter alia peccata non potest solvi matrimonium, etiam quantum ad actum, nisi forte ad
tempus vir se velit subtrahere a consortio uxoris ad castigationem ejus, subtrahendo ei praesentiae suae solatium.
RA1
Ad primum ergo dicendum, quod quamvis adulterium magis directe opponatur matrimonio, inquantum est in
officium naturae, quam infidelitas; tamen e converso est secundum quod matrimonium est sacramentum
ecclesiae, ex quo habet perfectam firmitatem, inquantum significat indivisibilem conjunctionem Christi et
ecclesiae; et ideo matrimonium quod non est ratum, magis potest solvi quantum ad vinculum per infidelitatem
quam per adulterium.
RA2
Ad secundum dicendum, quod prima conjunctio animae ad Deum est per fidem; et ideo per eam anima quasi
desponsatur Deo, ut patet Oseae 2, 20: sponsabo te mihi in fide; unde in sacra Scriptura specialiter per
fornicationem idolatria et infidelitas designantur; sed alia peccata magis remota significatione dicuntur
spirituales fornicationes.
RA3
Ad tertium dicendum, quod hoc intelligendum est quando mulier praestat magnam occasionem ruinae viro suo,
ut vir probabiliter sibi de periculo timeat: tunc enim vir potest se subtrahere ab ejus conversatione, ut dictum est.
RA4
Ad quartum dicendum, quod avaritia dicitur idolatria per quamdam similitudinem servitutis, quia tam avarus
quam idolatra potius servit creaturae quam creatori; non autem per similitudinem infidelitatis; quia corruptio
infidelitatis est in intellectu, sed avaritiae in affectu.
RA5
Ad quintum dicendum, quod verba Magistri sunt accipienda de sponsalibus: quia propter crimen superveniens
sponsalia solvi possunt. Vel si loquamur de matrimonio, intelligendum est de separatione a communi
conversatione ad tempus, ut dictum est, vel quando uxor non vult cohabitare nisi sub conditione peccandi, ut
cum dicit: non ero uxor tua, nisi mihi de latrocinio divitias congreges etc., tunc enim potius debet eam dimittere
quam latrocinia exercere.
EX
Et alienigenam, idest haereticam. Crimen haeresis impedit matrimonium semper contrahendum; sed non dirimit
contractum, nisi sit talis haeretica quae baptismi sacramentum non acceperit, aut non in forma ecclesiae fuerit
baptizata.
Si ambo crediderunt, per agnitionem Dei confirmatur conjugium. Sed contra. Si mulier ante conversionem fuerit
fornicata, tenebitur eam vir recipere, etiam si converti voluerit, ut videtur.
Et dicendum, quod si mulier conversa repetat virum suum conversum, vir non potest excipere contra eam de
fornicatione prius commissa, si ipse occasionem fornicationi dedit; puta, si noluit cohabitare ei volenti cohabitare
sine contumelia creatoris; alias potest excipere; et tamen ratificatur matrimonium, ita quod ulterius non possit
solvi quantum ad vinculum, ut viro liceat aliam uxorem ducere, quamvis possit solvi quantum ad actum.

|+d40.q1 Distinctio 40, Quaestio 1
|a0 Prologus
Postquam determinavit Magister de impedimento matrimonii, quo persona redditur illegitima simpliciter
respectu alicujus personae propter distantiam ad ipsam, hic incipit determinare de impedimentis quibus persona
redditur simpliciter illegitima respectu alterius propter propinquitatem ad eam; et dividitur in partes duas: in
prima determinat de impedimento propinquitatis carnalis; in secunda de impedimento propinquitatis spiritualis,
42 dist., ibi: jam de spirituali cognatione addamus.
Prima in duas: in prima determinat de consanguinitate; in secunda de affinitate, 41 dist., ibi: nunc de affinitate
videndum est. Prima in duas: in prima ostendit secundum quos gradus consanguinitas matrimonium impediat; in
secunda objicit in contrarium, et solvit, ibi: his autem occurrit illud quod Gregorius Augustino anglorum
episcopo...
Rescribit. Prima in duas: in prima ostendit usque ad quos gradus consanguinitas matrimonium impediat; in
secunda ostendit rationem hujus distinctionis, ibi: quare vero sex gradus computet Isidorus, ipse aperit. Prima in
duas: in prima ostendit usque ad quos gradus consanguinitas matrimonium impediat; in secunda ostendit
quomodo sunt gradus praedicti computandi, ibi: quomodo autem gradus consanguinitatis computandi sint,
Isidorus ostendit sic.
Hic quaeruntur quatuor: 1 quid sit consanguinitas; 2 de distinctione ipsius; 3 utrum secundum aliquos gradus
impediat matrimonium de jure naturali; 4 utrum gradus matrimonium impedientes possint per statutum ecclesiae
determinari.

2021

