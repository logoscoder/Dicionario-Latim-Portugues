|a3 Articulus 3: Utrum fides sit in voluntate sicut in subjecto.
Articulus 3A
AG1
Ad tertium sic proceditur. Videtur quod fides sit in voluntate sicut in subjecto. Quia, secundum Hugonem de
sanct. Vict., fides habet in cogitatione materiam, sed in affectu substantiam. Sed illud est subjectum accidentis
ubi est sua essentia quae substantia dicitur. Ergo fides est in affectu sicut in subjecto.
AG2
Praeterea, sicut certitudo scientiae est ex intellectu, ita certitudo fidei est ex voluntate: quia credere non potest
homo, nisi velit, ut dicit Augustinus.
Sed subjectum scientiae est intellectus. Ergo eadem ratione subjectum fidei est voluntas.
AG3
Praeterea, meritum in voluntate consistit.
Sed actus fidei est meritorius. Ergo est actus voluntatis.
AG4
Praeterea, opposita sunt circa idem. Sed infidelitas est in voluntate, quia secundum quod est in intellectu, habet
ignorantiam, quae non est peccatum, sed excusat. Ergo fides est in voluntate.
SC1
Sed contra, objectum habitus concordat objecto potentiae, quae est ejus subjectum. Sed objectum fidei est verum,
quod est objectum intellectus; non autem bonum quod est objectum voluntatis.
Ergo subjectum fidei non est voluntas sed intellectus.
SC2
Praeterea, ad eamdem vim pertinet fides et id quod fidei succedit in gloria. Sed id quod fidei succedit, scilicet
visio, pertinet ad intellectum. Ergo et fides.
CO
Respondeo dicendum ad primam quaestionem, quod voluntas importat actum intellectus sicut et actum irascibilis
et concupiscibilis. Ad hoc autem quod actus irascibilis et concupiscibilis sit perfectus, oportet quod non solum sit
aliquis habitus in voluntate vel ratione imperante, sed etiam quod sit aliquis habitus in irascibili et concupiscibili
exequente, ut faciliter actum exequatur; unde et oportet aliquem habitum esse in intellectu ad hoc quod voluntati
faciliter obediat in his quae sunt supra rationem; et hoc est habitus fidei; et ideo subjectum fidei est intellectus.
RA1
Ad primum ergo dicendum, quod substantia non sumitur ibi pro essentia, sed pro forma. Fidei autem forma
quodammodo est caritas, ut infra patebit, quae in voluntate est.
RA2
Ad secundum dicendum, quod scientia et intellectus habent certitudinem per id quod ad cognitionem pertinet,
scilicet evidentiam ejus cui assentitur; fides autem habet certitudinem ab eo quod est extra genus cognitionis, in
genere affectionis existens; et ideo scientia et intellectus est sicut in subjecto in eo a quo habet certitudinem, non
autem fides.
RA3
Ad tertium dicendum, quod meritum consistit in voluntate sicut in causa, inquantum ipsa semper importat actum
meritorium; non autem semper in ipsa est sicut in subjecto: quia actus meritorius quandoque elicitur ab aliis
potentiis.
RA4
Ad quartum dicendum, quod infidelitas est etiam in intellectu sicut in subjecto; in voluntate autem sicut in
imperante infidelitatis actum ut est, actus infidelitatis demeritorius.
Articulus 3B
AG1
Ulterius. Videtur quod pertineat ad intellectum practicum. Sicut enim dicit Philosophus in 3 de anima, intellectus
speculativus nihil dicit de fugiendo vel amabili. Sed per fidem instruimur quid vitare debeamus. Ergo fides est in
intellectu practico.
AG2
Praeterea, intellectus speculativus proportionaliter respondet imaginationi, sicut intellectus practicus
aestimationi, quae est in parte sensitiva.
Sed imaginatio non facit confidentiam et terrorem, ut dicitur in 2 de anima, immo per eam nos habemus ad
terribilia ac si essemus in pictura considerantes. Ergo nec intellectus speculativus.
Sed fides est principium spei et facit tremorem: quia Daemones credunt et contremiscunt, ut dicitur Jacob. 1.
Ergo fides non est in intellectu speculativo.
AG3

1102

