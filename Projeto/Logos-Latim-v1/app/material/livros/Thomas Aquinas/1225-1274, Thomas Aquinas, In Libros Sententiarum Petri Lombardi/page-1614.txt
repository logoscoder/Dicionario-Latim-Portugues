Ad quartum dicendum, quod non est eadem ratio de Angelis sanctis et animabus sanctis; quia in animabus
sanctis praecessit vel praecedere potuit peccatum remissibile, non autem in Angelis; et ita, quamvis sint similes
quantum ad statum praesentem, non tamen quantum ad statum praeteritum, quem poenitentia respicit directe.
|a4 Articulus 4: Utrum de ratione verae poenitentiae sit quod usque in finem vitae continuetur.
Articulus 4A
AG1
Ad quartum sic proceditur. Videtur quod de ratione verae poenitentiae sit quod usque in finem vitae continuetur.
Poenitentia enim est quasi quaedam recompensatio Deo facta pro offensa commissa.
Sed offensa fuit infinita; unde aeterna poena debetur pro peccato mortali. Ergo et poenitentia delens hanc
culpam, ad hoc quod sit vera, oportet quod usque in finem duret.
AG2
Praeterea, nihil destruitur nisi a fortiori se.
Sed poenitentia est fortius quam peccatum, quia expellit ipsum. Cum ergo vera poenitentia non possit
discontinuari nisi per peccatum, videtur quod si fuerit vera, nullo modo a statu poenitentiae quis cadere possit.
AG3
Praeterea, facilius est peccatum impedire ne fiat, quam peccatum factum destruere. Sed poenitentia destruit
peccatum factum. Ergo multo fortius impedit ne aliquod peccatum committatur; et sic idem quod prius.
SC1
Sed contra, baptismus est efficacius sacramentum quam poenitentia, qui etiam totaliter poenam tollit. Sed gratia
baptismalis tollitur per peccatum sequens. Ergo multo fortius poenitentia.
SC2
Praeterea, nulla virtus potest remanere sine caritate; et ea habita, omnes habentur. Sed caritatem semel habitam
contingit amitti, ut in 3 Lib., dist. 33, qu. 1, art. 1, dictum est. Ergo et poenitentiam.
CO
Respondeo dicendum ad primam quaestionem quod opinio ista quae posuit quod nullus homo a vera poenitentia
possit excidere, est erronea, et conformis illi quae in 3 Lib. Posita est, dist. 26, qu. 1, art. 1, quod caritas semel
habita non possit amitti. Sed tamen de caritate videbantur magis moveri, considerantes efficaciam ejus, ex qua
apparebat quod non posset per aliquod peccatum vinci. Sed de poenitentia videbantur moveri, quia ad
integritatem poenitentiae requiritur continuatio usque in finem vitae. Sed utrumque frivolum est. Primo, quia
quantumcumque aliqua virtus efficaciam habeat, flexibilitatem a libero arbitrio non tollit, dum est in statu viae.
Similiter illud quod futurum est, non potest esse de substantia vel de integritate alicujus virtutis, nisi secundum
quod est praesens in apprehensione vel in voluntate; quia virtus quantum ad habitum non expectat aliquid in
futurum; habitus enim virtutis est de rebus permanentibus, non de successivis; unde totam perfectionem suam
habet simul in instanti; quae tota simul in unum actum potest effluere, quia actus sunt similes habitibus, ut dicitur
in 3 ethic.. Et sic quod futurum est, non est de integritate vel essentia ipsius. Unde cum poenitentia sit virtus, et
secundum quod est sacramentum, non se extendat ultra actum virtutis; non est de integritate poenitentiae
essentiali futuri continuatio, nisi ut sit in proposito; et ideo potest esse vera poenitentia, et tamen ab ea
postmodum aliquis excidet.
RA1
Ad primum ergo dicendum, quod sicut offensa habuit infinitatem, ita etiam et unus contritionis actus habet
quamdam infinitatem, tum ex virtute gratiae quae dat operibus infinitum valorem, ut scilicet per ea homo
infinitum bonum mereatur; tum ex merito Christi, quod operatur in omnibus sacramentis, et in omnibus meritis.
RA2
Ad secundum dicendum, quod nec poenitentia nec aliqua virtus agit de necessitate, sed ex libertate arbitrii; et
ideo quamvis poenitentia sit fortior quam peccatum, et per hoc possit peccatum expellere; tamen homo
poenitentiae virtutem habens, potest sponte se peccato subjicere.
RA3
Ad tertium dicendum, quod aliquando homo vincitur a debiliori, qui fortiorem vincit, quia non tantam curam
adhibet; et similiter poenitens propter negligentiam a peccato nondum commisso vincitur, qui per poenitentiam a
peccato commisso liberatus fuit.
Articulus 4B
AG1
Ulterius. Videtur quod necesse sit dolorem poenitentiae per gaudium interrumpi. Gaudium enim et dolor sunt
affectiones contrariae. Sed contraria non sunt nata esse in eodem. Ergo, cum oporteat poenitentem aliquando de
sua poenitentia gaudere, ut in littera dicitur, oportet quod dolor per illud gaudium interrumpatur.
AG2

1614

