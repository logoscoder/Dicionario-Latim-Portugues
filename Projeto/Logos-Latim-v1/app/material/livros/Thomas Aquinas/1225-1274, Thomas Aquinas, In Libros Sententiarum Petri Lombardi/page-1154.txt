Ad primum ergo dicendum, quod virtus hic non sumitur pro habitu, sicut in 2 ethic., sed communiter pro omni
eo quod potest esse principium alicujus operationis vel motus. Et quia amor inclinationem facit ad operandum, ut
dictum est, ideo amorem virtutem dicit.
RA2
Ad secundum dicendum, quod amor dicitur esse habiti, si ut formatum habet suam formam: quam quidem
formationem desiderium praecedit in ipsam tendens, sicut ratio intellectum vel scientiam; et ideo dicitur esse non
habiti. Unde amor dicitur virtus unitiva formaliter: quia est ipsa unio vel nexus vel transformatio qua amans in
amatum transformatur, et quodammodo convertitur in ipsum.
Vel dicendum, quod quietatio affectus in aliquo, quam amor importat, non potest esse nisi secundum
convenientiam unius ad alterum: quae quidem convenientia est secundum quod ab uno participatur id quod est
alterius; et sic amans quodammodo habet amatum; unde conjunctio quae in habere importatur, est conjunctio rei
ad rem, et praecedit unionem rei ad affectum, quae est amor.
RA3
Ad tertium dicendum, quod amoris radix, per se loquendo, est similitudo amati ad amantem; quia sic est ei
bonum et conveniens. Contingit autem per accidens dissimilitudinem amoris et similitudinem odii esse causam
tripliciter. Uno modo quando affectus amantis non sibi complacet, neque quiescit in conditione vel aliqua
proprietate sui ipsius, sicut cum quis aliquid in se ipso odit; et tunc oportet quod diligat ipsum qui in hoc est sibi
dissimilis, quia ex hoc ipso quod est dissimilis sibi in conditione, efficitur similis affectui suo; et e contrario odit
illum qui sibi similatur, et affectui suo non similatur. Secundo quando aliquis ex ipsa similitudine impedit
amantem ab amati fruitione; et hoc invenitur in omnibus rebus quae non possunt simul a multis haberi, sicut sunt
res temporales; unde qui amat lucrum de aliqua re, vel delectationem, impeditur a fruitione sui amati per alium,
qui sibi vult similiter illud appropriare; et hinc oritur zelotypia, quae non patitur consortium in amato; et invidia,
inquantum bonum alterius aestimatur impeditivum boni proprii. Tertio secundum quod dissimilitudo praecedens
facit percipi amorem sequentem. Quia enim sentimus in hoc quod sensus movetur (quae quidem motio cessat,
quando sensibile jam effectum est forma sentientis), ideo ea quae consuevimus, non ita percipimus; sicut patet de
fabris, quorum aures plenae sunt sonis malleorum; et propter hoc amor magis sentitur, quando affectus de novo
per amorem ad aliquid transformatur. Et ideo etiam quando aliquis non habet praesentiam sui amati, magis fervet
et anxiatur de amato, inquantum magis amorem percipit, quamvis apud praesentiam amati non sit amor minor,
sed minus perceptus. Unde Augustinus: amor ipse non ita sentitur cum eum non prodit indigentia: quoniam
semper praesto est quod amatur.
RA4
Ad quartum dicendum, quod in amore est unio amantis ad amatum, sed est ibi triplex divisio. Ex hoc enim quod
amor transformat amantem in amatum, facit amantem intrare ad interiora amati, et e contra; ut nihil amati amanti
remaneat non unitum; sicut forma pervenit ad intima formati, et e converso; et ideo amans quodammodo penetrat
in amatum, et secundum hoc amor dicitur acutus: acuti enim est dividendo ad intima rei devenire; et similiter
amatum penetrat amantem, ad interiora ejus perveniens; et propter hoc dicitur quod amor vulnerat, et quod
transfigit jecur. Sed quia nihil potest in alterum transformari nisi secundum quod a sua forma quodammodo
recedit, quia unius una est forma, ideo hanc divisionem penetrationis praecedit alia divisio, qua amans a seipso
separatur in amatum tendens; et secundum hoc dicitur amor extasim facere, et fervere, quia quod fervet extra se
bullit, et exhalat. Quia vero nihil a se recedit nisi soluto eo quod intra seipsum continebatur, sicut res naturalis
non amittit formam nisi solutis dispositionibus quibus forma in materia retinebatur, ideo oportet quod ab amante
terminatio illa, qua infra terminos suos tantum continebatur, amoveatur; et propter hoc amor dicitur liquefacere
cor, quia liquidum suis terminis non continetur; et contraria dispositio dicitur cordis duritia.
RA5
Ad quintum dicendum, quod unio est duplex.
Quaedam quae facit unum secundum quid, sicut unio congregatorum se superficialiter tangentium; et talis non
est unio amoris, cum amans in interiora amati transferatur, ut dictum est. Alia est unio quae facit unum
simpliciter, sicut unio continuorum, et formae et materiae; et talis est unio amoris, quia amor facit amatum esse
formam amantis; et ideo supra unionem addit concretionem, ad differentiam primae unionis, quia concreta
dicuntur quae simpliciter unum sunt effecta; unde et alia littera habet continuativa.
RA6
Ad sextum dicendum, quod appetitus, ut dictum est, movet motus: unde passio, quia movetur ab amato, est
ulterius movens secundum exigentiam amati.
RA7
Ad septimum dicendum, quod ipsa inclinatio superiorum ad providendum inferioribus, quae est eis ex propriis
formis, amor eorum dicitur, ut infra patebit.
RA8
Ad octavum dicendum, quod non est inconveniens aequalium simpliciter, unum altero, quo ad quid, majus esse,
secundum quod unum indiget altero.
RA9
1154

