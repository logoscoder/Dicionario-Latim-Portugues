habitum contrarii vitii inducit expellentem contrarium habitum et dispositionem; macula autem sine gratia non
aufertur.
Ergo macula non ponit aliquid positive in anima.
CO
Respondeo dicendum ad primam quaestionem, quod ex hoc aliquid maculatum dicitur, quia debitae
pulchritudinis patitur detrimentum.
Unde macula, secundum quod hujusmodi, non habet quod aliquid ponat; sed per comparationem ad illud quod
pulchritudinis detrimentum causat, aliquid quandoque ponere dicitur: ut aliquid in faciem inductum quod
candorem faciei tegit aut privat.
Pulchritudo autem animae consistit in assimilatione ipsius ad Deum, ad quem formari debet per claritatem
gratiae ab eo susceptam. Sicut autem perceptio claritatis corporalis a sole prohibetur a nobis per aliquod
obstaculum interpositum; ita etiam claritas gratiae prohibetur ab anima per peccatum commissum, quod dividit
inter nos et Deum, ut dicitur isa. 59; unde ipsa macula, quantum in se est, non ponit de essentia sua nisi
privationem gratiae, sed ponit ut causam obstaculum peccati, quod obstat ad gratiae receptionem; et propter hoc
etiam macula tenebra dicitur ratione praedictae similitudinis.
RA1
Ad primum ergo dicendum, quod quamvis quantum ad ipsam privationem gratiae non differant maculae
peccatorum, differunt tamen quantum ad causam, ex qua macula consequitur; et secundum hoc etiam quodlibet
peccatum unam maculam addit, inquantum novum obstaculum gratiae ponit.
RA2
Ad secundum dicendum, quod gratia est in essentia animae, ex qua vires cognitivae et affectivae procedunt; et
ideo gratiae lumen et intellectum dirigit, et affectum movet; sed peccatum in utroque defectum inducit; in
intellectu quidem, quia omne peccatum ex errore est, secundum Ambrosium, et secundum Philosophum omnis
malus ignorans; et principaliter in affectu, quia omne peccatum in voluntate est; et ideo macula, et quantum ad
ipsam privationem, et quantum ad causam, scilicet peccatum, et intellectum et affectum respicit, sed principalius
affectum. Unde non est inconveniens, si macula, et caecitas et tenebra dicatur.
RA3
Ad tertium dicendum, quod macula dicitur contagio, non quantum ad privationem ipsam, sed quantum ad
causam privationis; quia ex hoc ipso quod peccatum affectum quodammodo tangit, privatio dicta in ipso
consequitur.
RA4
Ad quartum dicendum, quod macula quantum ad causam dividitur ab omni poena; sed quantum ad privationem
ipsa dividitur a poena inflicta, non autem a poena quae peccatum concomitatur.
Articulus 2B
AG1
Ulterius. Videtur quod peccatum nunquam possit remitti quo ad maculam. Quia ex hoc ipso quod aliquis
peccavit, pulchritudinem innocentiae amisit. Sed non potest hanc pulchritudinem recuperare, nisi contingeret
ipsum non peccasse. Ergo cum hoc sit omnino impossibile, impossibile est quod alicui peccatum remittatur quo
ad maculam.
AG2
Praeterea, ex hoc ipso homo turpitudinem quamdam habet, quod tempus debitum servitio creatoris, in peccatum
expendit. Sed tempus illud quod jam effluxit recuperari non potest. Ergo nec macula mundari.
SC1
Sed contra est quod dicitur Ephes. 6, quod Christus conjunxit sibi ecclesiam non habentem maculam neque
rugam. Sed aliqui sunt membra ecclesiae, qui quandoque maculati fuerunt. Ergo peccatum quo ad maculam
remitti potest.
CO
Ad secundam quaestionem dicendum, quod macula obscuritatis ex interpositione causata non potest auferri, nisi
obstaculum interpositum amoveatur. Peccatum autem, quod erat obstaculum interpositum, prohibens gratiae
claritatem, non potest removeri ut factum non sit, sed ut effectum avertendi Deum a nobis non habeat, qui
propter aversionem qua ab eo aversi propter peccatum fuimus, a nobis aversus manebat; et ideo secundum hoc
quod se ad nos sua benignitate convertit, dicitur peccatum nostrum remittere; sicut nos offensam alicui
remittimus, cum ad eum propter offensam praeteritam ulterius malevolentiam non servamus; quae quidem in
Deum secundum effectum accipienda sunt, ut in 3 Lib. Dist. 32, dictum est; et propter hoc etiam Deus
remittendo peccatum dicitur ipsum tegere, quasi non aspiciens ad praeteritum peccatum, ut ratione ejus gratiam
nobis deneget.
RA1
Ad primum ergo dicendum, quod quamvis non reparetur pulchritudo animae quantum ad aliquod accidens, quod
erat dignitas innocentiae; reparatur tamen quantum ad decorem gratiae quae restituitur.
1763

