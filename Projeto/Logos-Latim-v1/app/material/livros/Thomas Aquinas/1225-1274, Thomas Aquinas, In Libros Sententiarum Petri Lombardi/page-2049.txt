adoptati, sicut accidit in cognatione spirituali. Sed inter tales nulla est cognatio legalis. Ergo nec inter alias
personas praeter adoptantem et adoptatum.
AG2
Praeterea, cognatio impediens matrimonium est perpetuum impedimentum. Sed inter filium adoptatum et filiam
naturalem adoptantis non est perpetuum impedimentum; quia soluta adoptione per mortem adoptantis, vel
emancipationem adoptati, potest contrahere cum ea. Ergo cum ea non habuit aliquam propinquitatem quae
matrimonium impediret.
AG3
Praeterea, cognatio spiritualis in nullam personam transit quae non possit ad aliquod sacramentum tenere, vel
suscipere; unde in non baptizatum non transit. Sed mulier non potest adoptare, ut ex dictis patet. Ergo cognatio
legalis non transit a viro in uxorem.
AG4
Praeterea, cognatio spiritualis est fortior quam legalis. Sed spiritualis cognatio non transit in nepotem.
Ergo nec legalis.
SC1
Sed contra plus concordat cognatio legalis cum carnis conjunctione vel propagatione quam spiritualis.
Sed spiritualis transit in alteram personam modis praedictis, ut dictum est. Ergo et legalis.
CO
Respondeo dicendum, quod triplex est legalis cognatio. Prima quasi descendentium, quae contrahitur inter
patrem adoptantem et filium adoptatum, et filium filii adoptivi, et nepotem, et sic deinceps. Secunda quae est
inter filium adoptatum et filium naturalem. Tertia per modum cujusdam affinitatis, quae est inter patrem
adoptantem et uxorem filii adoptati, vel e converso inter filium adoptatum et uxorem patris adoptantis. Prima
ergo cognatio et tertia perpetuo matrimonium impediunt; secunda autem non nisi quamdiu in potestate manet
patris adoptantis; unde mortuo patre, vel filio emancipato, potest contrahi inter eos matrimonium.
RA1
Ad primum ergo dicendum, quod per generationem spiritualem non trahitur filius extra potestatem patris, sicut
fit per adoptionem; et sic filius spiritualis manet filius utriusque simul, non autem filius adoptivus; et ideo non
contrahitur aliqua propinquitas inter patrem adoptantem et matrem vel patrem naturalem, sicut erat in cognatione
spirituali.
RA2
Ad secundum dicendum, quod cognatio legalis impedit matrimonium propter cohabitationem; et ideo quando
solvitur necessitas cohabitationis, non est inconveniens si praedictum vinculum non maneat, sicut quando fuerit
extra potestatem ejusdem patris. Sed pater adoptans et uxor ejus semper quamdam auctoritatem retinent super
filium adoptatum et uxorem ejus; et propter hoc, vinculum manet inter eos.
RA3
Ad tertium dicendum, quod etiam mulier ex concessione principis adoptare potest; unde etiam in ipsam potest
transire cognatio legalis. Et praeterea causa quare cognatio spiritualis non transit in non baptizatum, non est quia
non potest tenere ad sacramentum, sed quia non est alicujus spiritualitatis capax.
RA4
Ad quartum dicendum, quod per cognationem spiritualem filius non ponitur in potestate et cura patris spiritualis,
sicut in cognatione legali. Oportet enim quod quidquid est in potestate filii, transeat in potestatem patris
adoptantis; unde adoptato patre adoptantur filii et nepotes, qui sunt in potestate adoptati.

|+d42.q3 Distinctio 42, Quaestio 3
|a0 Prologus
Deinde quaeritur de secundis nuptiis; et circa hoc quaeruntur duo: 1 utrum sint licitae; 2 utrum sint
sacramentales.
|a1 Articulus 1: Utrum secundae nuptiae sint licitae.
AG1
Ad primum sic proceditur. Videtur quod secundae nuptiae non sint licitae. Quia judicium de re debet esse
secundum veritatem. Dicit enim chrysostomus, quod secundum virum accipere, secundum veritatem est
fornicatio: quae non est licita. Ergo nec secundum matrimonium.
AG2
Praeterea, omne quod non est bonum, non est licitum. Sed Ambrosius dicit, quod duplex matrimonium non est
bonum. Ergo non est licitum.
AG3
2049

