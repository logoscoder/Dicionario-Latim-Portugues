Articulus 8A
AG1
Ad octavum sic proceditur. Videtur quod inconvenienter distinguantur isti gradus caritatis.
Quia perfectio caritatis consistit in hoc quod Deus ex toto corde diligatur. Sed hoc non est possibile in via, ut
supra dictum est, distinct. 27, quaest. 3, art. 2. Ergo caritas in via non potest esse perfecta.
AG2
Praeterea, illud quod est semper in augeri, non potest esse perfectum. Sed caritas, quamdiu in hac vita sumus,
semper potest augeri, ut in 1 Lib., dist. 17, quaest. 1, art. 1, corp., dictum est. Ergo non potest esse perfecta.
AG3
Praeterea, in quolibet motu possunt accipi infinita media inter primum et ultimum. Sed caritas incipiens est quasi
principium motus; terminus autem perfectio caritatis est. Ergo possunt infiniti gradus assignari.
AG4
Praeterea, quando incipit, etiam est proficiens.
Ergo non debet distingui proficiens ab incipiente.
SC1
Sed contra, vita spiritualis similatur vitae naturali.
Sed in profectu naturalis vitae assignantur determinati gradus aetatum. Ergo et in caritate, secundum quam est
spiritualis vita animae, debent determinati gradus assignari.
CO
Respondeo dicendum ad primam quaestionem, quod sicut in augmento corporali distinguuntur diversae aetates
secundum diversos effectus notabiles in quos natura proficit, quos prius exercere non poterat; ita etiam in
augmento spirituali assignantur gradus diversi caritatis secundum aliquos notabiles effectus quos in habente
caritatem caritas relinquit. Primus ergo effectus caritatis est ut homo a peccato discedat; et ideo mens caritatem
habentis in primis circa hoc maxime occupatur ut a peccatis praeteritis emundetur, et a futuris praecaveat; et
quantum ad hunc effectum dicitur caritas incipiens. Secundus effectus est ut jam fiduciam de liberatione
peccatorum habens ad bonum adipiscendum se extendat; et quantum ad hunc effectum dicitur caritas proficiens:
non quin in aliis statibus proficiat, sed quia in hoc statu praecipua cura est de adipiscendis bonis, dum homo
semper ad perfectionem anhelat. Tertius effectus est ut homo jam ad ipsa bona quasi connutritus, quodammodo
sibi naturalia habeat ipsa, et in eis quiescat et delectetur: et hoc ad perfectam caritatem pertinet. Status autem
medius duo habet: unum secundum quod comparatur ad primum statum, quia roboratur contra mala, de quibus
caritas incipiens sollicita est; aliud quod nutritur, secundum quod tendit in statum tertium, semper magis ac
magis bona quasi sibi incorporando. Similiter etiam perfecta caritas duos habet gradus. Unus est secundum quod
in bonis communibus quasi jam secura conquiescit; et secundum hoc dicitur perfecta: alius secundum quod ad
quaelibet difficilia manum mittit; et secundum hoc dicitur perfectissima; vel perfecta quantum ad statum viae,
perfectissima quantum ad statum patriae.
RA1
Ad primum ergo dicendum, quod praeceptum illud quodammodo servatur in via quantum ad perfectionem viae,
quodammodo in patria quantum ad perfectionem patriae.
RA2
Ad secundum dicendum, quod quamvis caritas semper augeatur quantum ad intensionem circa eosdem effectus;
non tamen augetur ut addantur ei aliqui notabiles effectus qui prius non fuerunt.
RA3
Ad tertium dicendum, quod quamvis possint accipi infinita media, non tamen habent notabilem diversitatem.
RA4
Ad quartum dicendum, quod quamvis incipiens proficiat, magis tamen occupatur mens ejus circa remotionem
malorum quam circa profectum in bona; et ideo non dicitur proficiens quantum ad statum, quia moralia
denominantur a fine.
Articulus 8B
AG1
Ulterius. Videtur quod omnes teneantur ad caritatem perfectam. Quia stare in via Dei, ut dicit bernardus,
retrocedere est. Sed omnis qui procedit in via Dei, ad perfectionem tendit. Ergo omnes tenentur ad perfectionem
caritatis tendere.
AG2
Praeterea, quilibet tenetur magis diligere proximum quam corpus proprium. Sed ponere vitam corporalem pro
fratribus est perfectae caritatis.
Ergo quilibet tenetur ad perfectam caritatem.
AG3
Praeterea, illi qui negaverunt Deum propter timorem mortis, a peccato non excusantur. Sed non peccassent nisi
tenerentur ad hoc. Ergo quilibet tenetur ad moriendum pro Christo, quod est perfectae caritatis.
1191

