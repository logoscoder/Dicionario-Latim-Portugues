Respondeo dicendum ad primam quaestionem, quod baptisma inter alia sacramenta est maximae necessitatis:
tum quia pueris non potest aliter subveniri; tum quia etiam nec adultis quantum ad remissionem totius poenae; et
ideo ea quae ad necessitatem sacramenti requiruntur, debuerunt esse communissima et ex parte materiae, scilicet
aquae, quae ubique haberi potest, et ex parte ministri, ut quilibet homo baptizare possit; et sic sanctificatio
materiae et benedictio praecedens baptismum non est de necessitate sacramenti, sed de solemnitate, quam non
licet praetermittere propter ecclesiae institutionem. Ita etiam ordinatio ministri non est de necessitate sacramenti,
sed de solemnitate; et peccat si aliquis non ordinatus baptizet, nisi necessitate imminente, tamen sacramentum
confert.
RA1
Ad primum ergo dicendum, quod homini non competit actus hierarchicus ex natura sua, sed ex divina
institutione et sanctificatione; et quamvis simpliciter gradum hierarchicum non contulit omni homini, tamen
actum istum hierarchicum omnibus hominibus contulit propter necessitatem, sicut omnibus aquis vim
regenerativam dedit.
RA2
Ad secundum dicendum, quod non est simile de poenitentiae sacramento, et baptismo: quia aliquis sine
absolutione sacramenti poenitentiae potest salvari in necessitate nec iterum absolutio sacerdotalis a tota poena
absolvit; sed in pueris non est aliquid aliud per quod possint salvari, nec quo adulti possint a tota poena liberari;
et ideo est majoris necessitatis quam poenitentia.
Articulus 1B
AG1
Ulterius. Videtur quod baptizare sit proprium ordinis diaconi. Quia, secundum dionysium, diaconi habent vim
purgativam. Sed baptismus principaliter ad purgandum est institutus. Ergo diaconis competit baptizare ex
proprio officio.
AG2
Praeterea, Marc. Ult., simul injungitur officium baptizandi cum praedicatione evangelii. Sed praedicatio
evangelii pertinet ad diaconos ex proprio officio. Ergo et baptizare.
SC1
Sed contra, est quod Isidorus dicit, quod baptismi ministerium nec ipsis diaconibus implere est licitum.
CO
Ad secundam quaestionem dicendum, quod in potentiis ordinatis ita est quod quidquid potest potentia inferior,
potest superior; sed non convertitur. Unde cum potestas sacerdotalis ordinis sit supra potestatem diaconi,
sacerdos habet vim purgativam cum illuminativa; sed diaconus habet purgativam tantum sine illuminativa. Et
quia in omnibus sacramentis novae legis est illuminatio gratiae cum purgatione, ideo non est diaconus proprius
minister baptismi nec alicujus sacramenti sed aliquorum sacramentalium, sicut exorcismi, et expulsionis
immundorum a divinis, ut cum dicit: si quis Judaeus est, abscedat; et eruditionis eorum qui ignorant qualiter se
habere debeant ad divina, ut cum dicit: flectamus genua, et humiliate vos, ad benedictionem, vel aliud
hujusmodi.
RA1
Ad primum ergo dicendum, quod baptismus non habet tantum purgare, sed illuminare, ut dicit dionysius; et ideo
non competit diacono, sed sacerdoti.
RA2
Ad secundum dicendum, quod ad diaconum pertinet praedicare evangelium, et in ecclesia recitare, quod est
quasi loqui linguis; sed ad presbyterum pertinet interpretari et exhortari, quod est quasi prophetare.
Articulus 1C
AG1
Ulterius. Videtur quod non baptizati baptizare non possint. Minus enim est sacramentum recipere quam
sacramentum conferre. Sed non baptizati non possunt sacramentum aliquod recipere: quia, secundum dionysium,
non sunt ad spirituales et hierarchicas actiones idonei. Ergo nec sacramentum baptismi conferre possunt.
AG2
Praeterea, si non baptizatus posset baptizare, et ipse baptismo indigeret, posset seipsum baptizare.
Sed hoc est impossibile: tum quia nulla res, secundum Augustinum, seipsam gignit ut sit; baptismus autem
regeneratio quaedam est: tum quia non posset servari forma ecclesiae. Ergo non baptizatus baptizare non potest.
SC1
Sed contra est quod in littera dicitur, quod Romanus pontifex non hominem judicat qui baptizat, sed spiritum
Dei, quamvis Paganus sit qui baptizat. Sed Paganus non est baptizatus. Ergo non baptizatus potest baptizare.
CO

1439

