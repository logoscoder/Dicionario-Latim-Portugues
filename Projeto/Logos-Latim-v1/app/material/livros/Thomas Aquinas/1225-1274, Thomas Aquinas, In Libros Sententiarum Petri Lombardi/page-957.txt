Praeterea, omnis creatura rationalis est filius trinitatis per creationem. Sed Christus si est creatura, est creatura
rationalis. Ergo est filius trinitatis per creationem: quod supra improbatum est, dist. 4.
CO
Respondeo dicendum, quod creatio proprie respicit esse rei: unde dicitur in Lib. De causis, quod esse est per
creationem, alia vero per informationem. Esse autem simpliciter et per se est suppositi subsistentis; alia vero
dicuntur esse, inquantum suppositum in eis subsistit, vel essentialiter, sicut materia et forma, et sic natura ipsa
dicitur esse; vel accidentaliter, sicut accidentia dicuntur esse. Esse ergo dictum simpliciter de supposito significat
esse personale ipsius; esse vero, secundum quod convenit parti vel accidenti, non dicitur simpliciter de
supposito, sed suppositum dicitur esse in eo; unde cum dico: Christus est, significatur esse ipsius, non autem esse
ipsius naturae, vel accidentis, vel partis. Cum autem fiat unio naturarum in esse suppositi secundum secundam
opinionem, esse, secundum quod Christus simpliciter esse dicitur, est esse increatum; unde non potest dici
creatura, non tantum ad evitandum errorem Arii, ut quidam dicunt, sed etiam ad vitandum falsitatem. Potest
tamen dici, quod aliquid creatum est in Christo, scilicet humana natura; quia esse quamvis sit unum, tamen
respectum habet ad naturam et ad partes ejus, secundum quas humana natura dicitur esse in Christo, vel partes
aut accidentia ejus, ut supra, dist. 6, dictum est. Unde sicut esse aliquo modo ad naturam pertinet, et ad partes et
accidentia ejus, ita et creatio.
RA1
Ad primum ergo dicendum, quod verba illa intelligenda sunt cum determinatione, ut dicit Magister in littera;
quamvis illa determinatio causa brevitatis intermittatur.
RA2
Ad secundum dicendum, quod creatura non est superius ad hominem: quia creatio magis respicit esse quam
naturam. Esse autem non est genus, nec inducitur in significatione alicujus generis, ut dicit Avicenna, cum ea
quae sunt in uno genere, non conveniant in uno esse, sed in natura communi.
Vel dicendum, quod creatura non est superius ad hominem, significans quid est homo: quia creatio non respicit
naturam vel essentiam, nisi mediante actu essendi; qui est primus terminus creationis.
Humana autem natura in Christo non habet aliud esse perfectum, quod est esse hypostasis, quam esse divinae
personae; et ideo, simpliciter loquendo, creatura dici non potest: quia intelligeretur quod esse perfectum
hypostasis Christi per creationem esset acquisitum.
RA3
Ad tertium dicendum, quod cum dicitur, Christus est homo creatus, locutio est duplex: ex eo quod hoc
participium creatus potest determinare praedicatum in comparatione ad subjectum, et sic potest esse vera, sicut et
ista: Christus est factus homo. Si autem determinat absolute praedicatum, tunc est falsa: quia in homine non
intelligitur tantum natura, sed suppositum aeternum, cui non convenit esse creatum: quod enim determinat
praedicatum in ordine ad subjectum, est determinatio ipsius inquantum est praedicatum; unde oportet quod
respiciat praedicatum formaliter: quia termini in praedicato ponuntur formaliter; determinatio autem quae
determinat absolute ponitur circa praedicatum sicut circa subjectum quoddam; unde magis respicit suppositum
quam formam. Similiter etiam haec est falsa: Christus est homo increatus: quia privatio creationis ponitur circa
praedicatum ratione utriusque; et ideo utraque falsa est, nec sibi contradicunt, sed haec est vera: Christus est
homo qui non est creatus sed aeternus ex parte deitatis, non tamen aeternus homo, ut aeternitas determinet
praedicatum in ordine ad subjectum.
RA4
Ad quartum dicendum, quod totum denominatur a proprietate partis, quando illa proprietas nullo modo nata est
convenire nisi parti illi, sicut crispitudo capillis, et claudicatio pedi. Sed creatio non tantum naturae, sed etiam
personae nata est convenire, et etiam personae et supposito magis proprie; et ideo non potest dici de supposito
quod sit creatum, quia natura est creata.
RA5
Et per hoc patet solutio ad quintum: quia nasci de matre non est natum convenire supposito hominis, nisi per hoc
quod corpus traducit a matre; unde non habet repugnantiam temporaliter nasci ad aeternaliter nasci: quia unum
naturam humanam respicit, et alterum divinam: quarum habet unam Christus a patre aeternaliter, alteram a matre
temporaliter. Sed creatum et increatum utrumque potest respicere suppositum ratione esse quod est suppositi.
RA6
Unde patet solutio ad sextum.
|a3 Articulus 3: Utrum Christus secundum quod homo, sit creatura.
AG1
Ad tertium sic proceditur. Videtur quod Christus non possit dici creatura secundum quod homo.
Quidquid enim praedicatur de altero secundum quod ipsum est, praedicatur de eo simpliciter.
Sed quod praedicatur de Christo secundum quod homo, praedicatur de eo secundum quod ipsum est, quia ipse
est essentialiter homo. Ergo cum esse creaturam non praedicetur simpliciter, non potest praedicari de eo
secundum quod homo.
957

