quam ipsum malum removere, quod non removetur nisi per constructionem boni; quod patet in caecitate et
causis ejus.
Et tamen causae peccati praedictae non sunt causae sufficientes, cum ex eis non de necessitate sequatur
peccatum, sed sunt actiones quaedam.
Nec iterum satisfactio sine Dei auxilio fit, quia sine caritate esse non potest, ut dicetur.
RA3
Ad tertium dicendum, quod quamvis poenitentia ex prima sui intentione respiciat praeteritum, tamen etiam ex
consequenti futurum respicit, inquantum est medicina praeservans; et sic etiam satisfactio.
RA4
Ad quartum dicendum, quod Augustinus definit satisfactionem secundum quod fit Deo, cui secundum rei
veritatem nihil subtrahi potest, quamvis peccator, quantum in se est, aliquid subtrahat; et ideo in satisfactione tali
principalius requiritur emendatio in futurum quam recompensatio praeteritorum; et propter hoc ex parte ista
Augustinus satisfactionem definivit. Nihilominus tamen ex cautela futurorum cognosci potest recompensatio
praeteritorum, quia fit circa eadem converso modo. In praeterita enim respicientes, causas peccatorum propter
peccata detestamur, a peccatis incipientes detestationis motum; sed in cautela a causis incipimus, ut causis
subtractis facilius peccata vitemus.
RA5
Ad quintum dicendum, quod non est inconveniens quod de eodem dentur diversae assignationes secundum
diversa quae in ipso inveniuntur; et sic est in proposito, ut ex dictis patet.
RA6
Ad sextum dicendum, quod intelligitur debitum quod debemus Deo ratione culpae commissae: quia debitum
poenitentia respicit, ut prius dictum est.
|a2 Articulus 2: Utrum homo possit Deo satisfacere.
AG1
Ad secundum sic proceditur. Videtur quod homo non possit Deo satisfacere. Satisfactio enim debet aequari
offensae, ut ex dictis patet. Sed offensa in Deum commissa, est infinita, quia quantitatem recipit ab eo in quem
committitur; cum plus offendat qui principem percutit quam alium quemcumque.
Cum ergo actio hominis non possit esse infinita, videtur quod homo Deo satisfacere non possit.
AG2
Praeterea, servus, quia totum quod habet, Domini est, non potest aliquid Domino recompensare.
Sed nos servi Dei sumus; et quidquid nos boni habemus, ab ipso habemus. Cum ergo satisfactio sit
recompensatio offensae praeteritae, videtur quod Deo satisfacere non possimus.
AG3
Praeterea, ille cujus totum quod habet non sufficit ad unum debitum exsolvendum, non potest alii debito
satisfacere. Sed quidquid homo est et potest et habet, non sufficit ad solvendum debitum pro beneficio
conditionis; unde Isaiae cap. 40, dicitur, quod Libanus ad succendendum, et animalia ejus non sufficient ad
holocaustum. Ergo nullo modo potest satisfacere pro debito offensae commissae.
AG4
Praeterea, homo totum tempus suum in Dei servitium debet expendere. Sed tempus amissum non potest
recuperari: propter quod est gravis jactura temporis, ut Seneca dicit.
Ergo non potest homo recompensationem Deo facere; et sic idem quod prius.
AG5
Praeterea, peccatum actuale mortale est gravius quam originale. Sed pro originali nullus satisfacere potuit, nisi
esset Deus et homo. Ergo neque pro actuali.
SC1
Sed contra, sicut Hieronymus dicit, qui dicit Deum aliquid impossibile homini praecepisse, anathema sit. Sed
satisfactio est in praecepto: Luc. 3, 8: facite dignos fructus poenitentiae. Ergo possibile est Deo satisfacere.
SC2
Praeterea, Deus est magis misericors quam aliquis homo. Sed homini possibile est satisfacere.
Ergo et Deo.
SC3
Praeterea, debita satisfactio est cum poena culpae aequatur: quia justitia est idem quod contrapassum, ut
Pythagorici dixerunt. Sed contingit aequalem poenam sumere delectationi, quae fuit in peccando. Ergo contingit
Deo satisfacere.
CO
Respondeo dicendum, quod, sicut supra dictum est, dupliciter homo Deo debitor efficitur.
Uno modo ratione beneficii accepti; alio modo ratione peccati commissi. Et sicut gratiarum actio vel latria, vel si
quid est hujusmodi, respicit debitum accepti beneficii, ita satisfactio respicit debitum peccati commissi. In his
autem honoribus qui sunt ad parentes et deos, etiam secundum Philosophum, impossibile est aequivalens reddere
1631

