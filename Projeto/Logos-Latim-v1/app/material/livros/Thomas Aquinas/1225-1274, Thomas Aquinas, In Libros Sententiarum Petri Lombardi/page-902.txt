Ad secundum dicendum, quod suppositum non importat suppositionem indignitatis vel potentialitatis (alias
personae non dicerentur supposita divinae naturae), sed solum suppositionem quantum ad communitatem,
inquantum natura communis excedit praedicatione suppositum vel actu vel potentia.
RA3
Ad tertium dicendum, quod pars, proprie, non habet genus neque speciem: unde non convenit sibi proprie
suppositum esse, loquendo simpliciter; nisi forte cum additione, ut dicatur haec manus, suppositum manus:
quamvis manus, proprie loquendo, non sit genus neque species.
Articulus 1C
AG1
Ulterius. Videtur quod in Christo sint duo individua. Sicut enim dicit Damascenus, filius Dei assumpsit
humanam naturam in atomo, idest individuo. Sed quia natura assumpta est in Christo, dicimus duas naturas.
Ergo et dicere possumus in Christo duo individua.
AG2
Praeterea, omne quod est, aut est universale, aut particulare. Sed humana natura est in Christo.
Ergo cum non sit universalis, erit particularis. Sed omne particulare est individuum. Ergo sunt ibi duo individua.
AG3
Praeterea, secundum Porphyrium, individuum facit collectio accidentium. Sed accidentia humanae naturae non
sunt in persona divina, quae subjectum accidentis esse non potest. Ergo oportet quod sit ibi aliquod individuum;
et sic idem quod prius.
SC1
Sed contra, nihil est aliud persona quam individuum rationalis naturae. Sed in Christo non possunt esse duae
personae. Ergo in Christo non sunt duo individua.
CO
Ad tertiam quaestionem dicendum, quod in Christo sunt duo individua, non tamen per se subsistentia; et ipse
Christus est unum individuum subsistens, ut dictum est.
RA1
Ad primum ergo dicendum, quod Damascenus intendit dicere, quod assumpsit humanam naturam particularem,
non autem subsistentem, sed quod in ea divina persona subsistit.
RA2
Ad secundum dicendum, quod humana natura est particulare et individuum; non tamen subsistens.
RA3
Ad tertium dicendum, quod quamvis divina natura sit quoddam individuum in Christo, tamen etiam Christus est
individuum humanae naturae.
Nec tamen oportet quod accidentia humanae naturae insint divinae personae, nisi natura mediante.
RC1
Ad id quod in contrarium objicitur dicendum, quod in Christo est aliquod individuum, quod non est rationalis
naturae individuum, sed ipsa rationalis natura individua, vel pars ejus; sicut manus Christi.
Articulus 1D
AG1
Ulterius. Videtur quod sint ibi duae res naturae.
Res enim naturae est quod constituitur per naturam. Sed divina persona non constituitur per humanam naturam.
Ergo persona verbi non est res humanae naturae in Christo. Ergo in Christo sunt duae res naturae.
AG2
Praeterea, res naturae idem videtur esse quod naturale. Sed naturale, ut dicitur 2 physic., est proprietas causata ex
principiis naturae, vel compositum ex principiis naturalibus. Sed neutrum istorum convenit divinae personae.
Ergo persona divina non est res naturae humanae; et sic idem quod prius.
SC1
Sed contra, res naturae est completum subsistens in natura. Sed nullum tale est assumptibile, quamvis possit
aliud assumi ad ipsum. Ergo si esset in Christo aliqua res naturae praeter divinam personam, non esset assumpta
a divina persona, et ita nec unita; et sic non esset in Christo.
CO
Ad quartam quaestionem dicendum, quod in Christo non sunt duae res naturae; sed ipse est res una duarum
naturarum.
RA1
Ad primum ergo dicendum, quod quamvis verbum non sit constitutum per naturam humanam ut sit simpliciter,
tamen per naturam humanam constituitur quod sit homo.
RA2

902

