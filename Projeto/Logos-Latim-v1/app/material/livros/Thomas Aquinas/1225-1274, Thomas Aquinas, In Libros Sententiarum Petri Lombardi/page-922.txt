mortuus; et tamen haec conceditur: filius Dei est mortuus. Ergo similiter haec debet concedi: filius Dei est
praedestinatus esse filius Dei.
AG3
Praeterea, ad veritatem locutionis non oportet quod praedicatum per se subjecto conveniat, nisi circa subjectum
reduplicatio ponatur. Sed praedestinatum esse aliquo modo convenit filio Dei, quia inquantum homo. Ergo potest
concedi simpliciter: filius Dei est praedestinatus esse filius Dei; quamvis non concedatur, quod filius Dei,
inquantum filius Dei, est praedestinatus esse filius Dei.
SC1
Sed contra, quod semper inest alicui, non praedestinatur ei. Sed esse filium Dei ab aeterno convenit filio Dei.
Ergo non praedestinatur ei; ergo haec est falsa: filius Dei est praedestinatus esse filius Dei.
CO
Ad secundam quaestionem dicendum, quod in sacra Scriptura dicitur aliquando aliquid fieri, quando innotescit.
Hoc ergo quod est esse filium Dei, potest accipi vel secundum rei veritatem, vel secundum evidentiam, prout
scilicet manifestatur.
Si primo modo, tunc falsum est quod filius Dei sit praedestinatus esse filius Dei, cum non ponatur in locutione
aliquid respectu cujus possit denotari antecessio, quam importat praedestinatio.
Si autem accipiatur secundo modo, sic Glossa super illud Rom. 1: qui praedestinatus est filius Dei in virtute,
concedit quod filius Dei praedestinatus sit ut sit filius Dei, idest ut evidenter appareat; quod fuit in resurrectione
factum; unde et ipse tunc dixit: data est mihi omnis potestas in caelo et in terra; et secundum hunc sensum est
eadem ratio de ista sicut de praecedenti, qua dicitur: filius Dei praedestinatus est esse homo: quia praedestinatio
simpliciter importat praeordinationem. Quantum ergo ad primum sensum haec est falsa: filius Dei est
praedestinatus esse filius Dei.
RA1
Ad primum ergo dicendum, quod eorum quae dicuntur de homine, illa tantum dicuntur de filio Dei quae non
habent repugnantiam intellectuum ad filium Dei. Sed praedestinatus habet repugnantiam: quia filius Dei aeternus
est; praedestinatio autem importat antecessionem, quae non est respectu aeterni.
RA2
Ad secundum dicendum, quod illa quae praedicantur de filio Dei inquantum est homo, non habent aliquam
repugnantiam ad filium Dei; et ideo non est similis ratio.
RA3
Et similiter dicendum est ad tertium.
Articulus 2C
AG1
Ulterius. Videtur, quod haec sit vera: filius Dei praedestinatus est simpliciter. Sicut enim praedestinatus importat
effectum temporalem; ita mittitur et datur. Sed conceditur quod filius Dei est missus et datus. Ergo etiam debet
concedi quod filius Dei est praedestinatus.
AG2
Praeterea, in aliis qui sunt praedestinati ad vitam aeternam, non oportet quod addatur ad quid praedestinati sunt;
sed sufficit eos dicere esse praedestinatos.
Sed filius Dei est praedestinatus esse homo. Ergo filius Dei debet dici esse praedestinatus simpliciter.
AG3
Praeterea, in Christo non est nisi unum suppositum.
Sed de illo supposito potest dici simpliciter, quod sit praedestinatum: dicitur enim, quod homo est praedestinatus.
Ergo potest filius Dei esse praedestinatus.
SC1
Sed contra, aeternum non praedestinatur. Sed filius Dei est aeternus. Ergo non est praedestinatus.
CO
Ad tertiam quaestionem dicendum, quod haec similiter est falsa: filius Dei est praedestinatus, cum non ponatur
aliquid respectu cujus possit antecessio denotari; sed haec: filius Dei est praedestinatus inquantum est homo, est
vera: quia potest importari antecessio respectu hominis quantum ad naturam.
RA1
Ad primum ergo dicendum, quod missio non importat temporalitatem in eo qui mitti dicitur, sed magis in eo ad
quem mitti dicitur, in quo per novum effectum inhabitat; et ideo mitti dicitur persona divina. Sed praedestinatus
ponit posterioritatem respectu praedestinationis in eo qui praedestinatur; et ideo non est similis ratio.
RA2
Ad secundum dicendum, quod in aliis praedestinatis potest antecessio importari respectu ipsorum qui
praedestinati dicuntur; quod non est de filio Dei; et ideo non est similis ratio.
RA3

922

