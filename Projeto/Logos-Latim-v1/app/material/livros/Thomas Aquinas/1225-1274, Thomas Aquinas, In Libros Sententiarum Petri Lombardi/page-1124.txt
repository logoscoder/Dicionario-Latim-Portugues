Ad quartum dicendum, quod perceptio divinae veritatis quae fit per rationem naturalem, tendit, sicut in id cui
innititur, in intellectum principiorum; sed perceptio divinae veritatis quae est articulus, tendit in primam
veritatem non solum sicut in finem, vel objectum, sed sicut in id in quod resolvitur sicut in causam suae
credulitatis.
RA5
Ad quintum dicendum, quod Hugo non intendit definire articulum, sed ostendere quae sunt ea de quibus est
fides: quia est de operibus conditionis, quibus instituta est natura, et de operibus reparationis, quibus collata est
gratia Dei.
Articulus 1B
AG1
Ulterius. Videtur quod articulus possit dici formatus et informis. Objectum enim proportionatur habitui. Sed fidei
objectum est articulus.
Cum ergo fides sit formata et informis, videtur quod etiam articuli.
AG2
Praeterea, tendere in Deum est actus fidei formatae. Sed articuli est tendere in Deum, ut patet per alteram
definitionum assignatarum. Ergo articulus potest esse informis, et formatus.
AG3
Praeterea, unus articulus est: credo in Deum.
Sed hic est actus fidei formatae. Ergo articulus est etiam formatus et informis.
SC1
Sed contra, in articulis fidei non differt peccator et justus. Differt autem secundum formationem et informitatem.
Ergo formatio et informitas non pertinent ad articulos.
SC2
Praeterea, mutare articulos non est in potestate hominis. Sed informitas est in potestate hominis, inquantum ex
peccato causatur. Ergo informitas non consideratur circa articulum.
CO
Ad secundam quaestionem dicendum, quod articulus nominat id quod credendum est quasi objectum fidei.
Diversa autem dispositio operantis nihil variat in objecto operationis; nec objectum denominatur ex dispositione
operantis, sed magis e converso; sicut color non denominatur ex diversa dispositione videntis, secundum quod
quidam habent lippos oculos, et quidam claros: unde cum formatio fidei et informitas ad dispositionem credentis
pertineant, nec etiam secundum id quod est proprium intellectus in quo est fides, sed secundum relationem ejus
ad voluntatem, in qua est caritas, non potest proprie dici, quod articulus sit formatus vel informis.
RA1
Ad primum ergo dicendum, quod objectum proportionatur habitui in his quae ad naturam habitus pertinent, non
in his quae accidunt ex dispositione habentis habitum.
RA2
Ad secundum dicendum, quod illa definitio est data de articulo per actum fidei; unde dicit: perceptio divinae
veritatis; et ideo ex parte actus accidit ibi id quod est fidei formatae, non ex parte objecti.
RA3
Et similiter dicendum ad tertium.
Articulus 1C
AG1
Ulterius. Videtur quod articuli non debuerunt colligi in symbolo. Quia tota fides sufficienter per sacram
Scripturam instruitur. Ergo superfluum fuit symbolum condere.
AG2
Praeterea, symbolum proponitur ut regula fidei, cujus actus est assentire. Sed, sicut dicit Augustinus in epistola
19 ad Hieronymum, solis apostolis et prophetis est hic honor exhibendus, ut quaecumque dixerunt, haec ipsa
vera esse credantur.
Ergo post symbolum apostolorum non debuerunt alia symbola fieri.
AG3
Praeterea, quaeritur, quare symbolum apostolorum et nicaenum dividitur in tres partes secundum tres personas;
symbolum autem Athanasii secundum divinitatem et humanitatem partitur.
AG4
Dicitur submisse in prima et completorio; alia vero duo alte, unum post evangelium, alterum in prima.
CO
Ad tertiam quaestionem dicendum, quod nomen symboli similitudinem et collectionem importat; unde a quatuor
collectionibus nomen symboli imponitur. Primo a collectione multorum hominum in unam fidem. Secundo a
collectione praedicantium fidem: quia omnes apostoli collecti hanc regulam fidei ediderunt, unusquisque quod
1124

