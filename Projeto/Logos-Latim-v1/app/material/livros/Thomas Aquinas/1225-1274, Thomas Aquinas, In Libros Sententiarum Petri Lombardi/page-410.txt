similitudine: ex quo sequitur quod sit unum principium primum extra rem, quod est agens et exemplar et finis; et
duo quae sunt partes rei, scilicet forma et materia, quae ab illo primo principio producuntur.
Intelligendo amaret. Hic ponit quatuor, quae se secundum ordinem habent. Intellectus enim secundum
apprehensionem boni gignit amorem, amor autem unit amato, et quodammodo illud suum esse facit possidendo.
Et ex hac conjunctione sequitur delectatio quae perficit rationem fruitionis.
Cetera ex praedictis manifesta sunt.

|+d2.q1 Distinctio 2, Quaestio 1
|a0 Prologus
Hic Magister incipit determinare de creaturis in speciali quantum ad considerationem theologi pertinet; et
dividitur in tres partes: in prima determinat de creatura pure spirituali; in secunda de creatura pure corporali, 12
dist., ibi: hae de angelicae naturae conditione dicta sufficiant; in tertia de creatura ex utraque composita, 16 dist.:
his excursis, quae supra de creatione hominis praemisimus, effectui mancipare, atque ordine explanare nunc
suscipimus. Prima in tres: in prima determinat de Angelorum creatione; in secunda de separatione per
aversionem et conversionem, 5 dist., ibi: post haec, consideratio adducit inquirere, quales effecti sint, dum
dividerentur aversione et conversione; in tertia determinat de bonorum dignitate, 9 dist., ibi: post praedicta
superest cognoscere de ordinibus Angelorum quid Scriptura tradat.
Prima in duas: in prima determinat de creatione Angelorum, quantum ad illud quod adjacet eis quasi mensura; in
secunda determinat de conditione ipsorum creatorum, 3 dist., ibi: ecce ostensum est ubi Angeli fuerint mox ut
creati sunt. Prima dividitur in duas: in prima ostendit quando creati sunt Angeli; in secunda ubi creati sunt, ibi:
jam ostensum est quando creata fuerit angelica natura. In prima dicit de quo est intentio; in secunda prosequitur
quaestionem, ibi: quaedam auctoritates videntur innuere quod ante omnem creaturam creati sunt Angeli. Et circa
hoc duo facit: primo movet quaestionem, ponendo rationes ad utramque partem; secundo determinat eam, ibi:
videtur utique hoc esse tenendum. Et circa hoc tria facit: primo determinat quaestionem; secundo
determinationem confirmat, ibi: quod autem simul creata fuerit corporalis spiritualisque creatura, Augustinus...
Aperte ostendit; tertio objecta in contrarium solvit, ibi: Hieronymus super epistolam ad titum aliud videtur
sentire.
Jam ostensum est quando creata fuerit angelica natura. Hic determinat ubi creati sunt Angeli: et primo ostendit
quod in caelo empyreo; secundo epilogat ea quae dixerat, ibi: simul ergo visibilium rerum materia et invisibilium
natura condita est; tertio objectum in contrarium solvit, ibi: hic quaeri solet, si in caelo empyreo fuerunt Angeli
statim ubi facti sunt.
Hic est duplex quaestio. Prima de aevo, quod durationem Angeli mensurat. Secunda de caelo empyreo, qui locus
Angelorum dicitur.
Circa primum tria quaeruntur: 1 utrum aevum ab aeternitate vel tempore differat; 2 utrum sit unum tantum
aevum; 3 utrum aevum mensurans durationem Angeli ante tempus inceperit.
|a1 Articulus 1: Utrum aevum sit idem quod aeternitas.
AG1
Ad primum sic proceditur. Videtur quod aevum sit idem quod aeternitas. Sicut enim dicitur in libro de causis,
intelligentia parificatur aeternitati. Non autem nisi sicut mensuratum mensurae. Cum ergo mensura angelicae
durationis ponatur aevum; videtur quod sit idem aeternitati.
AG2
Praeterea, sicut se habent mensurata, ita et mensurae. Sed Angelus non est causa temporalium rerum. Ergo nec
mensura durationis ejus causa erit temporis, sed tantum mensura durationis creationis, quae est aeternitas. Sed
aevum est causa temporis, sicut dicit boetius de consolat.:...
Qui tempus ab aevo ire jubes.
Ergo aevum est aeternitas.
AG3
Praeterea, sicut se habent mobilia ad invicem in successione, ita se habent immobilia ad invicem in immobilitate.
Sed omnium mobilium est una mensura successiva, scilicet tempus. Ergo et omnium immobilium est mensura
una, scilicet aeternitas.
AG4
Sed contra, videtur quod aevum sit idem quod tempus. Quia, secundum Augustinum, Deus movet spiritualem
creaturam per tempus. Sed talis creaturae mensura ponitur aevum. Ergo aevum et tempus idem sunt.
AG5

410

