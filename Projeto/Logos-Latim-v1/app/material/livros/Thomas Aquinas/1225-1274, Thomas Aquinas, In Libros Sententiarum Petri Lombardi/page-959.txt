potest sibi convenire secundum aliam; et similiter quamvis Christus sit creatura, secundum quod homo, non
tamen potest dici quod, secundum quod homo, careat divinitate quae sibi competit per aliam naturam.
|a4 Articulus 4: Utrum ea quae sunt humanae naturae possint dici de filio Dei.
AG1
Ad quartum sic proceditur. Videtur, quod ea quae sunt humanae naturae, non possint dici de filio Dei. Omnis
enim proprietas vel accidens naturae humanae, est quid creatum. Sed filius Dei non informatur aliquo creato.
Ergo non potest praedicari de filio Dei aliquod accidens humanae naturae.
AG2
Praeterea, quod proprietates divinae naturae dicuntur de filio Dei, contingit ex hoc quod filius Dei est natura
divina. Sed filius Dei non est natura humana. Ergo proprietates humanae naturae non praedicantur de filio Dei.
AG3
Praeterea, humanae naturae convenit assumi a filio Dei, et homini convenit esse unitum. Sed hoc non convenit
filio Dei. Ergo non oportet quod ea quae conveniunt naturae humanae, dicantur de filio Dei.
AG4
Praeterea, haec est vera: iste homo est praedestinatus.
Sed haec est falsa: filius Dei est praedestinatus.
Ergo idem quod prius.
AG5
Praeterea, omnis proprietas humanae naturae est quid creatum. Sed creatura non praedicatur de filio Dei. Ergo
nec proprietas humanae naturae.
AG6
Praeterea, ea quae praedicantur de Christo secundum quod homo, non praedicantur de ipso secundum quod filius
Dei. Ergo videtur eadem ratione quod ea quae praedicantur de homine, non praedicentur de filio Dei.
AG7
Sed contra, de quocumque praedicatur aliquid, praedicantur de eo omnia consequentia ad ipsum, etiamsi sit
praedicatio accidentalis; sicut si homo est albus, sequitur quod sit coloratus. Sed homo praedicatur de Deo. Ergo
quidquid praedicatur de homine, praedicatur de filio Dei.
AG8
Praeterea, quaecumque consequuntur naturam, praedicantur de suppositis naturae illius. Sed filius Dei est
suppositum humanae naturae. Ergo consequentia naturam humanam possunt praedicari de filio Dei.
AG9
Praeterea, Christus est persona subsistens in duabus naturis, divina et humana. Sed omnia quae conveniunt
divinae naturae, possunt praedicari de Christo. Ergo pari ratione omnia ea quae conveniunt naturae humanae.
AG10
Praeterea, nihil magis repugnat divinae naturae quam mori. Sed dicitur, quod filius Dei est mortuus. Ergo et
omnia alia possunt dici de filio Dei quae conveniunt humanae naturae.
CO
Respondeo dicendum, quod natura et suppositum naturae in quibusdam differunt re et ratione, sicut in
compositis; in quibusdam autem ratione et non re, sicut in divinis. Sed differentia quae est secundum rationem,
est differentia oppositionis: quia natura et suppositum habent intentiones oppositas; et ideo ea quae pertinent ad
rationem naturae, nullo modo praedicantur de supposito neque in abstracto neque in concreto, neque in divinis
neque in humanis; sicut pater non dicitur commune tribus, nec Petrus dicitur forma totius. Differentia autem
quae est secundum rem, non est oppositionis, sed est sicut principii formalis ad formatum; et ideo quae
secundum rem ad naturam pertinent, possunt praedicari de supposito, sicut natura praedicatur, scilicet in
concreto. Quia autem unio facta est in supposito, ut scilicet sit unum et idem suppositum divinae et humanae
naturae; ideo de illo supposito possunt praedicari ea quae consequuntur secundum rem utramque naturam, sicut
et ipsae naturae de ipso praedicantur: quia enim divina natura praedicatur de filio Dei in concreto et in abstracto;
ideo proprietates ejus possunt utroque modo praedicari de ipso: quia vero humana natura praedicatur in concreto
tantum; ideo humanae naturae proprietates in concreto tantum praedicantur.
Nec differt utrum fiat praedicatio de supposito secundum nomen quod significat divinam naturam, ut verbum;
vel humanam, ut Jesus, vel utrumque, sicut Christus; quia per omnia supponitur idem suppositum: sed tamen hoc
suppositum non constituitur per naturam humanam, sed humana natura advenit ei jam ab aeterno praeexistenti in
alia natura. Unde duo singulariter inveniuntur in compositione humanae naturae ad istud suppositum, scilicet
quod unitur ei, et quod se habet ad ipsum per modum partis, secundum quod istud suppositum in duabus naturis
subsistit; et ideo a praedicta generalitate excluduntur ea quae unionem important, et iterum ea quae nata sunt de
se et personae et naturae convenire, quae non possunt praedicari de supposito nisi cum additione, sicut ea quae
sunt partis de toto.
RA1

959

