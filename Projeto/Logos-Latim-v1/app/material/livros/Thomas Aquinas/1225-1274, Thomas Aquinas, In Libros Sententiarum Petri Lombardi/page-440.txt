Praeterea, ante peccatum nullus dolor vel poena praecessit in Angelis. Sed esse incertum de sua salute est sanctis
magna causa doloris, ut dicit Gregorius super illud job 3, 23: viro cujus abscondita est vita et circumdedit eum
Deus tenebris. Ergo videtur quod boni Angeli certi fuerunt de sua salute, et ita etiam mali de suo casu.
AG4
Praeterea, quanto aliquid est magis remotum a cognoscente, tanto minus subjacet cognitioni ejus.
Sed magis distant ab Angelis ea quorum ipsi non sunt causae (sicut res naturales quarum tamen cognitionem
habebant) quam motus liberi arbitrii, quibus sunt conversi vel aversi, quorum ipsi sunt causae. Ergo suam
conversionem et aversionem praesciverunt.
SC1
Sed contra, quicumque est certus de malo futuro, non potest simul sperare bonum contrarium.
Si ergo Angeli qui ceciderunt, praescivissent suum casum, oportebat eos desperare de beatitudine accipienda.
Ergo fuissent desperati antequam peccassent: quod est inconveniens.
SC2
Praeterea, omne quod quis apprehendit, oportet quod sit vel conveniens suae voluntati, vel discordans.
Sed malum culpae non potest esse concordans voluntati peccantis sine peccato, nec potest aliquid cognitum
discordare a voluntate sine dolore et poena. Ergo si casum suum praesciverunt, oportet quod poena vel culpa in
eis praecederet primam culpam: quod est impossibile.
CO
Respondeo dicendum, quod aliquod potest praecognosci dupliciter: vel cognitione certa, sicut ea quae habent
causas determinatas infallibiles, ut solem oriri cras; vel cognitione conjecturali, sicut ea quae habent causas
determinatas ut in majori parte, sicut medicus praecognoscit sanitatem futuram, et nauta tempestatem. Cum ergo
casus et confirmatio Angelorum dependeant ex libero arbitrio, quod non est causa determinata ad unum, non
potuit eorum praecognitio haberi secundum certitudinem, nisi a Deo, qui praesentialiter omnia intuetur. Sed
tamen secundum conjecturam poterant praesumere omnes se habituros beatitudinem, quia ad hoc eorum natura
erat magis inclinata, velut ad hoc instituta; sed suum casum praescire non poterant ex seipsis nec per
conjecturam nec per certitudinem; sed tantum potentiam cadendi.
Nec etiam fuit congruum a Deo eis revelari, ne poena culpam praecederet; nec iterum bonis suam
confirmationem, ne distinctio culpam praecederet, ut in littera dicitur. Si tamen utrisque revelatum fuisset;
recepissent id non secundum certitudinem, prout in Deo erat, sed secundum modum suum, quasi ad cautelam
dictum.
RA1
Ad primum ergo dicendum, quod Petrus etiam Domini praenuntiationem accepit non per certitudinem, sed ad
comminationem dictam. Praeterea, non est simile de homine et de Angelo: quia homo cadit reparabiliter; unde
desperare non cogitur ex praescientia sui casus, sicut Angelus, cujus casus est irreparabilis.
RA2
Ad secundum dicendum, quod quando ad aliquod consequens potest per multa diversa antecedentia veniri,
contingit consequens sciri sine hoc quod antecedentia determinate sciantur; sicut joseph praevidit suum
dominium super fratres, non tamen venditionem, et alia ex quibus dominium consecutus est. Ita et Daemon
potuit praevidere suum principatum super malos sine hoc quod casum praesciret, quia poterat malorum princeps
esse etiam bonus existens.
RA3
Ad tertium dicendum, quod illa conjecturalis cognitio, per quam de sua bonitate praesumebant, omnem
dubitationem et anxietatem ab eis auferebat, cum hoc quod non erat in eis aliquid ad casum trahens, sicut in
nobis.
RA4
Ad quartum dicendum, quod effectus naturales qui non habent causas determinatas ad unum, praescire non
poterant in causis, sed tantum illa quae ex causis naturalibus determinatis ad unum procedunt: et ita in seipsis
cognoscebant ea quae in natura eorum determinata erant, non autem illa quae ex libero arbitrio dependebant, ut
dictum est.
|a3 Articulus 3: Utrum Angeli creati fuerint in gratia.
AG1
Ad tertium sic proceditur. Videtur quod Angeli non sint creati in gratia. Sicut enim dicit Augustinus, per caelum,
quod primo creatum commemoratur, datur intelligi informis natura spiritualis, sicut in se potest existere, non
conversa ad creatorem. Sed haec conversio per gratiam fit. Ergo videtur quod angelica natura creata est informis
sine gratia.
AG2
Praeterea, sicut supra in littera habitum est, per ea quae Angeli in principio creationis acceperunt, poterant stare,
sed non poterant proficere.
Sed per gratiam potest aliquis mereri gratiae augmentum, et ita proficere. Ergo non fuerunt in gratia creati.
440

