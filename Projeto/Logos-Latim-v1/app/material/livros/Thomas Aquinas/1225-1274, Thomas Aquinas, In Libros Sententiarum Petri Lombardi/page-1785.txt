invenit irregularitatem contractam, pro cujus dispensatione debet ad superiorem remittere. Quartus de
incendiariis.
Quintus, quando est consuetudo in aliquo episcopatu quod enormia crimina ad terrorem episcopo reservantur:
quia consuetudo dat vel aufert in talibus potestatem.
RA1
Ad primum ergo dicendum, quod in tali casu nec sacerdos deberet audire confessionem mulieris cum qua
peccavit, de illo peccato, sed deberet ad alium remittere; nec illa deberet ei confiteri, sed deberet licentiam petere
ad alium eundi, vel ad superiorem recurrere, si ille licentiam denegaret, tum propter periculum, tum quia est
minor verecundia.
Si tamen absolveret, absolutum esset. Quod enim Augustinus dicit, quod non debet esse in eodem crimine,
intelligendum est secundum congruitatem, non secundum necessitatem sacramenti.
RA2
Ad secundum dicendum, quod poenitentia ab omnibus defectibus culpae liberat, non autem ab omnibus
defectibus poenae: quia adhuc post peractam poenitentiam de homicidio aliquis remanet irregularis. Unde
sacerdos potest de crimine absolvere, et pro poena amovenda ad superiorem remittere, nisi in excommunicatione,
quia absolutio ab ipsa debet praecedere absolutionem a peccato: quia quamdiu aliquis est excommunicatus, non
potest recipere aliquod ecclesiae sacramentum.
RA3
Ad tertium dicendum, quod ratio illa procedit quantum ad ea in quibus sibi superiores potestates jurisdictionem
reservant.
Articulus 3C
AG1
Ulterius. Videtur quod aliquis non possit uti clavibus in suum superiorem. Actus enim sacramentalis quilibet
requirit propriam materiam. Sed propria materia usus clavium, ut dictum est, est persona subjecta. Ergo in eo qui
non est subditus, non potest clavibus sacerdos uti.
AG2
Praeterea, ecclesia militans imitatur triumphantem.
Sed in caelesti ecclesia inferior Angelus nunquam purgat aut illuminat aut perficit superiorem.
Ergo nec aliquis sacerdos inferior potest uti actione hierarchica, quae est per absolutionem, in superiorem.
AG3
Praeterea, judicium conscientiae debet esse ordinatius quam judicium exterioris fori. Sed in exteriori foro
inferior non potest excommunicare aut absolvere superiorem. Ergo videtur quod nec in foro poenitentiali.
SC1
Sed contra, superior praelatus etiam circumdatus est infirmitate, et contingit ipsum peccare.
Sed remedium contra peccatum est potestas clavium.
Ergo, cum ipse non possit in seipsum uti clave, quia non potest esse simul judex et reus; videtur quod possit
inferior in ipsum clavis potestate uti.
SC2
Praeterea, absolutio quae fit per virtutem clavium, ordinatur ad perceptionem eucharistiae. Sed inferior potest
superiori eucharistiam dispensare, si petat. Ergo et clavium potestate in ipsum uti, si se ei subjecerit.
CO
Ad tertiam quaestionem dicendum, quod potestas clavium, quantum est de se, extendit se ad omnes, ut dictum
est; sed quod in aliquem sacerdos non possit potestate clavium uti, contingit ex hoc quod ejus potestas est ad
aliquos specialiter limitata. Unde ille qui limitavit, potest extendere in quem voluerit: et propter hoc etiam potest
sibi dare potestatem in seipsum, quamvis ipse in seipsum uti clavium potestate non possit: quia potestas clavium
requirit pro materia aliquod subjectum, et ita alium: sibi ipsi enim aliquis subjectus esse non potest.
RA1
Ad primum ergo dicendum, quod quamvis episcopus, quem simplex sacerdos absolvit, sit superior eo
simpliciter, tamen est inferior eo, inquantum se ei ut peccatorem sacerdoti subjecit.
RA2
Ad secundum dicendum, quod in Angelis non potest accidere aliquis defectus, ratione cujus inferioribus suis
superiores subdantur, sicut accidit in hominibus; et ideo non est simile.
RA3
Ad tertium dicendum, quod judicium exterius est secundum homines: sed judicium confessionis est quo ad
Deum, apud quem redditur aliquis minor ex hoc quod peccat, non autem apud hominum praelationes; et ideo in
exteriori judicio sicut nullus in seipsum sententiam dare potest excommunicationis, ita nec alteri committere, nec
se excommunicare; sed in foro conscientiae potest alteri committere suam absolutionem, qua ipse uti non possit.
Vel dicendum, quod absolutio in foro confessionis est principaliter potestas clavium, et ex consequenti respicit
jurisdictionem; sed excommunicatio respicit totaliter jurisdictionem.
1785

