Ad tertiam quaestionem sciendum est, quod quidam posuerunt Deum assumpsisse animam et corpus, non ita
quod ex eorum conjunctione aliqua humanitas resultaret; et haec opinio similiter veritatem humanitatis tollit, et
dignitatem corporis Christi: non enim Christus verus homo esse potuit, nec corpus ejus vere vivum, nisi anima
corpori unita fuisset ut forma ejus, ita quod ex eis unum quid efficeretur. Sed de hac opinione infra dicetur, dist.
3, qu. 2, art. 2. Unde dicendum quod sicut in Christo verum corpus et vera anima fuit; ita et vera humanitas, id
est natura humana, ex conjunctione utriusque resultans.
RA1
Ad primum circa hoc objectum dicendum, quod Damascenus dicere intendit, quod non est facta unio in una
natura, ut eutychiani posuerunt; et ideo vult quod ex conjunctione divinitatis ad humanitatem non resultet aliqua
natura communis tertia: quia illa nec esset divinitas nec humanitas, sicut humanitas nec est anima neque corpus;
unde Christus neque esset Deus neque homo, sed tantum Christus. Non autem intendit, quod ex conjunctione
animae ad corpus non resultet forma totius, per quam in specie cum aliis hominibus communicet.
RA2
Ad secundum dicendum, quod verbum boetii veritatem habet in quolibet individuo quod subsistit in una natura
tantum: quia species comprehendit omnia essentialia principia subsistentis individui in natura speciei; et sic
etiam humanitas comprehendit omnia essentialia Christi, secundum quod in humanitate subsistit. Sed illa
persona hoc singulariter habet ut in duabus naturis subsistat; et ideo species humana non colligit omnia quae illi
personae essentialiter conveniunt.
RA3
Ad tertium dicendum, quod cum dicitur, nomine humanitatis corpus et animam intelligi, intelligendum est
materialiter, sicut nomine totius intelliguntur partes; et non quod totum proprie loquendo sint suae partes, sed
aliquid ex partibus constitutum.
RC
Alia duo concedimus.

|+d2.q2 Distinctio2, Quaestio 2
|a0 Prologus
Deinde quaeritur de ordine assumptionis; et circa hoc quaeruntur tria: 1 utrum unam partem humanae naturae
assumpserit mediante alia; 2 utrum humanam naturam assumpserit mediante aliquo alio; 3 utrum omnes partes
humanae naturae simul tempore assumpserit.
|a1 Articulus 1: Utrum assumpserit carnem mediante anima.
Articulus 1A
AG1
Ad primum sic proceditur. Videtur quod carnem non assumpserit mediante anima. Remoto enim medio quo
aliqua conjunguntur, extrema separantur, sicut patet in tabulis quae per clavum conjunguntur. Sed in morte
Christi separata est anima a carne; nec tamen separata est deitas a carne. Ergo anima non est medium quo deitas
unitur carni.
AG2
Praeterea, unum extremorum quae conjunguntur per medium, magis conjungitur medio quam alteri extremo. Sed
caro non magis conjungitur animae quam deitati: est enim caro ab anima separata in morte, non tamen a deitate.
Ergo divinitas non est unita carni mediante anima.
AG3
Praeterea, Deus in qualibet creatura est immediate per essentiam, praesentiam, et potentiam: similiter etiam
animae sanctae conjungitur immediate per gratiam. Cum ergo major sit conjunctio unionis quam aliqua
praedictarum, videtur quod quidquid assumitur ad unitatem personae, immediate divinitati conjungatur.
SC1
Sed contra, Augustinus ad volusianum dicit: filius Dei assumpsit animam rationalem, et per eam sibi corpus
aptavit; et ita videtur quod mediante anima filius Dei carnem assumpserit.
SC2
Praeterea, multum distantia non conjunguntur nisi per medium, quod minus distat ab extremis quam extrema ad
invicem. Sed corpus plus distat a deitate quam anima. Ergo corpus unitur deitati mediante anima.
CO
Respondeo dicendum, quod est duplex medium, scilicet congruentiae, et necessitatis.
Medium congruentiae est quod facit ad decentem conjunctionem extremorum, quae tamen nihilominus sine illo
esse posset, sicut pulchritudo facit ad decentem conjunctionem matrimonii, qua tamen amissa, matrimonium non
843

