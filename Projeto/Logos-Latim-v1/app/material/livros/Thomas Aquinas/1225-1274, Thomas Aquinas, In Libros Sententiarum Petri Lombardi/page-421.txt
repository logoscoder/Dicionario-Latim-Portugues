possibilitatis quam habet, potest subjectum esse; sed aequivoce a modo quo materia vel materiale subjectum
dicitur, ut dictum est.
|a2 Articulus 2: Utrum in Angelis possit esse personalitas.
AG1
Ad secundum sic proceditur. Videtur quod in Angelis non possit esse personalitas. Individuatio enim est de
ratione personae, quia persona est rationalis naturae individua substantia. Principium autem individuationis est
materia. Cum ergo Angelus materia careat, ut dictum est, videtur quod ab eo personalitas excludatur.
AG2
Praeterea, omnis forma, quantum est de se, communicabilis est et universalis. Sed Angelus est forma simplex.
Ergo videtur quod sit universale.
Sed universalia non dicimus personas, ut dicit boetius. Ergo videtur quod Angelus non sit persona.
AG3
Praeterea, perfectio debet perfectibili proportionari.
Sed forma intelligibilis, quae est perfectio intellectus, non habet rationem singularis, sed magis universalis. Ergo
nec intellectus. Sed Angeli sunt divini intellectus et divinae mentes, ut dicit dionysius. Ergo non sunt personae.
AG4
Praeterea, persona est rationalis naturae individua substantia. Sed a dionysio ponitur Angelus in ordine
intelligibilium, quae supra rationabilia consistunt. Ergo videtur quod Angelus non sit persona.
SC1
Sed contra, persona, secundum Magistros, est hypostasis proprietate distincta ad dignitatem pertinente.
Sed Angelus, cum sit quid subsistens, dicitur hypostasis, et ejus proprietates sunt nobilissimae.
Ergo videtur quod sit persona.
SC2
Praeterea, hoc idem habetur ex littera et ex dictis Richardi de sancto victore, qui secundum diversas proprietates,
diversimode personam ponit in homine, Angelo et Deo.
CO
Respondeo dicendum, quod personalitas est in Angelo, alio tamen modo quam in homine: quod patet, si tria quae
sunt de ratione personae considerentur, scilicet subsistere, ratiocinari, et individuum esse. Subsistit enim homo in
partibus suis, ex quibus componitur; sed Angelus in natura sua simplici nullo indigens partium vel materiae
fundamento. Ratiocinatur homo discurrendo et inquirendo lumine intellectuali per continuum et tempus
obumbrato, ex hoc quod cognitionem a sensu et imagine accipit: quia, secundum Isaac in Lib. De definit., ratio
oritur in umbra intelligentiae; sed Angelus lumen intellectuale purum et impermixtum participat; unde etiam sine
inquisitione deiformiter intelligit, secundum dionysium. Similiter incommunicabilitas est in homine ex hoc quod
natura sua receptibilis in materiae fundamento per materiam determinatur; sed in Angelo in se determinata est ex
hoc quod in aliquo sicut forma determinabilis recipi non potest; et ex hoc ipso satis incommunicabilis est, et non
per determinationem recipientis: sicut et divinum esse est proprium et determinatum non per additionem alicujus
contrahentis, sed per negationem omnis additi; unde dicitur in Lib. De causis, quod individuatio sua est bonitas
pura. Quare patet quod multo nobilior est personalitas in Angelo quam in homine, sicut et cetera quae eis
conveniunt, secundum dionysium.
RA1
Ad primum ergo dicendum, quod forma participabilis non individuatur nisi per materiam, in qua accipit esse
determinatum; sed forma quae non est receptibilis, non indiget materia determinante, sed in sua natura
determinatur ad esse quod sibi non ad materiam dependens acquiritur sicut formis corruptibilibus; nec in materia
etsi non ad materiam dependens, sicut animae rationali.
RA2
Et per hoc etiam patet responsio ad secundum; quia forma rationem universalitatis habet ex hoc quod in pluribus
est receptibilis.
RA3
Ad tertium dicendum, quod forma quae est recepta in intellectu, potest dupliciter considerari: vel per
comparationem ad rem cujus est similitudo; et sic habet universalitatem: non enim est similitudo hominis
secundum conditiones individuantes, sed secundum naturam communem: vel per comparationem ad intellectum
in quo habet esse, et sic est quid individuatum, quemadmodum intellectus; et alia numero species intellecta
hominis est in intellectu socratis, et alia in intellectu Platonis; unde non oportet intellectum non esse quid
determinatum et subsistens.
RA4
Ad quartum dicendum, quod rationale, secundum dionysium, est in Angelis et in Deo eminenter, secundum
quem modum ipse intellectus divinus et angelicus ratio nominatur.
|a3 Articulus 3: Utrum in Angelis possit esse numerus.
421

