Ad quartum dicendum, quod juramentum operatur aliquid non novam obligationem faciens, sed factam
confirmans; et sic gravius peccat qui eam violat.
|a2 Articulus 2: Utrum carnalis copula post verba de futuro consensum exprimentia faciat matrimonium.
AG1
Ad secundum sic proceditur. Videtur quod carnalis copula post verba de futuro consensum exprimentia faciat
matrimonium. Quia magis est consentire facto quam verbo. Sed ille qui carnaliter commiscetur, facto consentit
promissioni quam prius fecit. Ergo videtur quod multo magis per hoc fiat matrimonium quam si solis verbis de
praesenti consensus fieret.
AG2
Praeterea, consensus non solum expressus, sed etiam interpretativus, facit matrimonium. Sed nulla potest esse
major interpretatio consensus quam carnalis copula. Ergo per hoc perficitur matrimonium.
AG3
Praeterea, omnis conjunctio carnalis praeter matrimonium facta, est peccatum. Sed mulier non videtur peccare
admittens sponsum ad carnalem copulam. Ergo per hoc fit matrimonium.
AG4
Praeterea, non dimittitur peccatum, nisi restituatur ablatum. Sed quis non potest mulieri quam defloravit sub
specie matrimonii, restituere ablatum, nisi eam in conjugium ducat. Ergo videtur quod si etiam post carnalem
copulam cum alia contraxerit per verba de praesenti, teneatur ad primam redire; quod non esset, nisi inter eos
esset matrimonium. Ergo carnalis copula post consensum de futuro facit matrimonium.
SC1
Sed contra est quod dicit Nicolaus Papa: si consensus in nuptiis defuerit, cetera etiam cum ipso coitu celebrata
frustrantur.
SC2
Praeterea, quod consequitur aliquid, non facit ipsum. Sed carnalis copula sequitur matrimonium, sicut effectus
causam. Ergo non potest facere matrimonium.
CO
Respondeo dicendum, quod de matrimonio possumus loqui dupliciter. Uno modo quantum ad forum
conscientiae; et sic in rei veritate carnalis copula non habet quod perficiat matrimonium, cujus sponsalia
praecesserunt per verba de futuro, si consensus interior desit: quia verba etiam de praesenti exprimentia
consensum, si consensus mentis deesset, non facerent matrimonium, ut supra dictum est. Alio modo quantum ad
judicium ecclesiae: et quia in exteriori judicio secundum ea quae foris patent, judicatur; cum nihil possit
expressius significare consensum quam carnalis copula, secundum judicium ecclesiae carnalis copula
consequens sponsalia matrimonium facere judicatur, nisi aliqua signa expressa doli vel fraudis appareant.
RA1
Ad primum ergo dicendum, quod ille qui carnaliter commiscetur facto, consentit in carnalem copulam secundum
rei veritatem; sed in matrimonium non consentit ex hoc ipso, nisi secundum interpretationem juris.
RA2
Ad secundum dicendum, quod interpretatio illa non mutat rei veritatem, sed judicium quod exterius de rebus fit.
RA3
Ad tertium dicendum, quod si sponsa sponsum admittat credens eum velle matrimonium consummare, excusatur
a peccato, nisi aliqua signa expressa fraudis appareant; sicut si sunt multum distantis conditionis, vel quantum ad
nobilitatem, vel quantum ad fortunam, vel aliud signum evidens appareat.
Sed tamen sponsus peccat et fornicando, et (quod plus est) fraude quam facit.
RA4
Ad quartum dicendum, quod in tali casu sponsus antequam aliam duxerit, tenetur eam ducere in uxorem, si sint
aequalis conditionis, vel si sponsa sit melioris conditionis. Sed si aliam duxerit, jam factus est impotens ad
solvendum illud ad quod tenebatur: et ideo sufficit, si ei de nuptiis providerit: et ad hoc etiam non tenetur, ut
quidam dicunt, si sponsus sit multo melioris conditionis, aut aliquod signum evidens fraudis fuerit: quia
praesumi probabiliter potest, quod sponsa non fuerit decepta, sed decipi se finxerit.
|a3 Articulus 3: Utrum consensus in occulto factus per verba de praesenti faciat matrimonium.
AG1
Ad tertium sic proceditur. Videtur quod consensus in occulto factus per verba de praesenti non facit
matrimonium. Res enim in potestate alterius existens non transfertur in potestatem alterius, nisi consentiente illo
in cujus potestate erat.
Sed puella erat in potestate patris. Ergo non potest per matrimonium transire in potestatem viri, nisi patre
consentiente; et ita, si fiat in occulto consensus, etiam per verba de praesenti expressus, non erit matrimonium.
AG2
Praeterea, sicut in matrimonio est actus noster quasi de essentia sacramenti, ita in poenitentia.
1918

