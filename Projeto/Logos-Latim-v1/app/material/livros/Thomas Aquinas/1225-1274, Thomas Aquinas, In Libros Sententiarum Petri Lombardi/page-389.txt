Et ideo per hunc colubrum tortuosum creaturae illae intelligi possunt quarum pulchritudo est per peccatum
obscurata et rectitudo obliquata, et praecipue diabolum, cujus invidia mors intravit in orbem terrarum, Sap. 3, et
de umbrositate ejus dicitur job 40, 16: sub umbra dormit in secreto calami; et de ejus tortuositate dicitur Isai. 27,
1: visitabit Dominus in gladio suo duro et grandi et forti super Leviathan serpentem vectem, et super Leviathan
serpentem tortuosum et occidet eum. Recte ergo caelos spiritus ornasse dicitur: quia in creaturis quae suum
ordinem servaverunt, et divina bonitas clarius resplendet, et decoris ornatus immutatus non est. Recte etiam
dicitur coluber tortuosus manu obstetricante eductus: quia in malis relucet etiam divina potentia per hoc quod
cohibentur, et divina providentia per hoc quod eorum mala ordinantur in bonum. Et sic patet materia hujus
secundi libri, in quo de institutione creaturarum agitur, et lapsu per peccatum Angeli vel hominis.

|+d1.q1 Distinctio 1, Quaestio 1
Dividitur ergo liber iste in partes duas: in prima determinat de creaturis in communi: in secunda determinat de
eis in speciali, quantum ad considerationem theologi pertinet. Secunda, dist. 2, ibi: de angelica itaque natura haec
primo consideranda sunt. Prima in duas: in prima determinat de creaturis secundum exitum earum a principio; in
secunda determinat de eis secundum ordinem earum in ultimum finem, ibi: credamus ergo rerum creatarum...
Causam non esse nisi bonitatem creatoris. Prima dividitur in tres: in prima inducit auctoritatem, quae, ostensa
veritate omnium, errorem excludit; secundo prosequitur errores, qui per auctoritates confirmantur, ibi: Plato
namque tria initia existimavit; tertio concludit veritatem, ibi: horum ergo et similium errorem spiritus sanctus
evacuans, veritatisque disciplinam tradens, Deum in principio temporum mundum creasse, et ante tempora
aeternaliter extitisse significat. Circa primum duo facit: primo tangit errorem Platonis; secundo errorem
Aristotelis, ibi: Aristoteles vero duo principia dixit: circa primum facit duo: primo ostendit quomodo per
auctoritatem Scripturae refellitur error Platonis, tum propter multitudinem principiorum, tum propter negationem
creationis; secundo removet quamdam dubitationem ex dictis, ibi: verumtamen sciendum est, haec verba, scilicet
creare, facere, agere, et alia hujusmodi, de Deo non posse dici secundum eam rationem qua dicuntur de creaturis.
Ad evidentiam hujus partis quaeruntur hic sex: 1 utrum sit tantum unum primum principium; 2 utrum ab illo
principio res per creationem effluxerunt; 3 utrum tantum ab ipso res per creationem prodierunt, an etiam ab
aliquibus principiis secundis; 4 si non per creationem, utrum alio quolibet modo unum possit esse causa alterius;
5 utrum res ab aeterno creatae fuerunt; 6 supposito quod non, quomodo dicitur Deus in principio caelum et
terram creasse.
|a1 Articulus 1: Utrum sint plura prima principia.
AG1
Ad primum sic proceditur. Videtur quod sint plura prima principia. Quia, secundum Philosophum, si unum
contrariorum fuerit in natura, et reliquum. Sed summum malum est contrarium summo bono, sicut et malum
bono. Ergo cum sit quoddam summum bonum, quod est principium primum omnium bonorum, videtur quod sit
et unum summum malum, quod est principium primum omnium malorum: et sic erunt duo prima principia.
AG2
Praeterea, omne quod fit, vel ipsum est primum principium, vel est ab aliquo principio, sicut in 2 physic. Dicitur.
Sed aliquod malum fit in mundo. Si ergo ipsum non sit primum principium (quia hoc dato, haberetur
propositum), oportet quod sit ab aliquo principio. Sed non a bono, quia bonum est destructivum mali, et non
causa ejus, sicut nec calidum frigidi; et eadem ratione illius mali, si non sit primum principium, erit alterum
malum principium primum; non est enim in principiis vel causis procedere in infinitum, ut probatur 2 metaph..
Ergo videtur quod oportet devenire ad primum malum, quod sit principium omnis mali; et sic habetur
propositum.
AG3
Si dicas, quod malum non habet principium, sed accidit praeter intentionem alicujus principii agentis. Contra,
omne quod accidit praeter intentionem agentis, est casuale, et in paucioribus. Sed malum invenitur ut in pluribus,
ut in 2 topic.
Dicitur. Ergo videtur quod malum sit intentum, et habeat per se principium.
AG4
Praeterea, quae sunt ab uno principio, habent conformitatem ad invicem: quia principiatum imitatur principium.
Sed in rebus reperitur magna contrarietas et diversitas. Ergo oportet eam in principia contraria reducere.
AG5
Praeterea, materia et agens nunquam incidunt in idem, ut in 2 physic. Dicitur: nec etiam agens et forma in idem
numero. Sed res habent principia et formalia et materialia et activa; et in singulis est devenire ad unum primum,
ut in 2 metaph. Probatur. Ergo oportet ponere multa prima principia.
SC1

389

