Articulus 1A
AG1
Ad primum sic proceditur. Videtur quod votum inconvenienter in littera definiatur. Votum enim de sui nominis
ratione propositum voluntatis importat sine aliqua promissione. Vota enim fieri dicuntur quae voluntarie fiunt:
quod etiam per aliam definitionem de voto datam patet: votum est conceptio boni propositi cum deliberatione
firmata, qua quis ad aliquid faciendum vel non faciendum se Deo obligat. Ergo non debuit promissionem ponere
in definitione voti.
AG2
Praeterea, promittere progreditur a mente, sicut et credere. Sed credere nullus potest nisi volens. Ergo nec
promittere; et ita frustra additur, spontaneae.
AG3
Praeterea, promissio non est idem quod promissionis testificatio. Sed votum est quaedam promissio, ut patet per
definitionem Hugonis de s. Victore, qui dicit, quod votum est sponsio animi voluntaria. Ergo male dicit
Magister, quod votum est promissionis testificatio.
AG4
Praeterea, illud quod ponitur in definitione, debet universaliter definito convenire. Sed non omne votum fit Deo,
quia etiam sanctis vota fiunt.
Ergo inconvenienter ponitur in definitione voti, quod debet Deo fieri.
AG5
Praeterea, juristae sic definiunt votum: votum est alicujus boni cum deliberatione facta promissio. Sed non omne
bonum est de rebus ad Deum pertinentibus; immo quaedam pertinent ad proximum. Ergo non debet in
definitione voti poni, quod sit de rebus ad Deum pertinentibus.
AG6
Praeterea, ad votum requiritur animi deliberatio, ut patet per quamdam definitionem a Magistris de voto datam,
quae talis est: votum est promissio melioris boni ex deliberatione firmata.
Cum ergo in praedicta definitione quae in littera ponitur, non fiat mentio de deliberatione, videtur insufficiens.
CO
Respondeo dicendum ad primam quaestionem, quod votum suo nomine obligationem quamdam exprimit ex
voluntate factam; et quia voluntate non potest aliquis obligari nisi ei qui voluntatis est cognitor, quod solius Dei
est; ideo ex consequenti importat obligationem Deo factam, et ex consequenti de his quae ad Deum spectant,
cum personae obligatio alicui facta de his quae ad Deum non spectant, nulla sit. Obligatio autem homini exterius
fit verbo exterius expresso; unde dicitur Prov. 6, 2: illaqueatus es verbis oris tui. Et ideo ei qui cor intuetur,
oportet quod fiat obligatio voluntaria interiori verbo; et ideo oportet quod fiat per actum illius potentiae cujus est
verbum interius enuntiare, quod est rationis; et ideo ipse actus rationis, qui est promissio, est essentialiter votum.
Quod enim promissio sit rationis actus, patet tum ex hoc quod est enuntiatio quaedam; tum ex hoc quod
promittens rem promissam ad alterum ordinat. Omnis autem ordinatio, rationis est. Promissio autem exterius
facta quandoque dicitur nuda, quando non habet aliquid additum quod obligationem confirmet; et tunc non habet
plenam vim obligandi. Similiter etiam promissio interius facta Deo, ad hoc quod plenam vim obligandi habeat,
oportet quod non sit nuda, sed habeat aliquid quo confirmetur; et haec quidem confirmatio per tria gradatim
habet fieri. Primo per deliberationem simplicem; secundo per intentionem obligandi se ad certam poenam; tertio
per hoc quod testimonium hominum adhibetur promissioni interiori; et sic de voto dantur plures definitiones
secundum diversa eorum quae requiruntur ad votum in definitionibus illis comprehensa; et possent adhuc multo
plures dari. Definitio tamen quam Magister ponit, videtur esse perfectissima; quia ponit et promissionem, quae
est essentialiter votum; et tangit voluntatem in hoc quod dicitur, spontaneae, quae est causa obligationis; et
confirmationem ultimam promissionis, quae alias includit, in hoc quod dicit, testificatio; et voti terminum, quia
est actus ad alterum, in hoc quod dicit: quae debet Deo fieri; et materiam, in hoc quod dicit, quod est de his quae
Dei sunt.
RA1
Ad primum ergo dicendum, quod velle aliquid non est vovere; et ideo propositum non est votum, sed enuntiatio
illius propositi per modum promissionis; et quia enuntiatio interior conceptio cordis dicitur, ideo in illa
definitione ponitur votum esse propositi conceptio. Si tamen simpliciter votum diceretur esse propositum, esset
praedicatio per causam, quia propositum est principium voti; sicut etiam quandoque ipsum desiderium oratio
vocatur, ut supra, dist. 15, dictum est.
RA2
Ad secundum dicendum, quod promissio quandoque fit ore et non corde; et talis quo ad Deum non est votum; et
ideo oportuit addere spontaneae.
Et praeterea, quamvis homo non possit cogi sufficienter ad simpliciter promittendum, potest tamen cogi
coactione quadam interpretativa ad exteriorem promissionem, sicut ad alia opera voluntatis exteriora; non autem
ad promissionem interiorem, sicut nec ad fidem. Magister autem definit votum exterius prolatum, quod potest

1990

