Ergo signaculum non debet poni quasi genus ordinis.
AG2
Praeterea, sicut in sacramento ordinis imprimitur character, ita in sacramento baptismi. Sed in definitione
baptismi non ponebatur character.
Ergo nec in definitione ordinis poni debet.
AG3
Praeterea, in baptismo etiam quaedam spiritualis potestas datur accedendi ad sacramenta; et iterum est quoddam
signaculum, cum sit sacramentum.
Ergo haec definitio convenit baptismo; et sic inconvenienter assignatur de ordine.
AG4
Praeterea, ordo relatio quaedam est, quae in utroque extremorum salvatur. Extrema autem hujus relationis sunt
superior et inferior. Ergo inferiores habent ordinem sicut et superiores. Sed in eis non est aliqua potestas
praeeminentiae, qualis ponitur hic in definitione ordinis, ut patet per expositionem sequentem, ubi ponitur
promotio potestatis.
Ergo inconvenienter definitur hic ordo.
CO
Ad secundam quaestionem dicendum, quod definitio quam Magister de ordine ponit, convenit ordini secundum
quod est ecclesiae sacramentum; et ideo duo ponit: signum exterius, ibi: signaculum quoddam, idest signum
quoddam; et effectum interiorem, ibi: quo spiritualis potestas traditur ordinatis.
RA1
Ad primum ergo dicendum, quod signaculum non ponitur hic pro charactere interiori, sed pro eo quod exterius
geritur, quod est signum interioris potestatis et causa; et sic etiam sumitur character in alia definitione. Si tamen
pro interiori charactere sumeretur, non esset inconveniens: quia divisio sacramenti in illa tria non est in partes
integrales, proprie loquendo: quia illud quod est res tantum, non est de essentia sacramenti; quod est etiam
sacramentum tantum, transit; et sacramentum manere dicitur. Unde relinquitur quod ipse character interior sit
essentialiter et principaliter ipsum sacramentum ordinis.
RA2
Ad secundum dicendum, quod baptismus, quamvis in eo conferatur aliqua spiritualis potentia recipiendi alia
sacramenta (ratione cujus characterem imprimit); non tamen hoc est principalis ejus effectus, sed ablutio interior,
propter quam baptismus fieret, etiam priori causa non existente; sed ordo potestatem principaliter importat; et
ideo character, qui est spiritualis potestas, ponitur in definitione ordinis, non autem in definitione baptismi.
RA3
Ad tertium dicendum, quod in baptismo datur quaedam potentia spiritualis ad recipiendum, et ita quodammodo
passiva: potestas autem proprie nominat potentiam activam cum aliqua praeeminentia; et ideo haec definitio non
convenit baptismo.
RA4
Ad quartum dicendum, quod nomen ordinis dupliciter accipitur. Quandoque enim significat ipsam relationem; et
sic est tam in inferiori quam in superiori, ut objectio tangit; et sic non accipitur hic. Aliquando autem accipitur
pro ipso gradu, qui ordinem primo modo acceptum facit; et quia ratio ordinis, prout est relatio, invenitur ubi
primo aliquid superius altero occurrit; ideo hic gradus eminens per potestatem spiritualem ordo nominatur.
Articulus 1C
AG1
Ulterius. Videtur quod ordo non sit sacramentum.
Sacramentum enim, ut dicit Hugo de sancto victore, est materiale elementum. Sed ordo non nominat aliquid
hujusmodi, sed magis relationem vel potestatem: quia ordo est pars potestatis, secundum praefatum. Ergo non est
sacramentum.
AG2
Praeterea, sacramenta non sunt de ecclesia triumphante. Sed est ibi ordo, ut patet de Angelis.
Ergo ordo non est sacramentum.
AG3
Praeterea, sicut praelatio spiritualis, quae est ordo, datur cum quadam consecratione, ita et praelatio saecularis:
quia et reges inunguntur, ut supra, dist. 23, dictum est. Sed regia dignitas non est sacramentum. Ergo nec ordo de
quo loquimur.
SC1
Sed contra est, quia ab omnibus enumeratur inter septem ecclesiae sacramenta.
SC2
Praeterea, propter quod unumquodque, et illud magis. Sed propter ordinem efficitur homo dispensator aliorum
sacramentorum. Ergo ordo habet magis rationem quod sit sacramentum quam alia.
CO
1856

