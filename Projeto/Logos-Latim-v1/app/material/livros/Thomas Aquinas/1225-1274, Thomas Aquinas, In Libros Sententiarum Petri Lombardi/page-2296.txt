Praeterea, post ultimum terminum non relinquitur aliquis motus sive profectus in bonum sive in malum. Sed
damnati, maxime post diem judicii, ad ultimum terminum suae damnationis pervenient; quia tunc finem
habebunt duae civitates, ut Augustinus dicit.
Ergo damnati post diem judicii perversa voluntate non demerebuntur; quia sic cresceret eorum damnatio.
CO
Ad sextam quaestionem dicendum, quod de damnatis ante diem judicii et post distinguendum est. Omnes enim
communiter confitentur, quod post diem judicii non erit aliquod meritum vel demeritum; et hoc ideo est, quia
meritum vel demeritum ordinatur ad aliquod bonum vel malum ulterius consequendum; post diem autem judicii
erit ultima consummatio bonorum et malorum, ita quod nihil erit addendum ulterius de bono vel malo. Unde
bona voluntas in beatis non erit meritum, sed praemium; et mala voluntas non erit in damnatis demeritum, sed
poena tantum. Operationes enim virtutis sunt praecipue in felicitate, et eorum contrariae sunt praecipue in
miseria; ut dicitur in 1 ethic.. Sed ante diem judicii quidam dicunt et beatos mereri, et damnatos demereri. Sed
hoc non potest esse respectu praemii essentialis vel poenae principalis, cum quantum ad hoc utrique ad terminum
pervenerint; potest tamen hoc esse respectu praemii accidentalis vel poenae secundariae, quae possunt augeri
usque ad diem judicii; et hoc praecipue in Daemonibus vel Angelis bonis, quorum officio aliqui trahuntur ad
salutem, ex quo bonorum Angelorum gaudium crescit; vel ad damnationem, ex quo crescit poena Daemonum.
RA1
Ad primum igitur dicendum, quod hoc est summum incommodum ad summum malorum pervenisse, ex quo
contingit damnatis quod demereri non possunt; unde patet quod ex peccato commodum non reportant.
RA2
Ad secundum dicendum, quod ad damnatorum hominum officium non pertinet alios ad damnationem pertrahere,
sicut pertinet ad officium Daemonum, ratione cujus demerentur quantum ad secundariam poenam.
RA3
Ad tertium dicendum, quod non propter hoc excusantur a demerito quia necessitatem peccandi habeant, sed quia
ad summum malorum pervenerunt.
Tamen necessitas peccandi cujus causa sumus, excusat a culpa, inquantum est necessitas quaedam, quia omne
peccatum oportet esse voluntarium: sed quod non excuset, hoc est inquantum a voluntate praecedente processit;
et sic totum demeritum sequentis culpae videtur ad primam culpam pertinere.
|a2 Articulus 2: Utrum damnati possint uti notitia quam in hoc mundo habuerunt.
Articulus 2A
AG1
Ad secundum sic proceditur. Videtur quod damnati non possint uti notitia quam in hoc mundo habuerunt. In
consideratione enim scientiae est maxima delectatio. Sed in eis nullam delectationem est ponere. Ergo non
possunt uti scientia prius habita secundum aliquam considerationem.
AG2
Praeterea, damnati sunt in majoribus poenis quam sint aliquae poenae hujus mundi. Sed in hoc mundo dum
aliquis est in maximis tormentis constitutus, non potest considerare aliquas intelligibiles conclusiones, abstractus
a poenis quas patitur. Ergo multo minus in inferno.
AG3
Praeterea, damnati sunt subjecti tempori.
Sed longitudo temporis est causa oblivionis, ut dicitur in 4 physic.. Ergo damnati obliviscentur eorum quae hic
sciverunt.
SC1
Sed contra est quod dicitur Lucae 16, 25, diviti damnato: recordare quia recepisti bona in vita tua. Ergo
considerabunt ea quae hic sciverunt.
SC2
Praeterea, species intelligibiles in anima separata remanent, ut supra dictum est. Si igitur eis non uti possent,
frustra remanerent in eis.
CO
Respondeo dicendum ad primam quaestionem, quod sicut propter perfectam sanctorum beatitudinem nihil erit in
eis quod non sit gaudii materia, ita nihil erit in damnatis quod non sit eis materia et causa tristitiae; nec aliquid
quod ad tristitiam pertinere possit, deerit, ut sit eorum miseria consummata.
Consideratio ergo aliquorum notorum quantum ad aliquid inducit gaudium, vel ex parte cognoscibilium,
inquantum diliguntur, vel ex parte ipsius cognitionis, inquantum est conveniens et perfecta.
Potest etiam tristitiae esse ratio et ex parte cognoscibilium quae nata sunt contristare, et ex parte ipsius
cognitionis, prout ejus imperfectio consideratur; utpote cum aliquis considerat se deficere in cognitione alicujus
rei, cujus perfectionem appeteret.

2296

