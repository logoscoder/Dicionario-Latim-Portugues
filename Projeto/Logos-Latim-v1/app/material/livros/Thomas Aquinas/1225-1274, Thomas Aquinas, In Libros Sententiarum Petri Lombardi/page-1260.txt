Ad tertium dicendum, quod jam patet distinctio sanctitatis et eusebiae ex his quae dicta sunt; unde sanctitas
eodem modo comparatur ad omnes virtutes, sicut et justitia legalis: quia sicut justitia legalis operatur actus
omnium virtutum propter bonum commune, ita sanctitas propter Deum.
RA4
Ad quartum dicendum, quod politica aequivocatur et ad cognitionem prudentiae et ad executionem justitiae; et
similiter legis positiva quae est pars politicae, ut ipse ibidem dicit.
EX
In quo habuerunt usus eosdem. Virtutes enim quae consistunt circa passiones illatas, habuerunt eumdem usum in
Christo quem in nobis propter passibilitatem corporis. Habuerunt etiam usum quem habent in patria propter
perfectionem animae.
Sed de virtutibus quae sunt circa passiones innatas secus est: quia istae passiones in Christo non fuerunt, ut
necessarium esset eas per virtutem cohibere; unde etiam tentari potuit ab hoste; sed non a carne.
Sed alios usus habebunt. Ergo sunt aliae virtutes: quia habitus distinguuntur per actus. Et dicendum, quod sicut
motus ad terminum et quies in termino pertinent ad eamdem virtutem naturalem, ita quies in fine non requirit
alium habitum quam motus tendens in finem ipsum. Et hoc modo diversificantur actus virtutum in via et in
patria.

|+d34.q1 Distinctio 34, Quaestio 1
|a0 Prologus
Postquam determinavit Magister de virtutibus, hic incipit determinare de donis. Dividitur autem haec pars in
partes tres: in prima determinat de donis in communi; in secunda de quodam donorum, scilicet de timore, quod
specialem difficultatem habet propter sui multiplicitatem, ibi: et quia de timore tractandi nobis occurrit locus,
sciendum est, quatuor esse timores; in tertia ostendit differentiam aliquorum donorum ad invicem propter
maximam eorum convenientiam, 35 distinct., ibi: post praemissa diligenter considerandum est in quo differat
sapientia a scientia. Prima dividitur in duas: primo determinat de donis secundum veritatem; in secunda movet
quamdam dubitationem contra veritatem praedeterminatam, ibi: his autem videtur obviare quod beda de timore
Domini dicit.
Circa primum duo facit: primo ostendit dona virtutes esse, et in patria permanere; secundo ostendit quod in
Christo plenissime fuerunt, ibi: in Christo etiam haec eadem fuisse Isaias ostendit.
His autem videtur obviare quod beda de timore Domini dicit. Hic movet dubitationem contra determinata: et
primo objicit; secundo solvit, ibi: ad quod dicimus etc..
Hic quaeruntur sex: 1 utrum dona sint virtutes; 2 de numero donorum; 3 utrum maneant in patria; 4 quomodo se
habeant ad beatitudinem; 5 quomodo se habeant ad fructus; 6 quomodo se habeant ad petitiones.
|a1 Articulus 1: Utrum dona sint virtutes.
AG1
Ad primum sic proceditur. Videtur quod dona sint virtutes. Gregorius enim dicit in moralibus, quod per septem
filios job, septem virtutes intelliguntur, scilicet sapientia, intellectus, scientia, consilium etc.. Haec autem
dicuntur septem dona spiritus sancti. Ergo dona sunt virtutes.
AG2
Praeterea, Jacob. 1 dicit Glossa, quod per donum perfectum, quod dicitur esse desursum descendens a patre
luminum, intelliguntur dona gratuita. Sed virtutes inter bona gratuita continentur, cum Deus sine meritis
praecedentibus eas nobis infundat, ut Augustinus dicit. Ergo virtutes sunt dona.
AG3
Praeterea, per nomina in proprietates rerum spiritualium oportet devenire. Sed fere omnia nomina donorum ad
aliquas virtutes pertinent: quia pietas ad justitiam pertinet; fortitudo autem una de quatuor cardinalibus est;
consilium autem pertinet ad prudentiam, ut dicit Philosophus, in 6 ethic.; scientia autem et intellectus et sapientia
ponuntur a Philosopho virtutes intellectuales. Ergo dona a virtutibus non distinguuntur.
AG4
Praeterea, cuicumque convenit definitio, et definitum. Sed definitio virtutis, quam ponit Augustinus: virtus est
bona qualitas mentis, qua recte vivitur, qua nullus male utitur, quam Deus in nobis operatur sine nobis, convenit
donis; et similiter etiam quaecumque aliae definitiones quae de virtutibus communiter assignantur.
Ergo dona sunt virtutes.
AG5
Si dicatur quod dona differunt a virtutibus quia donum est aliquid perfectius virtute; contra.
Secundum apostolum, et Augustinum, inter omnia alia dona Dei excellentius donum est caritas.
Sed caritas ponitur virtus. Ergo donum non est perfectius virtute.
1260

