aliqua suffragia sibi fieri, praemium suffragiorum plene consequitur, ante etiam quam fiant, quantum ad
efficaciam suffragii, quae erat ex opere operante principalis agentis; sed quantum ad efficaciam suffragiorum
quae est ex opere operato, vel ex opere operante exequentis, non consequitur fructum antequam suffragia fiant, et
si prius contingat ipsum a poena purgari, quantum ad hoc fraudabitur suffragiorum fructu; quod redundabit in
illos quorum culpa defraudatur. Non enim est inconveniens quod aliquis defraudetur per culpam alterius in
temporalibus; poena autem Purgatorii temporalis est; quamvis quantum ad retributionem nullus defraudari possit
nisi per propriam culpam.
Articulus 2C
AG1
Ulterius. Videtur quod suffragia valent pueris in Limbo existentibus. Quia illi non detinentur nisi pro peccato
alieno. Ergo maxime decens est ut ipsi juventur suffragiis alienis.
AG2
Praeterea, in littera habetur ex verbis Augustini, quod suffragia ecclesiae pro non valde malis propitiationes sunt.
Sed pueri non computantur inter valde malos, cum mitissima sit eorum poena.
Ergo suffragia ecclesiae eos juvant.
SC1
Sed contra est quod habetur in littera ab Augustino, quod suffragia non prosunt illis qui sine fide operante per
dilectionem hinc exierunt. Sed pueri hoc modo exierunt. Ergo eis suffragia non prosunt.
CO
Ad tertiam quaestionem dicendum, quod pueri non baptizati non detinentur in Limbo, nisi quia deficiunt a statu
gratiae; unde cum per opera vivorum, mortuorum status mutari non possit, maxime quantum ad meritum
essentialis praemii vel poenae; suffragia vivorum pueris in Limbo existentibus prodesse non possunt.
RA1
Ad primum ergo dicendum, quod quamvis peccatum originale sit hujusmodi quod pro eo possit aliquis ab alio
juvari, tamen animae puerorum in Limbo existentes sunt in tali statu quod juvari non possunt: quia post hanc
vitam non est tempus gratiam acquirendi.
RA2
Ad secundum dicendum, quod Augustinus loquitur de non valde malis, qui tamen baptizati sunt; quod patet ex
hoc quod praemittitur: cum ergo sacrificia sive altaris, sive quarumcumque eleemosynarum, pro baptizatis
omnibus offeruntur.
Articulus 2D
AG1
Ulterius. Videtur quod aliquo modo prosunt sanctis existentibus in patria, per hoc quod habetur in collecta
Missae: sicut sanctis tuis prosunt ad gloriam, scilicet sacramenta, ita nobis proficiant ad medelam. Sed inter alia
suffragia praecipuum est sacramentum altaris. Ergo suffragia prosunt sanctis qui sunt in patria.
AG2
Praeterea, sacramenta efficiunt quod figurant.
Sed tertia pars hostiae, scilicet in calicem Missa, significat eos qui in patria vitam beatam ducunt, ut supra, dist.
12, quaest. 1, art. 3, quaestiunc. 3, ad 4, dictum est. Ergo suffragia ecclesiae prosunt etiam existentibus in patria.
AG3
Praeterea, sancti non solum gaudent de bonis propriis, sed etiam de bonis aliorum; unde Luc. 15, 10, dicitur:
gaudium est Angelis Dei super uno peccatore poenitentiam agente. Ergo ex bonis operibus viventium, sanctorum
qui sunt in patria gaudium crescit, et ita etiam eis nostra suffragia prosunt.
AG4
Praeterea, Damascenus in sermone de dormientibus inducens verba chrysostomi: si enim gentiles, inquit, cum
his qui abierunt, sua comburunt; quanto magis te fidelem mittere convenit cum fideli ipsius propria, non ut
favilla fiant et haec velut illa, sed ut majorem hinc circumponas gloriam; et si quidem peccator fuerit qui mortuus
est, ut peccamina solvas; si autem justus, ut appositio fiat mercedis et retributionis. Et sic idem quod prius.
SC1
Sed contra est quod habetur in littera ex verbis Augustini: injuria est in ecclesia orare pro martyre cujus nos
debemus orationibus commendari.
SC2
Praeterea, ejus est juvari cujus est indigere. Sed sancti in patria sunt absque omni indigentia. Ergo per suffragia
ecclesiae non juvantur.
CO
Ad quartam quaestionem dicendum, quod suffragium de sui ratione importat quamdam auxiliationem, quae non
competit ei qui defectum non patitur: nulli enim juvari competit nisi in eo quo indigens est. Unde cum sancti qui

2134

