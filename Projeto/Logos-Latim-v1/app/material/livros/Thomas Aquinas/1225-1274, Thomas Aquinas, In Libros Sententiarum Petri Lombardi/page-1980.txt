Ad primum sic proceditur. Videtur quod conditio servitutis non impediat matrimonium. Nihil enim impedit
matrimonium nisi quod habet aliquam contrarietatem ad ipsum. Sed servitus non habet aliquam contrarietatem
ad matrimonium; alias inter servos non possent esse conjugia. Ergo servitus non impedit matrimonium.
AG2
Praeterea, illud quod est contra naturam, non potest impedire illud quod est secundum naturam.
Sed servitus est contra naturam; quia, sicut dicit Gregorius, contra naturam est hominem homini velle dominari;
quod etiam patet ex hoc quod homini dictum est, Gen. 1, 26: ut praesit piscibus maris etc., non autem ut praesit
homini. Ergo non potest impedire matrimonium, quod est naturale.
AG3
Praeterea, si impeditur matrimonium, aut hoc est de jure naturali, aut de jure positivo. Non de jure naturali, quia
secundum jus naturale omnes homines sunt aequales, ut Gregorius, ubi Sup.; et in principio digestorum dicitur,
quod servitus non est de jure naturali; positivum etiam jus descendit a naturali, ut tullius dicit. Ergo secundum
nullum jus servitus matrimonium impedire potest.
AG4
Praeterea, illud quod impedit matrimonium, aequaliter impedit sive sciatur sive ignoretur, ut patet de
consanguinitate. Sed servitus unius cognita ab altero non impedit matrimonium. Ergo servitus, quantum in se est,
non habet quod impediat matrimonium; et ita non deberet poni per se matrimonii impedimentum ab aliis
distinctum.
AG5
Praeterea, sicut convenit esse errorem circa servitutem, ut putetur liber qui est servus; ita potest esse error de
libertate, ut putetur servus qui est liber. Sed libertas non ponitur matrimonii impedimentum. Ergo nec servitus
deberet poni.
AG6
Praeterea, magis facit gravem societatem matrimonii et plus impedit bonum prolis morbus leprae quam servitus.
Sed lepra non ponitur impedimentum matrimonii. Ergo nec servitus debet poni.
SC1
Sed contra est quod decretalis, dicit de conjugio servorum, quod error conditionis impedit contrahendum
matrimonium, et dirimit contractum.
SC2
Praeterea, matrimonium est de bonis per se expetendis, inquantum habet honestatem. Sed servitus est de per se
fugiendis. Ergo matrimonium et servitus sunt contraria; et sic servitus matrimonium impedit.
CO
Respondeo dicendum, quod in matrimonii contractu obligatur unus conjugum alteri ad debitum reddendum; et
ideo si ille qui se obligat, est impotens ad solvendum, ignorantia hujus impotentiae in eo cui fit obligatio, tollit
contractum.
Sicut autem per impotentiam coeundi efficitur aliquis impotens ad solvendum debitum, ut omnino non possit
solvere; ita per servitutem, ut libere reddere debitum non possit; et ideo sicut impotentia coeundi ignorata
impedit matrimonium, non autem si sciatur; ita conditio servitutis ignorata matrimonium impedit, non autem
servitus scita.
RA1
Ad primum ergo dicendum, quod servitus contrariatur matrimonio quantum ad actum, ad quem quis per
matrimonium alteri obligatur, quem non potest libere exequi; et quantum ad bonum prolis, quae pejoris
conditionis efficitur ex servitute parentis.
Sed quia quilibet potest in eo quod sibi debetur, sponte detrimentum aliquod subire; ideo si alter conjugum scit
alterius servitutem, nihilominus matrimonium tenet. Similiter etiam quia in matrimonio est aequalis obligatio ex
utraque parte ad debitum reddendum, non potest aliquis requirere majorem obligationem ex parte alterius quam
ipse possit facere; et propter hoc servus etiamsi contrahit cum ancilla quam credit liberam, non propter hoc
impedit matrimonium. Et sic patet quod servitus non impedit matrimonium nisi quando ignorata est ab alio
conjuge, etsi ille sit liberae conditionis; et ideo nihil prohibet inter servos esse conjugia, vel etiam inter liberum
et ancillam.
RA2
Ad secundum dicendum, quod nihil prohibet esse aliquid contra naturam quantum ad primam intentionem ipsius,
quod non est contra naturam quantum ad secundam ejus intentionem; sicut omnis corruptio et defectus et senium
est contra naturam, ut dicitur in 2 caeli et mundi, quia natura intendit esse et perfectionem; non tamen est contra
secundam intentionem naturae, quia ex quo natura non potest conservare esse in uno, conservat in altero, quod
generatur corruptione alterius; et quando natura non potest perducere ad majorem perfectionem, inducit ad
minorem; sicut quando non potest facere masculum, facit feminam, quae est mas occasionatus, ut dicitur in 16 de
animalibus.
Similiter etiam dico, quod servitus est contra primam intentionem naturae, sed non contra secundam; quia
naturalis ratio ad hoc inclinat, et hoc appetit natura ut quilibet sit bonus; sed ex quo aliquis peccat, natura etiam
1980

