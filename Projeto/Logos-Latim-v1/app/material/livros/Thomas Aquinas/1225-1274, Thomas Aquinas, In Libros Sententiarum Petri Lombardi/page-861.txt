Praeterea, operatio miraculosa non est ab aliqua creatura. Sed vere dicitur quod virgo genuit Christum. Ergo
generatio talis non est miraculosa.
SC1
Sed contra, dionysius dicit in epistola 4 ad gajum, de Jesu loquens: super homines, inquit, operatur ea quae sunt
hominis; et hoc monstrat virgo supernaturaliter concipiens, et aqua instabilis, materialium et terrenorum pedum
sustinens gravitatem. Sed hoc quod fit supernaturaliter, dicimus esse miraculosum. Ergo conceptio Christi ex
virgine miraculosa fuit.
SC2
Praeterea, Anselmus dicit in Lib. De conceptu virginis, cap. 22: spiritus sanctus virtus altissimi de muliere
virgine virum virginem mirabiliter propagavit. Ergo generatio Christi ex virgine miraculosa est.
SC3
Praeterea, sicut est contra naturae ordinem ut caecus videat; ita etiam ut virgo manens virgo pariat.
Sed illuminationem caecorum dicimus miraculosam esse. Ergo et conceptio Christi ex virgine
CO
Respondeo dicendum, quod praeter unionem duarum naturarum in unam hypostasim, quae completa est in
conceptione Christi, quae est miraculum omnium miraculorum, est etiam aliud miraculum ut virgo manens virgo
concipiat hominem Deum. Ad hoc enim quod generatio aliqua naturalis dicatur, oportet quod fiat ab agente
naturaliter, et ex materia naturali ad hoc proportionata.
Quodcumque autem horum defuerit, non potest dici generatio naturalis, sed miraculosa; si virtute fiat
supernaturali. Agens autem naturale, cum sit finitae virtutis, non potest ex materia non naturaliter proportionata
effectum producere: agens vero supernaturale, cum sit infinitae virtutis, potest ex utraque materia operari,
naturali scilicet et non naturali; et ideo duobus modis contingit esse miraculum. Uno modo quando neque agens
est naturale neque materia naturaliter proportionata ad talem formam, ut patet in formatione hominis de limo
terrae. Alio modo quando materia est naturalis, sed agens est supernaturale, ut quando aliquis miraculose a febre
sanatur: corpus enim hominis est naturalis materia sanitatis, quae per supernaturale agens confertur ei. Et
similiter fuit in conceptione hominis Christi. Materia enim quam virgo ministravit, fuit materia ex qua naturaliter
corpus hominis formari potuit; sed virtus formans fuit divina. Unde simpliciter dicendum est, conceptionem
illam miraculosam esse, naturalem vero secundum quid: et propter hoc Christus dicitur naturalis filius virginis,
quia naturalem materiam ad ejus conceptum praeparavit.
RA1
Inde patet responsio ad primum.
RA2
Ad secundum dicendum, quod quando potentia passiva completur per operationem naturalis agentis, tunc
operatio sequens est naturalis. Hoc autem non fuit in proposito; et ideo ratio non sequitur.
RA3
Ad tertium dicendum, quod caeco nato illuminato datur potentia visiva sine omni dispositione contraria visioni;
et ideo operatio seu visio sequens est naturalis. Sed potentia generandi data est virgini manente virginitate, quae
est dispositio contraria ad conceptum: et ideo sicut potentia miraculose data est, ita et actus sequens miraculosus
fuit. Vel dicendum, quod caeco illuminato datur potentia passiva, cujus operatio est per hoc quod movetur ab
agente naturali, scilicet colore; et ideo visio ipsa naturalis est. Sed virgini dicitur data potentia generativa per hoc
quod mota est ejus potentia passiva ad generandum ab agente supernaturali; et ideo operatio sequens est
miraculosa.
RA4
Ad quartum dicendum, quod formatio hominis de limo terrae fuit miraculosa quantum ad agens et quantum ad
materiam; sed conceptio est miraculosa quantum ad agens, et non quantum ad materiam; et ideo non est simile
de utroque.
RA5
Ad quintum dicendum, quod beata virgo dicitur genuisse Christum, non sicut principium activum ad
generationem praebens, sed sicut ministrans materiam naturalem; unde non est inconveniens quod generatio illa
miraculosa fuerit. Operatio vero miraculosa non est alicujus creaturae sicut agentis, est tamen alicujus creaturae
sicut materiae, ut patet ex eo quia miraculose ex aliqua creata materia Deus quandoque aliquid facit.

|+d3.q3 Distinctio 3, Quaestio 3
|a0 Prologus
Deinde quaeritur de Annuntiatione facta per Angelum ad beatam virginem; et circa hoc quaeruntur duo: 1 de
convenientia Annuntiationis; 2 de convenientia nuntii.

861

