dicendum, quod principaliter non dicit gradum virtutis, sed ordinem originis; quia a patre filius habet quod
spiritum sanctum spiret.

|+d13.q1 Distinctio 13, Quaestio 1
|a0 Prologus
Postquam determinavit de processione aeterna spiritus sancti quantum ad modum et principium, hic determinat
de ipsa per comparationem ad generationem, et dividitur in partes duas: in prima inquirit utrum spiritus sanctus
procedens possit dici genitus ut filius; in secunda utrum possit dici ingenitus, ibi: nunc considerandum est, cum
spiritus sanctus non sit genitus, utrum debeat dici ingenitus. Prima in duas: primo ostendit quod spiritus sanctus
procedens non potest dici filius; secundo inquirit differentiam generationis filii et processionis spiritus sancti, ibi:
inter generationem vero filii et processionem spiritus sancti, dum hic vivimus distinguere non sufficimus. Circa
primum duo facit: primo inquirit utrum spiritus sanctus possit dici genitus; secundo, cum non dicatur genitus sed
procedens, quare filius non tantum dicitur genitus, sed etiam procedens, ibi: cum autem spiritus sanctus non
dicatur genitus, sed tantum procedens, quaeri solet cur filius non dicitur tantum genitus, sed et procedens.
Utraque pars dividitur in quaestionem et responsionem.
Inter generationem vero filii et processionem spiritus sancti, dum hic vivimus, distinguere non sufficimus. Hic
inquirit differentiam generationis et processionis, et circa hoc duo facit: primo determinat quaestionem quantum
ad id quod scire possumus, scilicet quod spiritus sanctus procedit et non gignitur, filius autem procedit et
gignitur; secundo quantum ad id quod perfecte scire non possumus, qualiter scilicet differunt processio et
generatio: quia cum utrumque sit ineffabile, utriusque modum plene comprehendere non valemus, ibi: quid
autem inter nasci et procedere intersit... Explicare quis possit? nunc considerandum est, cum spiritus sanctus non
sit genitus, utrum debeat dici ingenitus. Hic ostendit quod spiritus sanctus sicut nec genitus, ita nec ingenitus dici
debet: et primo ostendit veritatem; secundo removet objectionem, ibi: Hieronymus tamen... Dicit spiritum
sanctum ingenitum etc.
Ubi tria facit: primo inducit contrarietatem; secundo ponit solutionem, ibi: sed ut istam quae videtur
repugnantiam de medio abigamus, dicimus; tertio ponit solutionis confirmationem, ibi: quod autem Hieronymus
ita acceperit, ostenditur ex verbis ejus.
Ad intelligentiam hujus partis, quatuor quaeruntur: 1 utrum in Deo sit aliqua processio; 2 si est, utrum sit una
tantum vel plures; 3 qualiter duae processiones nominari debeant; 4 si spiritus sanctus, qui procedit, non dicatur
genitus, utrum debeat dici ingenitus.
|a1 Articulus 1: Utrum processio sit in Deo.
AG1
Ad primum sic proceditur. Videtur quod in Deo non sit processio. Processio enim dicit motum quemdam
processivum. Omnis autem motus indigentiae et imperfectionis est, et Deo non competit.
Ergo in Deo non est processio.
AG2
Item, processio dicit exitum unius ab alio.
Exitus autem est per distantiam exeuntis ab eo ex quo exit. Cum igitur in divinis personis sit omnino indistantia,
videtur quod ibi non sit processio.
AG3
Praeterea, omnis processio est ab aliquo in aliquid. Sed divinae personae cum sint per se subsistentes, non sunt
ab aliquo in aliquid. Ergo videtur quod non conveniat eis procedere.
SC1
Contra, joan. 15, 26: cum venerit Paraclitus, quem ego mittam a patre, spiritus veritatis, qui a patre procedit.
Ergo etc..
SC2
Praeterea, in anima est imago trinitatis. Sed in anima invenitur notitia procedere a mente, et amor ab utroque.
Videtur ergo quod sit processio etiam in divinis personis.
CO
Respondeo dicendum, quod processio dicitur dupliciter: uno modo dicit motum localem qui proprie est motus
animalis motu progressivo, et talis processio non potest esse in divinis, nisi metaphorice loquendo: secundum
similitudinem enim talis processionis dicitur divina sapientia vel bonitas procedere in creaturas, secundum quod
similitudinem suam gradatim efficit in illis; secundum quem modum quaedam Deo aliis similiora sunt. Alio
modo dicitur processio eductio principiati a suo principio; et cum in divinis personis una sit ab alia sicut a
principio, per modum istum proprie est processio in divinis.
RA1
108

