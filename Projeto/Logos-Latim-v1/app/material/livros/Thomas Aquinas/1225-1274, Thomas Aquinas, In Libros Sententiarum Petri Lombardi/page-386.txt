non est in potestate nostra; sed in potestate nostra est facere aliquid, quo facto habebimus gratiam; et sic tenemur
etiam ad illam conformitatem quae est secundum formam caritatis.
RA1
Ad primum ergo dicendum, quod non est simile de voluntate et intellectu: quia defectus intellectus non est in
potestate nostra, sicut defectus voluntatis: quia intellectus violenter cogitur quandoque rationibus, ut in 5 metaph.
Dicitur, non autem voluntas. Et tamen in his quae necessaria sunt ad salutem, tenemur intellectum nostrum
divino conformare, ut in his quae fidei sunt: quia in his, si quod in nobis est facimus, divinum nobis non deerit
auxilium. In aliis etiam peccaret quis, si voluntarie secundum intellectum verum impugnaret, et falso adhaereret.
RA2
Ad secundum dicendum, quod dum voluntas est obstinata, simul divinae voluntati conformis esse non potest; sed
in statu viae nullus est qui mentis obstinationem non possit deponere, et sic divinae voluntati conformari: sed
damnatis est in poenam inflictum ut ab obstinatione sua nunquam curentur, et tamen manet in eis culpa perpetua
cum poena non defutura: non tamen demerentur, quia non sunt in via, sed ad terminum viae, ubi est poena,
devenerunt.
RA3
Ad tertium dicendum, quod conformitas voluntatis est communis ad omnia praecepta legis naturalis et scriptae
quibus in bonum ordinamur: unde quicumque peccat contra quodcumque praeceptum, contra conformitatem
peccat; non tamen facit duo peccata, quia commune non ponit in numerum contra proprium.
RA4
Ad quartum dicendum, quod praecepta affirmativa non obligant ad semper; eo quod impossibile est nobis
semper agere, ut in Lib. De somno et vigilia dicitur: et ideo non oportet quod semper actu voluntatem nostram
divinae conformemus; sed sufficit quod semper in habitu, et quandoque in actu. Unde qui peccat venialiter, non
committit contra conformitatem, sed solum praeter conformitatem facit, sicut praeter legem.
RA5
Ad quintum dicendum, quod cum dicitur conformitatem attendi secundum hoc quod volumus id quod vult nos
Deus velle, intelligitur de voluntate antecedente, cujus effectus est ordo naturae nostrae in bonum. Objectio
autem procedit de voluntate consequente, et ideo non procedit.
RA6
Ad sextum dicendum, quod licet finem proprium scire non possimus, finem tamen ultimum a quo est omnis
bonitas in finibus proximis, scire possumus, ut scilicet omnia in Deum ordinemus, qui propter seipsum universa
fecit, ut dicitur Proverb. 16.
RA7
Ad septimum patet responsio per id quod dictum est.
|a4 Articulus 4: Utrum ad conformitatem in volito teneamur.
AG1
Ad quartum sic proceditur. Videtur quod ad conformitatem in volito non teneamur. Nullus enim ad ignotum
tenetur. Sed volitum divinum est nobis ignotum, sicut et ejus praescitum. Ergo videtur quod ad hoc non
teneamur.
AG2
Si dicatur, quod potest alicui revelari; contra.
Posito quod alicui sua damnatio reveletur, iste non tenetur suam damnationem velle; quinimmo tenetur suam
salutem velle, quia tenetur se ex caritate diligere, et sibi summum bonum optare.
Ergo non tenetur velle quod scit Deum velle.
AG3
Praeterea, Christus sciebat passionem suam a Deo esse volitam, et tamen aliqua voluntate passionem noluit, ut
infra dicit Magister, in 3, 17 dist.. Cum igitur Christus nihil omiserit eorum quae sunt de rectitudine vitae, ad
quae omnes tenemur, videtur quod ad conformitatem in volito non teneamur.
AG4
Item objicitur de beata virgine, quae passionem filii non voluit; alias de morte tristata non fuisset, quod est
contrarium ejus quod habetur Luc. 2, 35: tuam ipsius animam pertransibit gladius.
AG5
Praeterea, voluntas divina innotescit nobis per signa. Sed permissio, quae est unum signorum, est etiam de malis
culpae, quae nullo modo velle debemus. Ergo non tenemur conformare voluntatem nostram divinae in volito.
SC1
Sed contra, super illud Psalmi 104: non adhaesit mihi cor pravum, dicit Glossa: cor pravum habet qui non vult
quod Deus vult.
Sed omnes tenemur non habere cor pravum. Ergo tenemur ad conformandum voluntatem nostram voluntati
divinae in volito.
SC2
386

