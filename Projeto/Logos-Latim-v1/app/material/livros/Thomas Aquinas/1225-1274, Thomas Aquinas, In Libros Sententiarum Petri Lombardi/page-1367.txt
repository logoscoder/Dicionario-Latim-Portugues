Sed contra, Hugo de sancto victore dicit, quod solis masculis data est circumcisio carnis, quia sacra Scriptura per
masculinum sexum animam, per feminam vero carnem significare consueverit, ut scilicet ostenderetur quod illa
circumcisio animabus sanctificationem contulit, non abstulit carni corruptionem.
CO
Ad secundam quaestionem dicendum, quod peccatum originale, ut 2 Lib., dist. 31, quaest. 1, art. 1, dictum est,
quantum ad culpam et reatum descendit a patre in filios; quantum ad poenalitates descendit a femina: quia pater
est efficiens in generatione, et mater materiam ministrat. Circumcisio autem data est contra originale ad
tollendum culpam, non autem ad tollendum carnis corruptionem; et ideo viris, et non mulieribus data est: et haec
est causa quae in objectione tacta est.
Per hoc etiam ostenditur sacramentum imperfectum, et sua imperfectio in expectationem perfectionis ducit.
RA1
Ad primum ergo dicendum, quod quamvis transgressio a femina inceperit, tamen transfusionis originalis peccati
causa non fuit femina, sed vir: quia si vir non peccasset originale transfusum non fuisset; ideo dicit apostolus
Rom. 5, 12, quod: per hominem peccatum intravit in mundum.
RA2
Ad secundum dicendum, quod jam patet quod non est eadem causa et viris et mulieribus quantum ad hoc quod
circumcisio contra originale ordinatur; similiter etiam nec quantum ad hoc quod est distinctivum et signum
populi fidelis ab infideli: quia principaliter populi distinctio est ex parte virorum, quia mulieres viris subjectae
sunt; et ideo etiam apud Hebraeos non computabantur genealogiae ex parte mulierum, sed ex parte virorum.
Articulus 2C
AG1
Ulterius. Videtur quod Christo circumcidi non competebat. Sabbati enim observatio vicinior erat praeceptis
moralibus, inter quae etiam computatur, quam circumcisio. Sed Christus sabbatum litteraliter non observabat;
unde dicebant de ipso, joan. 9, 16: non est hic homo a Deo, qui sabbatum non custodit. Ergo nec circumcisionem
servare debuit.
AG2
Praeterea, Hebr. 7, dicit Glossa, quod Christus in lumbis Abrahae decimatus non fuit, quia decima figurabat
medicinam originalis, quod in Christo non fuit. Sed similiter circumcisio, ut dictum est, significat emundationem
ab originali. Ergo Christo non competebat.
SC1
Sed contra, Gal. 4, 4: misit Deus filium suum, natum de muliere, factum sub lege. Sed illis qui sub lege erant,
competit circumcisio. Ergo et Christo.
CO
Ad tertiam quaestionem dicendum, quod Christo circumcisio competebat non propter indigentiam, sed propter
decentiam: cujus potest in Christo multiplex ratio assignari. Prima est, ut ipse se ostenderet filium Abrahae, cui
praeceptum circumcisionis erat factum, et promissio nascituri seminis; et sic Dei promissionem impletam
insinuaret.
Secunda, ut circumcisionem, sicut et alia legalia, suscipiens, ab onere legis nos liberaret.
Tertia, ut fratrem Judaeorum se ostenderet, ne haberent justam occasionem ipsum repellendi.
RA1
Ad primum ergo dicendum, quod Christus in pueritia in nullo ab aliis pueris segregatus fuit quantum ad
exteriorem conversationem; et ideo omnia quae ad pueros pertinebant in veteri lege, in se implere voluit. Sed
quando jam ad perfectam aetatem pervenit, ostendere debuit se Dominum legis esse, et legem usque ad ipsum
impositam fuisse; et ideo in quibusdam supra legem operatus est, sicut de observatione sabbati, et in tactu
leprosi.
RA2
Ad secundum dicendum, quod decimatio erat actus tantum figuralis quantum ad illos qui in lumbis Abrahae
decimabantur; et ideo Christo non competebat, quia ab originali immunis fuit: sed circumcisio etiam habet alias
causas praeter significationem in illis qui circumciduntur; et ideo non est similis ratio de utroque.
|a3 Articulus 3: Utrum dies octavus ad circumcisionem requireretur.
Articulus 3A
AG1
Ad tertium sic proceditur. Videtur quod octavus dies non requireretur ad circumcisionem.
Alia enim remedia contra originale data sive in lege naturae sive in lege gratiae, tempus determinatum non
habent. Ergo nec circumcisio habere debuit ad idem data.
AG2

1367

