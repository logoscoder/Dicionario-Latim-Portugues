obligatur voluntas per se ad hoc, sed per accidens, scilicet ratione apprehensionis, qua judicatur bonum: et ideo si
fiat aliquid quod est secundum se malum, quod errans ratio judicat bonum, peccatum non evitat; si autem non
fiat, peccatum incurritur: quia unus defectus bonitatis sufficit ad hoc quod aliquid dicatur malum, sive desit
bonitas quae est per accidens, secundum quod res apprehenditur in ratione boni, sive bonitas quae est rei per se;
sed si sit altera tantum, scilicet quae est per accidens, non propter hoc erit actus bonus. Et ista solutio accipitur ex
verbis Philosophi in 6 ethic., ubi quaeritur, utrum dicatur aliquis incontinens ex hoc quod per passionem discedit
a qualicumque ratione, sive recta sive non recta, vel dicatur incontinens propter hoc quod discedat a ratione
recta; et solvit, quod dicitur incontinens per se et simpliciter propter hoc quod discedit a ratione recta; sed dicitur
per accidens incontinens ex hoc quod discedit etiam a qualicumque ratione, sive recta sive non recta.
RA1
Ad primum ergo dicendum, quod quamvis illud quod ratio dictat, per se non sit secundum legem Dei, sicut nec
per se bonum; tamen per accidens est secundum legem Dei, sicut et bonum, inquantum ratio apprehendit ipsum
ut secundum legem Dei et bonum: et ideo sequitur quod conscientia errans per accidens obliget, et non per se.
RA2
Ad secundum dicendum, quod conscientia errans, quae dictat aliquid esse faciendum, dictat illud esse faciendum
sub aliqua ratione specialis boni, vel quia pium videtur, vel aliquid hujusmodi; unde qui contra hanc
conscientiam facit, peccat; et peccatum illud opponitur virtuti sub cujus ratione ratio oppositum dictabat.
RA3
Ad tertium dicendum, quod conscientia obligat non virtute propria, sed virtute praecepti divini: non enim
conscientia dictat aliquid esse faciendum hac ratione, quia sibi videtur; sed hac ratione, quia a Deo praeceptum
est; unde per accidens ex virtute divini praecepti obligat, inquantum dictat hoc ut praeceptum a Deo: et ideo
dictamen conscientiae plus obligat quam praeceptum divinum, in cujus virtute ligat; sicut patet, si praeceptum
regis non perveniret ad populum nisi mediante aliquo principe; si princeps diceret, hoc est praeceptum a rege,
quamvis non esset verum; dictum suum obligaret ut praeceptum regis; ita quod contemptores mererentur
poenam.
RA4
Ad quartum dicendum, quod ideo Deus non potest nos obligare ab peccatum faciendum, quia non potest errare,
ut judicet hoc esse faciendum quod non est faciendum; conscientia autem errare potest: et ideo non est simile.
RA5
Ad quintum dicendum, quod simpliciter nullus perplexus est, absolute loquendo; sed quodam posito non est
inconveniens, illo stante, aliquem perplexum fore; sicut intentione mala stante, sive fiat actus debitus, qui est in
praecepto, sive non fiat, peccatum incurritur; similiter etiam stante erronea conscientia, quidquid fiat, peccatum
non vitatur.
Sed potest homo conscientiam erroneam, sicut et intentionem pravam, deponere; et ideo simpliciter non est
perplexus.
RA6
Ad sextum dicendum, quod conscientia, ut dictum est, obligat virtute praecepti divini, sub cujus ratione
apprehendit illud quod ratio dictat: et ideo si illud apprehendatur ut directe cadens sub praecepto, peccat
mortaliter, omittendo quod conscientia dictat, etiamsi sit veniale et indifferens.
Si autem apprehendatur ut non directe cadens sub praecepto vel prohibitione, tunc non fit directe contra
conscientiam, sed praeter eam; et ita non peccatur mortaliter, sed venialiter, vel etiam nullo modo; sicut quando
conscientia dictat alicui, quod bonum est facere aliquod opus consilii, si non facit, non peccat: quia non
apprehendit illud ut bonum debitum et necessarium ad salutem, et praecepto subjacens.
EX
Etsi vitiis et peccatis obnubilentur et corrumpantur, bona tamen sunt. Haec obnubilatio et corruptio intellectus
non intelligitur quantum ad actum proprium ipsius intellectus secundum se considerati, cum in multis
peccatoribus acutissima ingenia inveniantur; sed intelligitur secundum habilitatem ad gratiam et virtutem et ad
opus bonum, prout etiam dicitur, quod omnis malus ignorans est. Sunt tamen quaedam peccata quae etiam
intellectus contemplationem obnubilant, inquantum per ea homo passionibus perturbatur et distrahitur, et a
contemplationis actu impeditur, ut praecipue in peccatis carnalibus patet; unde etiam Commentator in 7 phys.
Dicit, quod virtutes morales perficiunt ad scientias, et praecipue virtus castitatis.
Brevius respondent dicentes, actum voluntatis non esse de naturalibus. Haec responsio utrique opinioni
communis esse potest, praecipue quantum ad actum malum, in quem voluntas naturaliter non ordinatur.
Sed voluntas haec semper caret effectu. Hoc potest intelligi de effectu ultimo voluntatis, quo scilicet in ultimum
finem ordinatur, scilicet de actu meritorio; et tunc per gratiam intelligitur gratia gratum faciens, sine qua meritum
esse non potest. Si autem intelligitur universaliter effectus bonae voluntatis quantum ad quodcumque bonum, sic
per gratiam oportet intelligere gratuitum Dei auxilium, quo omnibus non tantum gratuita, sed etiam naturalia
confert, sine quo nihil boni in nobis esse potest.

764

