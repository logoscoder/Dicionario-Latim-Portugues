Sed contra est quod Magister in littera dicit, carnem Christi, priusquam assumeretur, peccato fuisse obnoxiam: et
idem habetur ab Hugone de sancto victore in Lib. De sacramentis.
SC2
Praeterea, caro Christi non processit ab Abraham nisi per semen ex quo conceptus est Isaac.
Sed semen illud propter carnalem coitus concupiscentiam pollutum est originali infectione. Ergo caro Christi,
antequam assumeretur, infecta fuit peccato originali.
SC3
Praeterea, distinctio qualitatis praesupponit distinctionem naturae subjectae; cum contraria non sint simul in
eodem, nec ex eisdem principiis causentur.
Sed caro Christi non fuit distincta secundum naturam a carne parentum, a quibus propagata est. Ergo nec
secundum qualitatem puritatis et impuritatis; et sic idem quod prius.
CO
Respondeo dicendum, quod circa hoc fuit duplex haeresis.
Una illorum qui dixerunt, corpus Christi non esse formatum ex eodem ex quo alia caro hominum formatur; sed
quod filius Dei corpus caeleste secum attulit, et hoc modo per uterum virginis transivit, nihil ex ea sumens. Hoc
autem est haereticum dupliciter. Primo, quia derogat veritati Scripturae, quae Christum ex muliere factum et
natum dicit; non enim ex ea factus diceretur, nisi ex ea aliquid traxisset unde materialiter ejus caro fieret; et sic
nec beata virgo mater Dei dici posset.
Secundo, quia derogat veritati humanitatis Christi.
Cum enim omnis forma determinatam materiam requirat, si corpus Christi formaretur ex materia alterius generis
ab illa materia de qua formatur corpus alterius hominis, non esset corpus ejusdem speciei cum corporibus
aliorum hominum; et ita homo aequivoce diceretur, cum sit essentialis pars hominis.
Alius error fuit dicentium, quod caro Christi secundum quod in parentibus erat, infecta non fuit. Dicunt enim,
quod peccante Adam, Deus conservavit in illo aliquid incorruptum et non infectum, per quod humana natura
sanari posset: et hoc quidem transfusum est sine aliqua infectione usque ad beatam virginem, et exinde formatum
est corpus Christi. Hoc autem erroneum reputatur praecipue propter duo. Primo, quia secundum hanc positionem
Christus non esset vere filius virginis, nec vere ex stirpe alicujus patrum progenitus, nisi solum ex Adam: illa
enim pars quae incorrupta in humana natura remansit in hominibus aliis ab Adam, fuisset quasi extraneum ab eis,
soli autem Adae connaturale quantum ad primum statum.
Secundo, quia tollitur congruus satisfactionis ordo.
Sicut enim non erat decens ut pro Adam et ejus successione corrupta aliquis satisfaceret qui ex illo genere non
esset; ita etiam non esset congruum ut naturam infectam satisfaciendo sanaret Dei filius, nisi hoc ipsum quod
prius infectum fuerat, assumpsisset.
Et ideo dicendum est, quod caro Christi, secundum quod fuit in patribus, et etiam in ipsa beata virgine, peccato
infecta fuit antequam assumeretur; sed in ipsa assumptione ab omni infectione peccati purgata est, ut secundum
quod est actu caro Christi, in ea nihil maculae inveniatur.
RA1
Ad primum ergo dicendum, quod Christus dicitur de caelo venisse, non ratione naturae assumptae, quasi anima
vel corpus ejus prius in caelo fuerit assumpta, et postmodum per uterum virginis ad nos pervenerit; sed quantum
ad personam assumentem, quae quidem de caelo ad nos venisse dicitur, non loci mutatione, sed visibilis naturae
assumptione.
RA2
Ad secundum dicendum, quod Christus dicitur primitias nostrae carnis assumpsisse, non secundum identitatem
rei, ut scilicet natura carnis quam assumpsit, semper in conditione primi status remanserit, sed quantum ad
similitudinem; quia caro assumpta, prout consideratur actu caro Christi, sine infectione culpae fuit, sicut et caro
primi hominis ante peccatum, ut Magister in littera exponit.
RA3
Ad tertium dicendum, quod caro Christi in Abraham non fuit ut medicina vulneris in actu, sed solum in potentia,
secundum scilicet quod ex eo propagari poterat illa caro ex qua medicina nostri vulneris facta est: et ideo non
oportet quod fuerit ibi actu sine infectione vulneris, sed solum in potentia secundum ordinem quo caro Christi ex
ea propaganda erat.
RA4
Ad quartum dicendum, quod aliquod corruptum est reparabile dupliciter. Vel secundum potentiam passivam
tantum; et sic oportet ut remaneat in eo aliquid non corruptum, idest non per corruptionem annihilatum, sicut
dicitur contrarium corrumpi per adventum contrarii: oportet enim subjectum remanere cum possibilitate ad
salutem quae recuperanda est. Vel secundum potentiam passivam et activam simul, sicut homo infirmus curabilis
est quandoque virtute activa naturae suae; et quia idem non patitur a seipso, necesse est ut in eo quod sic
reparabile est, sit aliqua pars non corrupta, nec corruptioni subjecta, sicut Cor. Dicendum est ergo quod humana
natura non erat reparabilis nisi secundum potentiam passivam tantum; et ideo non oportuit quod in ipsa

866

