secundum quantitatem, sed secundum proportionem virtutis. Alio modo ita quod additum non solvat speciem,
sed ipsum assumatur ad speciem ejus cui additur; sicut si gutta aquae amphorae vini apponatur.
Si ergo fiat tanta admixtio extranei quod solvatur species panis triticei, non poterit confici ex pane illo; si autem
adeo sit parva admixtio quod species panis triticei maneat, et illud quod additur, ad naturam tritici convertatur,
potest exinde confici sacramentum. Hujusmodi autem signum potest accipi ex accidentibus, scilicet colore,
sapore, et hujusmodi; quia accidentia maximam partem conferunt ad cognoscendum quod quid est, secundum
Philosophum in 1 de anima.
RA1
Ad primum ergo dicendum, quod quamvis sicca, cum integra manent, non amittant speciem ex permixtione,
tamen quando dividuntur et conficiuntur, sicut in pane accidit, possunt speciem amittere.
RA2
Ad secundum patet solutio ex distinctione praedicta.
RA3
Ad tertium dicendum, quod si sit tanta corruptio quod species panis non maneat, tunc non potest ex eo confici; si
autem specie manente sit aliqua dispositio ad corruptionem, potest exinde confici; quamvis graviter peccet
conficiens ex tali scienter propter irreverentiam sacramenti. Et quod species maneat, potest ex hoc cognosci,
quod continuitas non est soluta, nec alia accidentia omnino ablata.
Et quia amidum fit de farina triticea, quae quidem per attritionem et excolationem et vaporis admixtionem
videtur speciem farinae amisisse, vel ad corruptionem omnino esse disposita; ideo ex ea non debet confici, nec
potest, secundum quosdam. Quidam autem dicunt, quod amidum cum sit crudum, non potest esse materia hujus
sacramenti, sicut nec pasta. Sed si coquatur, poterit exinde confici, quia amidum fit ex farina maxime depurata.
Articulus 2C
AG1
Ulterius. Videtur quod non debeamus conficere in azymo, sed in fermentato. Nos enim debemus conficere
secundum quod Christus confecit.
Sed Christus confecit in fermentato, non in azymo.
Ergo nec nos debemus in azymo conficere. Probatio mediae. Ante Pascha Judaei azymis non utebantur. Sed
coena Domini, in qua hoc sacramentum inchoavit, fuit ante Pascha celebratum, ut patet joan. 13, 1: ante diem
festum Paschae etc.. Ergo ipse in fermentato, non in azymis confecit.
AG2
Praeterea, veritas debet respondere figurae.
Sed agnus typicus immolabatur luna decimaquarta, ut habetur Exod. 12. Ergo Christus immolatus fuit luna
decimaquarta. Sed in die praecedenti corpus suum dedit discipulis manducandum. Ergo hoc fuit luna
decimatertia. Sed Pascha incipiebat luna decimaquarta.
Ergo ante Pascha fuit coena Domini, et sic idem quod prius.
AG3
Praeterea, joan. 18, dicitur, quod in die passionis Domini Judaei non intraverunt praetorium Pilati, ut non
contaminarentur, sed ut manducarent Pascha. Ergo illa die a Judaeis manducabatur Pascha, et sic coena Domini
fuit ante Pascha; et sic idem quod prius.
AG4
Praeterea, Luc. 24, dicitur, quod mulieres viso monumento iverunt, et paraverunt aromata.
Sed hoc non licuisset prima die de septem quibus azyma comedebant, quia dies illa erat eis celeberrima, quae
quidem dies erat luna decimaquinta.
Ergo Christus passus est luna decimaquarta; et sic idem quod prius.
AG5
Praeterea, joan. 20, dicitur, quod dies sepulturae dominicae erat magnus dies sabbati. Sed in solemnitate
azymorum sola prima dies erat celeberrima, et vocabatur magna. Ergo dies sabbati fuit prima dies solemnitatis,
quod est luna decimaquinta; et sic dies veneris fuit luna decimaquarta; et sic idem quod prius.
AG6
Praeterea, artos secundum Graecos significat panem fermentatum. Sed hoc nomen invenitur apud Graecos, ubi
nos habemus, accepit Jesus panem.
Ergo de fermentato confecit; et sic idem quod prius.
AG7
Praeterea, sacramenta veteris legis tempore revelatae gratiae observata ad litteram, sunt mortifera: quia littera
occidit, 2 Cor. 3, 6. Sed hoc erat unum de legalibus, comedere in azymis. Ergo videtur esse mortiferum in azymis
conficere.
AG8

1552

