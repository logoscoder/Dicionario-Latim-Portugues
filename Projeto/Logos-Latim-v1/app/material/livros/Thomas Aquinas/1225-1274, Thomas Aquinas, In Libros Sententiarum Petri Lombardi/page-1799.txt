Sed in veteri lege debebatur pro peccatis poenitentia septem dierum, ut scilicet septem diebus immundi essent.
Cum ergo in novo testamento imponatur poena septennis pro uno peccato mortali, videtur quod quantitas poenae
non respiciat quantitatem culpae.
AG3
Praeterea, majus est peccatum homicidii quam peccatum fornicationis in sacerdote: quia circumstantia quae
sumitur ex specie peccati, magis aggravat quam quae sumitur ex conditione personae.
Sed laico pro homicidio imponitur septennis poenitentia; sacerdoti pro fornicatione decem annorum, secundum
canones. Ergo poena non taxatur secundum quantitatem culpae.
AG4
Praeterea, maximum peccatum est quod in ipsum corpus Christi committitur: quia tanto gravius quis peccat,
quanto major est in quem peccatur.
Sed pro effusione sanguinis Christi in sacramento altaris contenti, injungitur poenitentia quadraginta dierum, vel
parum amplius; pro fornicatione autem simplici injungitur poena septennis secundum canones.
Ergo quantitas poenae non respondet quantitati culpae.
SC1
Sed contra, Isai. 27, 8: in mensura contra mensuram, cum abjecta fuerit, judicabo eam. Ergo quantitas judicii
punitionis peccati est secundum quantitatem culpae.
SC2
Praeterea, homo reducitur ad aequalitatem justitiae per poenam inflictam. Sed hoc non esset, si quantitas culpae
et poenae non sibi responderet.
Ergo unum alteri respondet.
CO
Respondeo dicendum ad primam quaestionem, quod poena post dimissionem culpae exigitur ad duo; scilicet ad
debitum solvendum, et ad remedium praestandum. Potest ergo taxatio poenae considerari quantum ad duo.
Primo quantum ad debitum; et sic quantitas poenae radicaliter respondet quantitati culpae, antequam de ea
aliquid dimittatur. Sed tamen quantum per primum eorum quae nata sunt remittere poenam, plus remittitur,
secundum hoc per aliud minus remittendum vel solvendum restat; quia quanto per contritionem plus de poena
dimissum est, tanto per confessionem minus dimittendum restat. Secundo quantum ad remedium vel illius qui
peccavit, vel aliorum; et sic quandoque pro minori peccato major injungitur poena: vel quia peccato unius
difficilius potest resisti quam peccato alterius; sicut juveni pro fornicatione imponitur major poenitentia quam
seni, quamvis minus peccet; vel quia in uno peccatum est periculosius, sicut in sacerdote, quam in alio; vel quia
multitudo magis prona est ad illud peccatum; et ideo per poenam unius alii sunt exterrendi. Poena ergo in foro
poenitentiae quantum ad utrumque taxanda est; et ideo non semper pro majori peccato major poenitentia
imponitur.
Sed poena Purgatorii solum est ad solvendum debitum, quia jam ulterius non manet locus peccandi; et ideo illa
poena taxatur solum secundum quantitatem peccati, considerata tamen contritionis quantitate, et confessione, et
absolutione; quia per omnia haec aliquid de poena dimittitur.
Unde etiam a sacerdote, injungendo satisfactionem, sunt consideranda.
RA1
Ad primum ergo dicendum, quod in verbis illis duo tanguntur ex parte culpae, scilicet glorificatio, et deliciae;
quorum primum pertinet ad elationem peccantis, qua Deo resistit; secundum ad delectationem peccati. Quamvis
autem sit minor delectatio quandoque in culpa majori, tamen est ibi semper major elatio; et ideo ratio non
procedit.
RA2
Ad secundum dicendum, quod illa poena septem dierum non erat expiativa a poena debita peccato; unde etiam si
post illos dies moreretur, in Purgatorio puniretur; sed expiabat ab irregularitate, a qua omnia sacrificia legalia
expiabant. Nihilominus tamen ceteris paribus plus peccat homo in nova lege quam in veteri propter
sanctificationem ampliorem qua sanctificatur in baptismo, et propter beneficia Dei potiora humano generi
exhibita; et hoc patet ex hoc quod dicitur Hebr. 10, 29: quanto putatis deteriora mereri supplicia qui filium Dei
conculcaverit, et sanguinem testamenti pollutum duxerit, in quo sanctificatus est? nec tamen hoc est universaliter
verum quod exigatur pro quolibet peccato mortali septennis poenitentia; sed hoc est quasi quaedam regula
communis, ut in pluribus competens: quam tamen oportet dimittere, consideratis diversis peccatorum
circumstantiis.
RA3
Ad tertium dicendum, quod episcopus vel sacerdos cum majori periculo suo et aliorum peccat; et ideo solicitius
retrahunt ipsum canones a peccato quam alios, majorem poenam injungendo, secundum quod est in remedium,
quamvis quandoque non debeatur tanta ex debito: unde et in Purgatorio non tota ab eo exigitur.
RA4
Ad quartum dicendum, quod poena illa est intelligenda, quando nolente sacerdote hoc accidit; si enim sponte
effunderet, multo graviori poena dignus esset.
1799

