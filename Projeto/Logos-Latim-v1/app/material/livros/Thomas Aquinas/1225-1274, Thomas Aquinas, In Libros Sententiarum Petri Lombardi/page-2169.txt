qui in lege peccaverunt, per legem judicabuntur. Unde et quodam speciali modo dicetur aliquid his qui fuerunt
fideles quod non dicetur his qui fuerunt infideles.
RA3
Ad tertium dicendum, quod Christus corporaliter apparebit, ut ab omnibus judex corporalis cognoscatur; quod
quidem subito fieri poterit. Sed locutio quae tempore mensuratur requireret immensam temporis prolixitatem, si
vocali locutione judicium perageretur.
Articulus 1C
AG1
Ulterius. Videtur quod tempus futuri judicii non sit ignotum. Sicut enim sancti patres expectabant primum
adventum, ita et nos expectamus secundum.
Sed sancti patres sciverunt tempus adventus primi, sicut patet per numerum hebdomadarum quae describuntur
Dan. 9; unde et reprehenduntur Judaei, quod tempus adventus Christi non cognoverunt, ut patet Luc. 12, 56:
hypocritae, faciem caeli et terrae nostis probare; hoc autem tempus quomodo non probatis? ergo videtur quod
etiam nobis esse debeat determinatum tempus secundi adventus, quo Deus ad judicium veniet.
AG2
Praeterea, per signa devenimus in cognitionem signatorum. Sed de judicio futuro multa signa nobis in Scriptura
ponuntur, ut patet 14 matth.
Et 21 Lucae et 12 marci. Ergo in cognitionem illius temporis possumus pervenire.
AG3
Praeterea, apostolus dixit, 1 Cor. 10, 2: nos sumus in quos fines saeculorum devenerunt; et 1 joan. 2, 18: filioli,
novissima hora est etc.. Cum ergo jam longum tempus transierit ex quo haec dicta sunt, videtur quod saltem
nunc scire possumus quod ultimum judicium sit propinquum.
AG4
Praeterea, tempus judicii non debet esse occultum, nisi propter hoc quod quilibet solicitus se ad judicium
praeparet, dum determinate tempus ignorat. Sed eadem solicitudo remaneret, etiam si certum esset: quia
cuicumque incertum est tempus suae mortis, et, sicut dicit Augustinus in epistola ad Hesychium, in quo quemque
invenerit suus novissimus dies, in hoc eum comprehendet mundi novissimus dies. Ergo non est necessarium,
tempus judicii esse occultum.
SC1
Sed contra est quod dicitur Marc. 13, 32: de die illa vel hora nemo scit; neque Angeli in caelo, neque filius, nisi
pater. Dicitur autem filius nescire, inquantum nos scire non facit.
SC2
Praeterea, 1 thessal. 5, 2: dies Domini sicut fur in nocte, ita veniet. Ergo videtur, cum adventus furis in nocte sit
omnino incertus, quod dies ultimi judicii sit omnino incertus.
CO
Ad tertiam quaestionem dicendum, quod Deus per scientiam suam est causa rerum.
Utrumque autem creaturis communicat, dum et rebus tribuit virtutem agendi alias res quarum sint causa, et
quibusdam etiam rerum cognitionem praebet; sed in utroque aliqua sibi reservat. Operatur enim quaedam in
quibus nulla creatura ei cooperatur; et similiter cognoscit quaedam quae a nulla pura creatura cognoscuntur.
Haec autem nulla alia magis esse debent quam illa quae soli divinae subjacent potestati, in quibus ei nulla
creatura cooperatur; et hujusmodi est finis mundi, in quo erit dies judicii. Non enim per aliquam causam creatam
mundus finietur, sicut etiam et mundus esse incepit immediate a Deo; unde dicitur, quod cognitio finis mundi
soli Deo reservatur. Et hanc rationem ipse Dominus videtur assignare Act. 1, 7: non est, inquit, vestrum nosse
tempora vel momenta, quae pater posuit in sua potestate; quasi dicat, quae soli potestati ejus reservata sunt.
RA1
Ad primum ergo dicendum, quod in primo adventu Christus venit occultus, secundum illud Isai. 45, 15: vere tu
es Deus absconditus, sanctus Israel salvator; et ideo ut a fidelibus cognosci posset, oportuit determinate tempus
praedeterminare. Sed in secundo adventu veniet manifestus, ut dicitur in psalm. 49, 3: Deus manifeste veniet
etc.; et ideo circa cognitionem adventus ipsius error esse non poterit: propter quod non est simile.
RA2
Ad secundum dicendum, sicut dicit Augustinus in epistola, de die judicii ad Hesychium.
Signa quae in evangeliis ponuntur, non omnia pertinent ad secundum adventum, qui erit in fine; sed quaedam
eorum pertinent ad tempus destructionis hierusalem, quae jam praeteriit; quaedam vero, et plura, eorum pertinent
ad adventum quo quotidie ad ecclesiam suam venit, eam spiritualiter visitans, prout inhabitat nos per fidem et
amorem: nec illa quae in evangeliis vel in epistolis ponuntur ad ultimum adventum spectantia, ad hoc possunt
valere ut determinate tempus judicii possit cognosci; quia illa pericula quae praenuntiantur nuntiantia vicinum
Christi adventum, etiam a tempore primitivae ecclesiae fuerunt, quandoque intensius quandoque remissius: unde
et ipsi dies apostolorum dicti sunt novissimi dies, ut patet Act. 2, 17: ubi Petrus exponit illud verbum joel. 2, 28:
erit in novissimis diebus, effundam spiritum meum super omnem carnem, et prophetabunt filii vestri et filiae
2169

