Sed in matrimonio non assignatur unum tempus puellae et puero. Ergo nec in sponsalibus septennium utrique
assignari debet.
AG4
Praeterea, ex tunc aliqui possunt sponsalia contrahere ex quo eis possunt futurae nuptiae placere.
Sed signa talis placentiae frequenter apparent in pueris ante septem annos. Ergo ante possunt contrahi sponsalia.
AG5
Praeterea, si aliqui ante septem annos contrahunt sponsalia, et postea post septennium ante tempus pubertatis
contrahunt per verba de praesenti, reputantur inter eos esse sponsalia. Sed hoc non est ex secundo contractu, quia
tunc non intendunt sponsalia, sed matrimonium contrahere.
Ergo ex primo; et hinc ante septennium possunt sponsalia contrahi.
AG6
Praeterea, in his quae communiter fiunt a pluribus, quod deest uni, suppletur ab altero, sicut patet in trahentibus
navem. Sed contractus sponsalium est quaedam communis actio inter contrahentes.
Ergo si unus sit pubes, potest contrahere cum puella quae non habet septem annos sponsalia: quia quod uni
deficit de tempore, alteri superabundat.
AG7
Praeterea, si aliqui juxta aetatem pubertatis, quamvis ante eam, contrahant per verba de praesenti, reputatur inter
eos matrimonium esse. Ergo pari ratione si ante septennium, dummodo sint propinqui, contrahant per verba de
futuro, reputabuntur inter eos esse sponsalia.
CO
Respondeo dicendum, quod septennium est tempus determinatum a jure sponsalibus contrahendis satis
rationabiliter: quia cum sponsalia sint quaedam promissio futurorum, ut dictum est, oportet quod illorum sint qui
aliquo modo promittere possunt; quod non est nisi illorum qui habent aliquam prudentiam de futuris, quae usum
rationis requirit, respectu cujus triplex gradus notatur secundum Philosophum in 1 ethic.. Primus est, cum quis
neque intelligit per se, neque ab alio capere potest. Secundus status est, cum homo ab alio capere potest, sed ipse
per se non sufficit ad intelligendum. Tertius est, cum homo et ab alio jam capere potest, et per seipsum
considerare.
Et quia ratio paulatim in homine convalescit, secundum quod quietantur motus, et fluxibilitas humorum; ideo
primum statum rationis obtinet homo ante primum septennium; et propter hoc illo tempore nulli contractui aptus
est, et ita nec sponsalibus. Sed ad secundum statum incipit homo pervenire in fine primi septennii; unde etiam
tunc temporis pueri ad scholas ponuntur. Sed ad tertium statum incipit homo pervenire in fine secundi septennii
quantum ad ea quae ad personam ipsius pertinent, in qua ratio naturalis citius convalescit; sed quantum ad ea
quae extra ipsum sunt, in fine tertii septennii. Et ideo ante primum septennium nulli contractui homo aptus est;
sed in fine primi septennii incipit esse aptus ad aliqua promittendum in futurum, praecipue de his ad quae ratio
naturalis inclinat magis; non autem ad obligandum se perpetuo vinculo, quia adhuc non habet firmam
voluntatem; et ideo possunt tali tempore contrahi sponsalia. Sed in fine secundi septennii jam potest obligare se
de his quae ad personam ipsius pertinent, vel ad religionem, vel ad conjugium. Sed post tertium septennium
etiam potest de aliis se obligare; et secundum leges constituitur ei potestas disponendi de rebus suis post
vigintiquinque annos.
RA1
Ad primum ergo dicendum, quod si ante annos pubertatis fiat contractus sponsalium per alium, ambo vel alter
reclamare possunt: unde tunc nihil est actum, adeo quod nec aliqua affinitas ex hoc contrahatur; et ideo sponsalia
quae inter aliquos per personas alias contrahuntur, robur habent, inquantum illi inter quos contrahuntur, ad
aetatem debitam venientes, non reclamant, ex quo intelliguntur consentire his quae per alios facta sunt.
RA2
Ad secundum dicendum, quod quidam dicunt, quod ille puer de quo Gregorius narrat, non fuerit damnatus, nec
mortaliter peccavit; sed visio illa ostensa fuit ad patrem contristandum, qui in illo peccato peccaverat non
corrigens. Sed hoc est expresse contra intentionem Gregorii dicentis quod pater pueri animam parvuli filii
negligens, non parvum peccatorem Gehennae ignibus nutrivit. Et ideo dicendum, quod ad peccatum mortale
sufficit etiam consensus praesens; sed in sponsalibus est consensus in futurum. Major autem rationis discretio
requiritur ad providendum in futurum quam ad consentiendum in unum praesentem actum; et ideo ante potest
homo peccare mortaliter quam possit se obligare ad aliquid futurum.
RA3
Ad tertium dicendum, quod in tempore contractus matrimonii non solum requiritur dispositio ex parte usus
rationis, sed etiam ex parte corporis, ut sit tempus generationi aptum. Et quia puella in duodecimo anno ad hoc
venit ut possit esse actui generationis apta, puer autem in fine secundi septennii, ut Philosophus dicit in 9 de
animalibus; simul autem usum discretionis accipiunt, qui tantum in sponsalibus requiritur; ideo in sponsalibus
determinatur unum tempus utrique, non autem in matrimonio.
RA4

1910

