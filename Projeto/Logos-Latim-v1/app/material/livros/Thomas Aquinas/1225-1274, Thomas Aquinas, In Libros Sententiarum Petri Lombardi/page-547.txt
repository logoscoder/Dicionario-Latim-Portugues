AG6
Praeterea, in omni creato differt quod operatur et quo operatur: quia solum primo agenti convenit per essentiam
agere; aliis autem per participationem alicujus quod ad essentiam additur.
Sed anima habet operationes proprias, et sic illis operationibus ipsa est operans. Ergo non est quo operatur: et sic
non videtur esse forma simplex, sed materiam habens: quia forma est principium quo operatio producitur.
SC1
Sed contra, quanto aliquid est propinquius uni primo et simplici, tanto magis est unum et simplex, ut in libr. De
causis dicitur.
Sed inter formas naturales anima Deo est propinquior. Ergo cum aliae formae sint simplices, multo fortius
anima.
SC2
Praeterea, formae substantialis non est forma substantialis, sicut nec qualitatis qualitas. Sed omne quod habet
materiam, habet etiam substantialem formam dantem esse materiae. Cum ergo anima sit forma substantialis,
videtur quod ex materia composita non sit.
SC3
Praeterea, Augustinus, deducendo per singula, ostendit animam ex materia non esse factam. Non enim potest
facta fuisse ex materia spirituali rationali. Quia si natura rationalis ex qua fit, beata fuisset, non in pejus immutata
esset, quia materia, cum formatur a Deo, in melius formatur. Si vero misera fuit, oportet quod praecesserit culpa;
quod est contra apostolum, Roman. 9, 12: cum nondum aliquid boni egissent aut mali etc.. Si autem nec beata
nec misera, tunc usum rationis nondum habebat, sicut in pueritia contingit, et sic otiosa erat. Similiter nec ex
materia spirituali irrationali: quia hoc esset propinquum opinioni quae ponit animarum de corpore in corpus
transitum; et sic pejus adhuc, quia illa positio non dicit animam bestiae in hominem transire, sed e converso.
Similiter nec ex materia corporali: non enim ex eodem facta est anima ex quo facta est caro. Et praeterea, cum
anima aliquid intelligit, ab omnibus corporalibus se retrahit: quod non contingeret, si de natura corporis esset.
Sed ex omnibus praedictis sic potest argui. Omne quod habet materiam, secundum Augustinum, dicitur ex
materia factum, quamvis materia tempore non praecesserit.
Si ergo anima non potest dici facta ex materia, ut probatum est, anima materiam non habet.
CO
Respondeo dicendum, quod mihi non videtur in anima vel in aliqua spirituali substantia aliquo modo esse
materiam; sed ipsas esse simplices formas et naturas; quamvis quidam aliter dicant.
Et praeter alias rationes quibus hoc de Angelis impossibile videtur, ut supra, distinct. 4, dictum est, etiam
quadam speciali ratione materia a ratione animae secluditur: cum enim anima sit forma corporis, oportet quod
vel secundum totam essentiam suam sit corporis forma; vel secundum partem essentiae suae. Si secundum
essentiam suam totam, impossibile est quod pars essentiae sit materia: quia id quod in se est potentia pura, non
potest esse forma vel actus alicujus: omnis autem potentia in genere substantiae est potentia pura, quia est
immediatum subjectum substantialis formae et generationis, ut in 1 de generatione dicitur. Si autem secundum
partem substantiae suae est forma corporis, per quam est in actu, et non secundum alteram quae est materia ejus;
sequuntur duo inconvenientia. Unum est quod unus actus numero est forma diversarum materiarum, scilicet
materiae corporalis, et materiae spiritualis, ex qua essentia animae constituitur. Aliud est quod in potentiis non
unius generis est unus actus perficiens; corporalis enim materia et spiritualis non possunt esse unius rationis. Et
praeterea illud quod est tantum actus corporis viventis, animam vocamus. Ex simili ratione Avicenna ostendit in
sua metaphysica, intelligentias esse simplices. Nec tamen negamus animam rationalem quemdam modum
compositionis habere, scilicet ex esse et quod est, ut supra, dist. 3 de Angelis, et in 1, dist. 8, de ipsa anima
expositum est, qui tamen compositionis modus in aliis formis non invenitur, quia non possunt esse subsistentes
quasi in esse suo, sed sunt per esse compositi: et in hoc anima deficit a simplicitate divina. Hoc etiam, in 1, dist.
8, plenius expositum est.
RA1
Ad primum ergo dicendum, quod hoc aliquid in natura potest dici ex duobus. Aut ex eo quod habet esse
subsistens in natura; et sic anima rationalis est hoc aliquid. Sed ex hoc non sequitur quod ex materia componatur:
hoc enim subsistenti accidit, scilicet ex materia componi. Alio modo potest dici hoc aliquid per hoc quod aliquid
quod est pars essentiae suae, individuatur: et sic anima non est hoc aliquid principium enim individuationis
animarum est ex parte corporis; et tamen etiam post separationem corporis remanent individuatae et distinctae, ut
in 1 Lib. Dictum est, dist. 8: et sic accipit Philosophus hoc aliquid in 2 de anima; unde ibi expresse negat
animam esse hoc aliquid.
RA2
Ad secundum dicendum, quod pati et recipere, et omnia hujusmodi, dicuntur de anima et de rebus materialibus
aequivoce, ut patet ex Philosopho in 3 de anima, et ex Commentatore ibidem: unde non oportet quod materia in
anima inveniatur; sed sufficit quod sit ibi aliqua potentialitas.
Qualis autem illa sit, supra, 3 dist., de Angelis, dictum est.
RA3
547

