|a0 Prologus
Deinde quaeritur de igne qui praecedet faciem judicis; et circa hoc quaeruntur tria: 1 de purgatione mundi per
ignem futura; 2 de effectu ignis purgantis; 3 de ordine illius ignis ad alia quae circa judicium agentur.
|a1 Articulus 1: Utrum aliqua mundi purgatio sit futura.
Articulus 1A
AG1
Ad primum sic proceditur. Videtur quod nulla mundi purgatio sit futura. Non enim purgatione indiget nisi quod
est immundum. Sed creaturae Dei non sunt immundae; unde dicitur actuum 10, 15: quod Deus creavit, tu ne
commune dixeris, idest immundum. Ergo creaturae mundi non purgabuntur.
AG2
Praeterea, purgatio secundum divinam justitiam ordinatur ad auferendam immunditiam culpae, sicut patet de
purgatione post mortem. Sed in elementis hujus mundi nulla potest esse culpae infectio. Ergo videtur quod
purgatione non indigeant.
AG3
Praeterea, unumquodque tunc dicitur purgari quando separatur quod est extraneum ab ipso, inducens in eo
ignobilitatem; separatio enim ejus quod nobilitatem inducit, non dicitur purgatio, sed magis diminutio. Sed hoc
ad perfectionem et nobilitatem elementorum pertinet quod aliquid extraneae naturae est eis admixtum, quia
forma corporis mixti est nobilior quam forma simplicis. Ergo videtur quod elementa hujus mundi nullo modo
purgari possint.
SC1
Sed contra, omnis innovatio fit per aliquam purgationem. Sed elementa innovabuntur; unde apocal. 21, 1: vidi
caelum novum et terram novam, primum enim caelum et prima terra abiit. Ergo elementa purgabuntur.
SC2
Praeterea, 1 corinth. 7, super illud: praeterit figura hujus mundi, dicit Glossa: pulchritudo hujus mundi
mundanorum ignium conflagratione peribit; et sic idem quod prius.
CO
Respondeo dicendum ad primam quaestionem, quod quia mundus, aliquo modo propter hominem factus est,
oportet quod quando homo secundum corpus glorificabitur, etiam alia corpora mundi ad statum meliorem
mutentur; ut sit et locus convenientior, et aspectus delectabilior.
Ad hoc autem quod gloriam corporis homo consequatur, oportet prius removeri ea quae gloriae opponuntur;
quae sunt duo, scilicet corruptio, et infectio culpae; quia, ut dicitur 1 corinth. 15, 50, corruptio incorruptelam non
possidebit; et a civitate gloriae omnes immundi foris erunt, Apoc. Ult.; et similiter etiam oportet elementa mundi
purgari a contrariis dispositionibus, antequam in novitatem gloriae adducantur, proportionaliter ei quod de
homine dictum est. Quamvis autem res corporalis subjectum infectionis culpae proprie esse non possit; tamen ex
culpa quaedam incongruitas in rebus corporalibus corruptis relinquitur ad hoc ut spiritualibus dicentur; et inde
videmus quod loca in quibus sunt aliqua crimina commissa, non reputantur idonea ad aliqua sacra in eis
exercenda, nisi purgatione quadam praemissa. Et secundum hoc ex peccatis hominum quamdam inidoneitatem
ad gloriae susceptionem pars mundi recipit quae in usum nostrum cedit; unde quantum ad hoc mundatione
indiget. Similiter etiam circa medium locum propter elementorum contactum multae sunt corruptiones et
generationes et alterationes elementorum, quae puritati eorum derogant; et ideo ab his oportet elementa purgari
ad hoc quod decenter suscipiant novitatem gloriae.
RA1
Ad primum ergo dicendum, quod cum dicitur: omnis creatura Dei est munda, hoc intelligendum est, quia non
habet in substantia sua alicujus malitiae permixtionem, sicut ponebant Manichaei, dicentes bonum et malum esse
duas substantias alicubi divisas, et alicubi commixtas; non autem removetur quin aliqua creatura habeat
commixtionem naturae extraneae; quae etiam natura in se bona est, sed perfectioni hujusmodi creaturae
repugnat.
Similiter non removetur ex hoc quin malum alicui creaturae accidat, quamvis non sit permixtum ei quasi pars
ipsius substantiae.
RA2
Ad secundum dicendum, quod quamvis corporalia elementa subjectum culpae esse non possint, tamen ex culpa
in eis commissa aliquam ineptitudinem possunt consequi ad perfectionem gloriae suscipiendam.
RA3
Ad tertium dicendum, quod forma mixti et forma elementi possunt dupliciter considerari: aut quantum ad
perfectionem speciei; et sic corpus mixtum nobilius est: aut quantum ad perpetuitatem durationis; et sic corpus
simplex nobilius est, quia non habet in seipso unde corrumpatur, nisi ejus corruptio fiat ab aliquo exteriori.
2177

