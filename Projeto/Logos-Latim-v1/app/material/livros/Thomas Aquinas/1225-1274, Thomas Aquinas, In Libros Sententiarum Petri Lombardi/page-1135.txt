Praeterea, missio divinarum personarum semper fuit de necessitate salutis. Sed Augustinus dicit, quod mitti est
cognosci quod ab alio sit. Ergo semper fuit necessarium cognoscere in Deo quod sit ibi aliquis ab alio; et ita
cognoscere trinitatem per fidem.
CO
Ad quartam quaestionem dicendum, quod per missiones divinarum personarum in nos, homo in finem ultimum
ducitur non solum post peccatum, sed etiam ante peccatum; et ideo explicita cognitio de trinitate fuit necessaria
non solum post peccatum, sed etiam ante peccatum. Non tamen eodem modo ante adventum Christi et post: quia
ante adventum soli majores de hoc fidem explicitam habuerunt: post incarnationem vero omnes fidem explicitam
de tribus personis habere tenentur, sicut et de mysterio incarnationis, quod cognosci non potest, nisi cognoscatur
personarum distinctio: et quia sacramenta salutis cum invocatione trinitatis conferuntur.
RA1
Ad primum ergo dicendum, quod apostolus posuit illa quae oportuit credi explicite a quolibet homine in
quocumque statu: hoc autem non fuit cognitio trinitatis.
RA2
Ad secundum dicendum, quod ad dirigendum in finem non solum oportet cognoscere finem, sed etiam ea sine
quibus in finem iri non potest; et ideo oportuit habere cognitionem explicitam de fide trinitatis, quia sine earum
missione in finem beatitudinis veniri non potest.
RA3
Ad tertium dicendum, quod quia non erat necessarium ut explicite omnes cognoscerent, ideo non fuit positum
mysterium trinitatis manifeste in veteri testamento, sed velate ut sapientes capere possent.
EX
Sicut in ecclesia aliqui sunt minus capaces.
Contra. Modo non sufficit ad salutem ut etiam explicite mysterium incarnationis credatur. Dicendum, quod est
similitudo non quantum ad omnia, sed quantum ad quaedam de articulis: quia nesciunt eos distinguere, quamvis
explicite cognoscant illud quod in articulis continetur. Tenentur autem explicite articulos scire de quibus ecclesia
solemnizat, et facit continuam mentionem, sicut de trinitate.
Credunt hoc quod ignorant. Hoc est contra illud quod superius dictum est, quod fides non est de ignotis.
Dicendum, quod sicut implicite creditur, ita et implicite cognoscitur. Dicitur autem ignorari quod nescitur
explicite.
Solet etiam quaeri de fide Cornelii. Sciendum, quod Cornelius habebat fidem explicitam de mysterio
incarnationis, quamvis suffecisset ei ad salutem, etiamsi de hoc fidem implicitam habuisset: sed non habebat
fidem distinctam de tempore incarnationis; et ideo, quia hoc jam incipiebat esse necessarium ad salutem, missus
fuit Petrus ad eum instruendum.
Illud etiam non est praetermittendum, quod fides, spes, caritas, et operatio secundum aliquid aequalia sunt in
praesenti. De hac aequalitate habituum, et operatione dicitur infra, distinct. 36. Hic tamen sciendum est quod
operationem hic videtur nominare virtutes regulantes in opere exteriori, sicut sunt virtutes cardinales, quae etiam
habent actus interiores, secundum quas oportet istam aequalitatem attendi. Vel si loquitur de operibus
exterioribus, attendenda est aequalitas quantum ad formationem operis magis quam secundum quantitatem actus:
quia interdum aliquis ex majori caritate facit opera ex suo genere minora quam alius majora.
Non ideo post fidem et spem ponitur, quod ex eis oriatur. Contra, Matth. 1, 2: Abraham genuit Isaac, Isaac
Jacob; idest, fides spem, spes caritatem.
Dicendum, quod intelligitur quantum ad actus non quantum ad habitus.
Non quod fides et spes causa vel tempore praecedant.
Contra. Aliquis habet fidem qui non habet caritatem, sicut qui ficte accedit ad baptismum fidem tantum habens.
Dicendum, quod loquitur de fide et spe secundum quod est virtus.

|+d26.q1 Distinctio 26, Quaaestio 1
|a0 Prologus
Postquam Magister determinavit de fide, hic secundo determinat de spe; et dividitur in duas partes: in prima
determinat de spe; in secunda ostendit in quibus spes invenitur, ibi: post hoc superest investigare, utrum fides et
spes in Christo fuerint.
Circa primum duo facit: primo determinat de spe secundum se; secundo de spe per comparationem ad fidem, ibi:
et sicut fides, ita et spes est de invisibilibus. Et circa hoc duo facit; primo ostendit convenientiam inter fidem et
spem; secundo differentiam, ibi: distinguitur tamen fides a spe.
Post hoc superest investigare, utrum fides et spes in Christo fuerint. Hic ostendit, quorum sit habere fidem; et
circa hoc duo facit: primo inquirit, utrum in Christo fuerit fides vel spes: secundo utrum in antiquis patribus in

1135

