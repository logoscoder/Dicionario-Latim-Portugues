Deus non fecit aliquid ab aeterno. Sed operatio dicitur quilibet actus rei, etiamsi exterius non transeat, sicut
intelligere est operatio intellectus, et potest esse sine motu; unde Philosophus in 7 ethic. Dicit, quod Deus una
simplici operatione gaudet; et per hunc modum Deus ab aeterno in verbo operatur, sicut artifex excogitando
formas artificialium.

|+d13.q1 Distinctio 13, Quaestio 1
|a0 Prologus
Dicto de opere creationis, hic prosequitur distinctionis opus; et dividitur in partes tres: in prima determinat de
opere primae diei; in secunda de opere secundae, 14 dist., ibi: dixit Deus: fiat firmamentum; in tertia de opere
tertiae diei, ibi: sequitur: dixit Deus: congregentur aquae in locum unum. Prima dividitur in duas: in prima
determinat primum opus distinctionis per lucis productionem; in secunda exponit quaedam dubia quae possent
esse in his quae contra hoc opus dicuntur; et circa opera secunda, ibi: praeterea investigandum est, quomodo
accipiendum sit quod ait, dixit Deus.
Circa primum tria facit: primo determinat lucis productionem; secundo ejus conditiones, ibi: sed quaeritur qualis
illa lux fuerit; tertio lucis effectum etc., ibi: hic notandum est, quod dies diversis modis accipitur in Scriptura.
Secunda in duas: in prima ostendit conditionem lucis quantum ad ejus naturam vel genus; in secunda quantum ad
ejus locum, ibi: si autem quaeritur, ubi facta est lux illa... Dici potest in illis partibus facta quas nunc illustrat
solis diurna lux. Tertia pars in qua determinat effectum lucis, qui est dies, dividitur in tres: in prima distinguit
diem quantum ad variam acceptionem; in secunda quantum ad ordinem partium, ibi: hic est naturalis ordo
distinctionis dierum; in tertia quantum ad causam efficientem, ibi: solet etiam quaeri quare factus est sol.
Praeterea investigandum est, quomodo accipiendum sit quod ait, dixit Deus. Hic exponit, quomodo
intelligendum sit quod dicitur, dixit Deus; et primo ponit expositionem; secundo movet dubitationem
consequentem, ibi: hic quaeri solet, quomodo accipiendum sit quod dicitur pater operari in filio.
Circa quod tria facit: primo movet quaestionem; secundo quorumdam errorem ponit, ibi: putaverunt quidam
haeretici quod pater, velut auctor et artifex, filio et spiritu sancto in rerum operatione, quasi instrumento,
uteretur; tertio determinat secundum veritatem, ibi: non est itaque intelligendum, ideo Scripturam frequenter
commemorare patrem operari in filio... Tamquam filius non posset facere, si ei non porrexisset pater dexteram.
Ubi duas ponit solutiones; quarum secunda incipit, ibi: potest et illud aliter accipi. Circa primum duo facit: primo
ponit responsionem; secundo excludit haereticorum obviationem, ibi: sed dicit haereticus etc..
Hic quaeruntur quinque: 1 de opere distinctionis per differentiam ab aliis operibus; 2 utrum lux proprie in
spiritualibus inveniatur; 3 utrum lux corporalis sit substantia, aut accidens; 4 de lucis productione; 5 quomodo
pater dicitur per filium operari.
|a1 Articulus 1: Utrum opus distinctionis fuerit necessarium post opus creationis.
AG1
Ad primum sic proceditur. Videtur quod post opus creationis, distinctionis opus necessarium
non fuerit. Distinctio enim non est nisi prius confusorum et commixtorum. Si ergo post creationem facta est
rerum distinctio, oportet res prius mixtas fore creatas; et sic redibit opinio Anaxagorae et Anaximandri, quod res
fiant per extractionem ex uno confuso et mixto.
AG2
Praeterea, creatio terminatur ad esse. Ens enim, ut dicitur in Lib. De causis, est per creationem. Sed materia
secundum esse distincta est, quamvis secundum essentiam sit una.
Ergo videtur quod post creationem distinctione opus non sit.
AG3
Praeterea, eorum est distinctio quorum potest esse commixtio et confusio secundum locum.
Sed haec non possunt convenire nisi communicantibus in materia. Si ergo superioribus et inferioribus corporibus
materia communis non sit, videtur quod superiorum ab inferioribus nulla sit facienda distinctio.
AG4
Praeterea, quodlibet corpus est distinctum ab aliis corporibus. Cum ergo describatur in textu distinctio caeli
chrystallini et caeli siderei, videtur quod inconvenienter subticeatur distinctio caeli empyrei.
AG5
Praeterea, supra dictum est in littera, dist. 12, quod sex diebus Deus creaturas per species distinxit. Ergo videtur
quod totum opus sex dierum ad distinctionem pertineat; et ita ornatus videtur a distinctionis opere non differre.
CO
Respondeo dicendum, quod natura in operibus sex dierum taliter instituta est ut naturae principia tunc condita in
se subsisterent, et quod ex eis alia propagari possent per mutuam actionem et passionem; et ideo oportuit eis tunc
esse conferri, et virtutes activas et passivas, quas Augustinus, vocat rationes seminales, quibus ex eis effectus
511

