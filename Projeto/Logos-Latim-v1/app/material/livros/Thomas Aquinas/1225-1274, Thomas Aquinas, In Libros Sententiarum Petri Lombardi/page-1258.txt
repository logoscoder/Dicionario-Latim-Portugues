Praeterea, liberalitas dat alicui quod est proprium dantis. Sed justitia dat alteri quod suum est et ei debitum. Ergo
liberalitas non est pars justitiae.
AG3
Praeterea, misericordia est passio, ut dicit Philosophus in 2 eth.. Sed nulla passio est virtus, nec pars virtutis.
Ergo misericordia non est virtus, nec pars ejus.
CO
Ad quartam quaestionem de aliis partibus a quibusdam aliis assignatis, sciendum est, quod in idem incidunt cum
partibus prius tactis: quia severitas, secundum quod hic accipitur, idem est quod vindicatio; et dividitur contra
omnes alias partes justitiae, quia ipsa sola malum reddit: liberalitas autem valde large sumitur pro qualibet boni
exhibitione, vel debiti vel non debiti, vel in affectu vel in effectu; unde dividitur in beneficentiam et
benevolentiam, et hic etiam largissime accipiuntur hujusmodi. Unde dividitur beneficentia in septem partes quae
omnes comprehensae sunt in superioribus partibus: quia misericordia comprehenditur in affectu, reverentia vero,
quae videtur idem quod dulia, comprehenditur sub religione, ut prius dictum est, et etiam sub pietate.
RA1
Ad primum ergo dicendum, quod virtuosus diminuit poenam quam debet servata intentione legis, non tamen
contra legem.
RA2
Ad secundum dicendum, quod liberalitas large hic accipitur, ut dictum est.
RA3
Ad tertium dicendum, quod aliquae passiones, quamvis proprie loquendo non sint virtutes, tamen inquantum
sunt laudabiles, habent aliquid de ratione virtutis; sicut misericordia et verecundia; et praecipue secundum quod
est ibi electio.
Articulus 4E
AG1
Ulterius. Philosophus in 5 ethic., dividit justitiam in legalem et specialem, quae est aequalitas quaedam in bonis
et malis exterioribus: quam dividit in distributivam et commutativam.
Dividit etiam justum in politicum, paternum, et uxorium; politicum autem in legalem et naturalem.
Ponit etiam circa justitiam, epiceiam et justitiam metaphoricam. Et videtur quod male. Species enim non debet
dividi contra genus. Sed justitia particularis est species justitiae legalis. Ergo non debet dividi contra eam.
AG2
Praeterea, justitia dirigimur in his quae ad alterum sunt. Sed omnis operatio unius ad alterum commutatio
quaedam est. Ergo justitia commutativa non debet poni pars justitiae specialis, sed idem ei.
AG3
Praeterea, justum politicum videtur ad justitiam legalem pertinere. Ergo non debet poni pars justitiae specialis.
AG4
Praeterea, paternum et dominativum et uxorium non videntur differre nisi secundum materiam.
Ergo non debet distingui justum per praedicta.
AG5
Praeterea, epieicia, ut ipse dicit, est aliquid melius justitia. Ergo magis debet justitia poni pars ejus quam e
converso.
CO
Ad quintam quaestionem de aliis partibus quas Philosophus ponit in 5 ethic. Dicendum, quod divisio Philosophi
complectitur omnia ad quae vera justitia habet se extendere; et ideo ponit justitiam metaphoricam, in qua salvatur
similitudo tantum justitiae, et legalem, quae ordinat ad alterum etiam circa id quod non principaliter est virtus, si
illud sit ordinatum a lege: et in idem reducitur epiceia quae differt a justitia legali in hoc quod servat intentionem
legis in his ad quae forma legis se non extendit; et similiter dominativum, et paternum justum, in quibus redditur
debitum, sed non tantum; et iterum distributiva, et commutativa, quae sunt partes subjectivae justitiae specialis.
Legale autem et principale justum non dividunt justitiam; sed illud ex quo est obligatio debiti et justitiae: quia
vel est jus naturale, vel positivum.
RA1
Ad primum ergo dicendum, quod species potest dividi contra genus divisione quae est nominis aequivoci in suo
significato.
RA2
Ad secundum dicendum, quod commutatio proprie est, quando ex mutuis operibus sit aliquid alicui debitum;
sicut ex hoc quod unus laboravit in vinea alterius, alter constituitur sibi debitor in tanto, quantum valet labor
ejus; et in his dirigit commutativa justitia. Est enim aequalitas in ea, commutationis: quia quantum unus dedit
alteri, debet tantum ab eo recipere: et propter hoc etiam commutativa dicitur. Sed in distributiva non attenditur
aequalitas recipientis ad eum qui dat, sed ad alium qui etiam recipit; unde non est ibi aequalitas commutationis,
sed distributionis; et propter hoc dicitur distributiva, non commutativa.
1258

