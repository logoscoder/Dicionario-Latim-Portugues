Ad quartum dicendum, quod in primis operibus natura instituenda erat; et ideo oportebat illa opera immediate a
principio supernaturali esse: sed postmodum natura instituta in proprios effectus per naturalem operationem
pervenire poterat; et hoc de perfectione ipsius erat.
|a2 Articulus 2: Utrum in statu innocentiae fuisset generatio per coitum.
AG1
Ad secundum sic proceditur. Videtur quod in primo statu non fuisset generatio per coitum.
Non enim potest esse coitus sine virginitatis corruptione.
Sed indecens erat in primo statu virginitatis corruptionem fuisse, quando humana natura omnino integra erat, et
nulla dignitate privanda.
Ergo videtur quod non fuisset ibi generatio per coitum.
AG2
Praeterea, in meliori natura major est delectatio, quia et major consensus convenientis cum convenienti, ex quo
causatur delectatio. Sed natura humana in primo statu purior erat quam post peccatum. Cum ergo post peccatum
delectatio quae est in coitu, propter suam magnitudinem usum rationis absorbeat, videtur quod multo amplius in
statu innocentiae fuisset: et ita fuisset perversitas ordinis in partibus animae, quam originalis justitia non
patiebatur.
AG3
Si dicatur, quod ratio poterat illam delectationem comprimere; contra. Generativa et nutritiva potentia et
augmentativa ad eamdem partem animae reducuntur, quia sunt potentiae vegetabilis animae. Sed ratio imperare
non poterat nutritivae et augmentativae, ut sine cibo homo nutriri et augeri posset. Ergo nec generativae, ut
delectatio actui ejus conveniens remitteretur.
AG4
Praeterea, generatio quae est per coitum, completur per decisionem seminis. Sed in corporibus naturalibus
decisio est inductiva corruptionis.
Ergo cum corpus humanum in primo statu incorruptibile foret, talis generationis modus ibi esse non poterat.
AG5
Praeterea, secundum Philosophum in 15 de animalibus, semen est superfluum alimenti. Sed omnis superfluitas
nutrimenti assumpti inordinationi attestatur, quae in primo statu esse non poterat.
Ergo nec talis generationis modus.
AG6
Praeterea, aliae superfluitates alimenti, ut egestiones, urinae, et hujusmodi, ut videtur, in primo statu non
fuissent, cum turpitudinem quamdam habeant, quae sine poena esse non potest.
Ergo cum eadem sit ratio de uno superfluo et de aliis, videtur quod nec generatio per seminis decisionem ibi
fuisset, cum semen sit superfluum, ut dictum est.
SC1
Sed contra est quod dicitur genes. 1, 27: masculum et feminam creavit eos. Sed distinctio sexuum est ordinata in
animalibus ad generationem quae est per coitum. Ergo talis modus generationis ibi fuisset.
SC2
Praeterea, secundum id quod commune est, non attenditur aliquorum differentia. Sed in virtute generativa homo
convenit cum aliis animalibus.
Ergo cum in animalibus perfectis, quibus perfectior est homo, sit generatio per coitum, videtur quod etiam
hominibus talis modus generationis connaturalis sit.
CO
Respondeo dicendum, quod ad quamlibet generationem oportet duo concurrere: scilicet agens quod inducit
formam, et patiens quod offert materiam; nec haec duo in idem reducuntur, cum nihil patiatur vel moveatur a
seipso: in omnibus enim viventibus perfectis in quibus est sexus distinctio, femina se habet ut patiens et
materiam ministrans, et mas se habet ut agens et formam inducens, ut in 15 de animalibus dicitur. Unde non
poterat compleri generatio humana nisi per conjunctionem maris et feminae; propter quod mulier in adjutorium
viri facta dicitur, Gen. 2.
RA1
Ad primum ergo dicendum, quod ad perfectionem virginitatis duo concurrunt; scilicet integritas carnis cum
integritate mentis; quorum alterum, scilicet integritas mentis, honorabilius est, reliquum virginitati essentialius.
Dicendum ergo, quod in omni concubitu solvitur virginitas quantum ad integritatem carnis etiam in primo statu.
Sed integritatem mentis contingit solvi dupliciter: vel quantum ad habitum; et sic solvitur per illicitum
concubitum, qui tollit habitum castitatis; vel quantum ad actum; et sic in statu post peccatum solvitur etiam per
concubitum matrimonialem, eo quod propter vehementiam delectationis ratio in ipso actu absorbetur. In primo
vero statu, neutro modo integritas mentis soluta fuisset; sed sola integritas carnis, cui praeponderasset fecunditas
prolis.
RA2
580

