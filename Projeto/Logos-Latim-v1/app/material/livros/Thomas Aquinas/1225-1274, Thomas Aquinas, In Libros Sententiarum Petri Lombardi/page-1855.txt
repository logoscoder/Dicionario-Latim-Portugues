Vates a VI mentis appellati sunt. Hic ponit nomina diversa officiorum; et circa hoc tria facit: primo exponit
diversa officiorum nomina; secundo ostendit qualiter in officiis se habere debeant, ibi: his breviter tractatis
admonendi sunt Christi ministri etc.; tertio exponit nomen Missae, ad quam officia distincta requiruntur, ibi:
Missa autem dicitur etc..
Hic est triplex quaestio. Prima de ordine in communi. Secunda de distinctione ordinum. Tertia de his quae sunt
ordinibus annexa.
Circa primum quaeruntur tria: 1 de ipso ordine; 2 de effectu ejus; 3 de recipientibus ipsum.
|a1 Articulus 1: Utrum ordo in ecclesia esse debeat.
Articulus 1A
AG1
Ad primum sic proceditur. Videtur quod ordo in ecclesia esse non debeat. Ordo enim requirit subjectionem et
praelationem. Sed subjectio videtur repugnare libertati, in quam vocati sumus per Christum. Ergo ordo in
ecclesia esse non debet.
AG2
Praeterea, ille qui in ordine constituitur, alio superior fit. Sed in ecclesia quilibet debet se altero inferiorem
reputare. Phil. 2, 3: superiores invicem arbitrantes. Ergo non debet in ecclesia esse ordo.
AG3
Praeterea, ordo invenitur in Angelis propter distinctionem eorum in bonis naturalibus et gratuitis.
Sed omnes homines sunt in natura unum; gratiarum etiam dona quis eminentius habeat, ignotum est. Ergo ordo
in ecclesia esse non potest.
SC1
Sed contra, Rom. 13, 1: quae a Deo sunt, ordinata sunt. Sed ecclesia a Deo est, quia ipse eam aedificavit
sanguine suo. Ergo ordo in ecclesia esse debet.
SC2
Praeterea, status ecclesiae est medius inter statum naturae et gloriae. Sed in natura invenitur ordo, quo quaedam
aliis superiora sunt; et similiter in gloria, ut patet in Angelis. Ergo in ecclesia debet esse ordo.
CO
Respondeo dicendum ad primam quaestionem, quod Deus sua opera in sui similitudinem perducere voluit,
quantum possibile fuit, ut perfecta essent, et per ea cognosci posset; et ideo ut in suis operibus repraesentaretur
non solum quod in se est, sed etiam secundum quod aliis influit, hanc legem naturalem posuit omnibus, ut ultima
per media perficerentur, et media per prima, ut dionysius dicit.
Et ideo, ut ista pulchritudo ecclesiae non deesset, posuit ordinem in ea, ut quidam aliis sacramenta traderent, suo
modo Deo in hoc assimilati, quasi Deo cooperantes, sicut etiam in corpore naturali quaedam membra aliis
influunt.
RA1
Ad primum ergo dicendum, quod subjectio servitutis repugnat libertati; quae servitus est quando aliquis
dominatur ad sui utilitatem subjectis utens.
Talis autem subjectio non requiritur in ordine, per quem qui praesunt salutem subditorum quaerere debent, non
propriam utilitatem.
RA2
Ad secundum dicendum, quod quilibet se debet reputare inferiorem merito, sed non officio. Ordines autem
officia quaedam sunt.
RA3
Ad tertium dicendum, quod ordo in Angelis non attenditur secundum distinctionem naturae, nisi per accidens,
inquantum ad distinctionem naturae sequitur in eis distinctio gratiae. Attenditur autem per se secundum
distinctionem in gratia, quia eorum ordines respiciunt participationem divinorum, et communicationem in statu
gloriae, quae est secundum mensuram gratiae, quasi gratiae finis et effectus quodammodo. Sed ordines ecclesiae
militantis respiciunt participationem sacramentorum, et communicationem, quae sunt causa gratiae, et
quodammodo gratiam praecedunt; et sic non est de necessitate nostrorum ordinum gratia gratum faciens, sed
solum potestas dispensandi sacramenta; et propter hoc etiam ordo non attenditur per distinctionem gratiae
gratum facientis, sed per distinctionem potestatis.
Articulus 1B
AG1
Ulterius. Videtur quod inconvenienter ordo in littera definiatur, ubi dicitur: ordo est signaculum quoddam
ecclesiae, per quod spiritualis potestas traditur ordinato. Pars enim non debet poni genus totius. Sed character,
qui per signaculum exponitur in consequenti definitione, est pars ordinis: quia dividitur contra id quod est res
tantum, vel sacramentum tantum, cum sit res et sacramentum.
1855

