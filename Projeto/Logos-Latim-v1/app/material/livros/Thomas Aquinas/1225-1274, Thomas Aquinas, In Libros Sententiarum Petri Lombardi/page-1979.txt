Ad secundum dicendum, quod poenitentia uxoris debet inducere virum ut uxorem fornicantem non accuset, aut
dimittat. Sed tamen non potest ad hoc cogi, nec potest per poenitentiam uxor eum ab accusatione repellere; quia
cessante culpa et quantum ad actum et quantum ad maculam, adhuc manet aliquid de reatu; et cessante etiam
reatu quo ad Deum, adhuc manet reatus quo ad poenam humano judicio inferendam; quia homo non videt cor
sicut Deus.
RA3
Ad tertium dicendum, quod illud quod inducitur in favorem alicujus, non facit ei praejudicium; unde, cum
divortium sit inductum in favorem viri, non aufert ei jus petendi debitum, vel revocandi uxorem; unde uxor
tenetur ei reddere, et ad eum redire si fuerit revocata, nisi de licentia ejus votum continentiae emiserit.
RA4
Ad quartum dicendum, quod propter adulterium quod vir prius innocens post divortium committit, secundum
rigorem juris non debet cogi ad recipiendum uxorem adulteram: prius tamen secundum aequitatem juris judex ex
officio suo debet eum cogere ut caveat periculo animae ejus et scandalo aliorum, quamvis uxor non possit
reconciliationem petere.
RA5
Ad quintum dicendum, quod si adulterium viri sit occultum, per hoc non aufertur jus excipiendi contra
accusationem viri uxori adulterae, quamvis desit sibi probatio; et ideo peccat vir divortium petens; et si post
sententiam de divortio uxor petat debitum vel reconciliationem, vir tenetur ad utrumque.
EX
Patronus est turpitudinis qui celat crimen uxoris.
Contra, Prov. 11, 13: fidelis est qui celat crimen amici. Et dicendum, quod hoc intelligitur quando celatio non est
in praejudicium correctionis; alias celans patrocinium turpitudini praestat.
Solet quaeri, an valeat duci in conjugium quae prius est polluta per adulterium. Sciendum, quod plura sunt
crimina quae propter sui enormitatem impediunt matrimonium contrahendum. Primum est incestus; secundum,
uxoricidium, tertium rapina alienae sponsae; quartum, quando aliquis insidiando matrimonio filium proprium de
sacro fonte suscepit; quintum interfecit presbyterum; sextum, quando aliquis peragit poenitentiam solemnem.
Non tamen propter crimina interimitur matrimonium contractum. Sed tamen sunt quaedam crimina quae
dirimunt matrimonium contractum. Unum est, quando aliquis cum aliqua conjugata concubuit, et ex hoc
machinatur in mortem viri cum effectu; tunc enim ad invicem contrahere non debent; et si contraxerint,
separantur. Secundum est, quando praestat fidem adulterae quod ducet eam uxorem.
Sed hoc intelligendum est quando tam adulter quam adultera sciebat impedimentum; alias matrimonium non
dirimeretur postquam contractum esset. Tertium est, quando contrahit cum ea de facto; primum enim
matrimonium facit quod non stat secundum; unde si primum non fuisset verum matrimonium, secundum staret.
Sciendum etiam, quod in casu secundo et tertio, scilicet fide data de matrimonio contrahendo, etiam matrimonio
contracto per verba de praesenti de facto, nisi fuerit ibi pollutio carnalis, non propter hoc dirimitur matrimonium
sequens post mortem viri de novo contractum.

|+d36.q1 Distinctio 36, Quaestio 1
|a0 Prologus
Postquam determinavit Magister de impotentia coeundi, per quam impeditur actus matrimonii, ne de facto
omnino fieri possit; hic determinat de impedimento conditionis servilis, per quam impeditur actus matrimonii ne
libere fiat; et dividitur in partes duas: in prima determinat de conditione servili; in secunda epilogat, continuans
praecedentia ad sequentia, ibi: duo illa executi sumus etc.. Prima in duas: in prima determinat de impedimento
conditionis servilis; in secunda de impedimento ex defectu aetatis, quia talis non differt a servo, quamdiu sub
tutoribus est, Gal. 4, ibi: hic etiam sciendum, quod pueri ante quatuordecim annos, et puellae ante duodecim
annos secundum leges matrimonium inire nequeunt. Prima in duas: in prima determinat de servitute quae
praecedit matrimonium; in secunda de servitute quae matrimonio superinducitur, ibi: illud etiam notandum est
etc..
Prima in duas: in prima determinat de servitute matrimonium praecedente quae est ex altera tantum parte
contrahentium; in secunda de illa quae est ex utraque parte, ibi: quaeritur etiam, si servus unius ancillam alterius
acceperit, an sit inter eos conjugium.
Hic quaeruntur quinque: 1 utrum conditio servitutis matrimonium impediat; 2 utrum possit servus sine consensu
Domini matrimonium contrahere; 3 de servitute quae supervenit matrimonio; 4 utrum proles sequatur matrem; 5
de defectu aetatis, utrum impediat matrimonium.
|a1 Articulus 1: Utrum conditio servitutis impediat matrimonium.
AG1
1979

