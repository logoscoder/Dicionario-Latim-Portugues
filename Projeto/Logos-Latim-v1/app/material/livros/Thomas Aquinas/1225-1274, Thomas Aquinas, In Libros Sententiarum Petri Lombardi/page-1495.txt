quantum ad sufficientiam, quamvis non quantum ad efficaciam. Vel quia ultimo traditur sumptio sanguinis, quod
circa eam dicitur, circa sumptionem corporis similiter intelligendum est.
|a2 Articulus 2: Utrum forma consecrationis sanguinis consistat in his tantum verbis, hic est calix sanguinis
mei.
Articulus 2A
AG1
Ad secundum sic proceditur. Videtur quod forma consecrationis sanguinis consistat in his tantum verbis: hic est
calix sanguinis mei; et hoc quod additur: novi et aeterni testamenti, mysterium fidei, qui pro vobis et pro multis
effundetur in remissionem peccatorum non sit de forma. Evangelistae enim convenire debent in his quae sunt de
substantia formae hujus sacramenti: quia verba formae hujus sacramenti recitative dicuntur ex persona Christi.
Sed non conveniunt in verbis illis appositis, quia in nullo evangelistarum leguntur, nec ab apostolo, 1 corinth. 11,
haberi possunt.
Ergo non sunt de forma hujus sacramenti.
AG2
Praeterea, sicut panis transubstantiatur in corpus Christi per consecrationem, ita vinum in Christi sanguinem. Sed
consecratio quae fit his verbis, hoc est corpus meum, sufficit ad transubstantiationem panis in corpus Christi.
Ergo et haec verba: hic est calix sanguinis mei, sufficiunt ad transubstantiationem vini in sanguinem Christi;
ergo verba quae sequuntur non sunt de forma.
AG3
Praeterea, proprietates naturaliter consequuntur substantiam rei. Sed illud quod sequitur substantiam, non potest
esse factivum transubstantiationis.
Ergo cum illa verba quae sequuntur designent aliquas proprietates sanguinis in quem fit transubstantiatio, videtur
quod non sint de forma.
SC1
Sed contra est quia Luc. 22, 20, interponuntur praedicta verba verbis formae; ita enim dicitur: hic est calix novi
testamenti in meo sanguine.
SC2
Praeterea hoc videtur ex ritu consecrationis: quia sacerdos non deponit calicem usque ad verba illa: haec
quotiescumque feceritis, quae non sunt de forma, quamvis sint Domini verba.
CO
Respondeo dicendum ad primam quaestionem, quod circa hoc aliqui diversimode dixerunt.
Quidam enim dicunt, quod hoc est tantum de forma: hic est calix sanguinis mei, ut forma utriusque
consecrationis sit consimilis. Sed quia conditiones appositae ad subjectum vel praedicatum sunt de integritate
locutionis alicujus; ideo alii probabilius dicunt, quod totum quod sequitur, est de forma, cum totum hoc quod
additur non sit locutio per se, sed sit determinatio praedicati.
RA1
Ad primum ergo dicendum, quod verba supradicta ex magna parte possunt ex diversis locis sacrae Scripturae
colligi, quamvis non inveniantur alicubi simul scripta. Quod enim dicitur: hic est calix, habetur Luc. 22, et 1
corinth. 2. Quod autem dicitur: novi testamenti, ex tribus habetur, Matth. 26, et Marc. 14, et Luc. 22. Quod
autem dicitur, aeterni, et iterum, mysterium fidei, ex traditione Domini habetur, quae per apostolos ad ecclesiam
pervenit, secundum illud 1 corinth. 11, 23: ego enim accepi a Domino quod et tradidi vobis. Evangelistae enim
non intendebant formas et ritus sacramentorum tradere, sed dicta et facta Domini enarrare.
RA2
Ad secundum dicendum, quod cum eucharistiae sacramentum sit memoriale dominicae passionis, in
consecratione corporis Christi non repraesentatur nisi passionis substantia; sed in consecratione sanguinis
repraesentatur passionis mysterium: non enim a corpore Christi sanguis ejus seorsum fuit nisi per passionem; et
ideo conditiones dominicae passionis exprimuntur per verba sequentia magis in consecratione sanguinis quam in
consecratione corporis.
RA3
Ad tertium dicendum, quod quamvis illa quae sequuntur sint ut proprietates consequentes Christi sanguinem
inquantum hujusmodi, sunt tamen essentiales sanguini Christi inquantum est per passionem effusus. Non autem
seorsum a corpore consecraretur sanguis Christi, sicut nec aliae partes ejus, nisi pro eo quod est in passione
effusus; et ideo illa quae sequuntur, sunt essentialia sanguini, prout in hoc sacramento consecratur; et ideo
oportet quod sint de substantia formae.
Articulus 2B
AG1
Ulterius. Videtur quod haec verba inconvenienter ponuntur: hic est calix sanguinis mei.
1495

