AG3
Praeterea, Augustinus dicit, ut supra habitum est, quod diabolus continuo ut factus est, non cecidit ab eo quod
accepit, sed quod acciperet, si Deo subdi voluisset. Cecidit autem a gratia. Ergo gratiam nondum acceperat.
AG4
Praeterea, secundum Augustinum, per lucem primo creatam significatur gratia Angelorum. Sed quam cito facta
ex lux, divisa est a tenebris, per quas intelliguntur Angeli peccantes. Cum ergo nullus Angelus fuerit tenebra per
peccatum in principio suae creationis, videtur quod nec etiam fuerunt lux per gratiam.
AG5
Praeterea, cum in principio creationis non fuerit distinctio in Angelis quantum ad gratiam et culpam, si aliqui in
gratia fuerint creati omnes in gratia creati fuissent. Sed illi qui ceciderunt, nunquam in gratia fuerunt: quia cum
non fuisset in eis aliquid retrahens, impetum gratiae secuti fuissent dirigentis in Deum. Ergo videtur quod nullus
in gratia creatus est.
SC1
Sed contra, Augustinus dicit, quod Deus simul erat condens naturam et largiens gratiam. Ergo in principio
creationis gratiam habuerunt.
SC2
Praeterea, supra illud Oseae 3, 1: diligunt vinacia uvarum, dicit Glossa, quod Daemones in magna pinguedine
sancti spiritus creati sunt, qua per peccatum sunt privati. Sed pinguedo sancti spiritus est gratia. Ergo in gratia
creati sunt.
SC3
Praeterea, ad divinam liberalitatem pertinet ut gratiam infundat omnibus qui sunt capaces gratiae, nisi in eis
aliquid resistens inveniatur, multo amplius quam cuilibet materiae dispositae formam naturalem tribuat. Sed
Angeli in principio suae creationis motum liberi arbitrii habuerunt, nec aliquid in eis impediens fuit. Ergo videtur
quod statim in eis gratiam infudit.
SC4
Praeterea, gratiam per naturalia nullus mereri potuit, per quae tamen ad eam se praeparare potest. Sed praeparatio
ad gratiam potest esse etiam per unum motum liberi arbitrii, sicut patet in contritione.
Ergo videtur quod cum motum liberi arbitrii habuerint in principio creationis suae, pro nihilo differretur gratiae
collatio: et ita videtur quod statim gratiam habuerunt.
CO
Respondeo dicendum, quod circa hoc est duplex opinio. Quidam enim dicunt, quod Angeli non in gratia, sed in
naturalibus tantum creati sunt; et haec opinio est communior. Alii vero dicunt, Angelos in gratia creatos esse.
Harum autem opinionum quae verior sit, non potest efficaci ratione deprehendi, eo quod creaturarum principium
ex simplici creatoris voluntate dependet, quam ratione investigare impossibile est; tamen secundum
convenientiam ad alia ejus opera, potest una pars alia probabilius sustineri. Illa enim opinio quae ponit Angelos
in naturalibus tantum creatos, consonat illi opinioni quae ponit omnia simul in materia, non autem per species
distinctas creata: quia sicut se habet materia informis ad formas corporales, ita natura angelica ad gratiam. Illa
autem opinio quae ponit Angelos in gratia creatos, magis consonat illi opinioni quae ponit omnia in exordio
creationis per species distincta: quae opinio mihi magis placet, absque alterius partis praejudicio: quia huic
positioni, praecipuae quantum ad gratiam Angelorum, plures sanctorum auctoritates consonare videntur.
RA1
Ad primum ergo dicendum, quod secundum Augustinum, in illa distinctione operum quae in principio Genesis
memorantur, non designatur successio temporis, sed ordo naturae tantum, secundum quod in via generationis est
imperfectum ante perfectum, et in eodem potentia ante actum; quamvis actus simpliciter praecedat potentiam.
RA2
Ad secundum dicendum, quod dicuntur Angeli non potuisse proficere, non quia mereri non poterant, sed quia per
suam virtutem in gloriam transferri non poterant, nisi ampliori lumine infuso.
RA3
Ad tertium dicendum, quod oportet dicere, Angelos qui peccaverunt, ab aliquo quod habuerunt, cecidisse, sive in
gratia creati fuerint, sive non; saltem ab innocentia vel rectitudine naturali: et ideo hoc quod dicitur, quod cecidit
ab eo quod nondum receperat, referendum est ad casum a gloria: quod patet ex hoc quod praemittitur: beatae
vitae dulcedinem non gustavit etc..
RA4
Ad quartum dicendum, quod sicut in diaphano est aliquid de natura lucis, licet imperfecte, completur autem
quando efficitur lucidum in actu; ita etiam in principio creationis Angelorum erat in eis aliquid de natura lucis
vel gratiae; vel saltem naturalis intellectus tantum; unde oportet ut per hoc quod dicitur: fiat lux, intelligatur de
luce perfecta, quae est gloria, quae non prius bonis infuit quam a malis divisi essent; si tamen intelligatur caelum
factum prius tempore ante lucem. Si autem intelligatur non prius factum tempore, sed natura, ut Augustinus
exponit in 1 super genes., tunc potest intelligi de luce gratiae; et per tenebras non intelligitur peccatum
Angelorum, sed informitas corporalis creaturae, quae formanda restabat, ut ipse in eodem exponit.
441

