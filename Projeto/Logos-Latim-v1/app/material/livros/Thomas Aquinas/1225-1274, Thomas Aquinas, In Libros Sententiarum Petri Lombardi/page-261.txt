excessum, quem non privat similitudo; unde duo quorum alter altero albior est, sunt similes in albedine, sed non
aequales.
RA5
Ad quintum dicendum, quod nexus vel connexio amoris proprium est spiritus sancti. Sed quia quaecumque
conveniunt in aliquo uno, possunt dici connexa in illo; ideo connexio absolute dicta non importat nisi
convenientiam quamdam; et sic non est proprium spiritus sancti, sed appropriatum. Si tamen sumeretur ut est
proprium, non esset magnum inconveniens, quod assignatio non est uniformis simpliciter: quia hujusmodi
attribuuntur personis inquantum sunt appropriata, et sic accedunt ad rationem propriorum; unde proprium et
appropriatum inquantum appropriatum, non habent rationem difformitatis.
|a2 Articulus 2: Utrum omnia sint unum propter patrem.
AG1
Ad secundum sic proceditur. Videtur falsum quod dicit Augustinus. Cum enim haec praepositio propter importet
habitudinem alicujus causae; cum dicitur quod omnia sunt unum propter patrem, aut importat habitudinem quasi
efficientis, aut quasi formae. Si quasi formae, tunc falsum est; quia filius, formaliter loquendo, non est unus cum
patre, sed essentia divina, vel proprietate sua, vel seipso. Si quasi efficientis, sic idem erit dictum propter patrem,
ac si diceretur quod habet unitatem a patre. Sed sicut habet unitatem a patre filius, ita et aequalitatem. Ergo sicut
dicuntur omnia unum propter patrem, ita dicuntur omnia aequalia propter patrem; et sic distinctio nulla esset.
AG2
Praeterea, quidquid sit de patre, constat quod filius nullam rationem principii habeat respectu patris. Si ergo haec
praepositio propter importat habitudinem alicujus principii, videtur omnino falsum quod dicit, quod omnia sunt
aequalia propter filium.
AG3
Item, sicut idem est Deo sapere quod esse; ita idem est esse aequalem Deo quod esse. Sed non potest dici quod
omnia sint in divinis propter filium. Ergo nec quod omnia sint aequalia.
SC1
Contra est quod in littera dicitur.
CO
Respondeo dicendum, quod dictum Augustini potest verificari dupliciter: scilicet quantum ad proprietatem
personarum et quantum ad numerum ipsarum. Si enim consideremus numerum, sic unitas statim in patre
invenitur; et ideo propter eum, in quo primo unitas invenitur, secundum ordinem naturae, omnia dicuntur unum.
Sed binarius personarum primo invenitur in filio, qui procedit alius a patre, et similiter aequalitas, quae primo in
duobus invenitur: et propter hoc omnia per filium aequalia dicuntur, sicut propter eum in quo primo aequalitas
invenitur. Sed in spiritu sancto primo invenitur ternarius, et similiter connexio, quae tria requirit, duo connexa et
unum connectens; et propter hoc omnia dicuntur connexa propter spiritum sanctum. Si autem consideremus
proprietates personarum, in patre invenitur ratio principii quasi primi: et quia in qualibet natura invenitur unum
principium non de principio, a cujus unitate est quod una in omnibus natura propagetur, omnia dicuntur unum
propter patrem: et hoc videtur tangere Hilarius in quadam notula.
Si consideremus proprium filii, secundum omnia propria sua convenit sibi quod adaequet vel coaequet patrem, et
inquantum filius et inquantum verbum et inquantum imago. Sicut autem dicimus quod relationes quae sunt ad
creaturam, resultant ex creaturis inquantum referuntur in Deum; ita etiam relationes quibus pater refertur ad
filium, suppositis relationibus distinguentibus, resultant ex hoc quod filius refertur ad patrem; et propter hoc
pater dicitur aequalis filio, inquantum filius coaequat patrem: et ex hoc etiam sequitur quod spiritus sanctus sit
aequalis utrique. Nisi enim filius qui est principium spiritus sancti, esset aequalis patri, nullo modo aequalem
amorem spiraret; et ita quodammodo ex aequalitate filii resultat aequalitas in tota trinitate. Similiter etiam
proprium est spiritus sancti quod procedat ut amor, et amor habet rationem nexus; et ideo omnia dicuntur propter
spiritum sanctum connexa. Posset tamen brevius exponi, ut diceretur, quod sunt omnia unum propter patrem, id
est propter unitatem essentialem quae appropriatur patri, et sic de aliis.
RA1
Ad primum igitur dicendum, quod cum dicitur quod omnia sunt unum propter patrem, ly propter non tantum
dicit habitudinem principii per modum efficientis, sed etiam per modum formae, inquantum unitatem principii
sequitur unitas formae, scilicet divina essentia, qua in divinis omnia unum sunt.
RA2
Ad secundum dicendum, quod sicut creaturae non sunt principium Dei, quamvis dicatur Deus relative, propter
hoc quod ad ipsum creaturae referuntur, quia hujusmodi relationes non sunt realiter in Deo, ita etiam non
sequitur quod filius sit principium patris, quia aequalitas non ponit in Deo relationem realem.
RA3
Et per hoc etiam patet responsio ad tertium.
Non enim dicuntur omnia esse aequalia propter filium quia filius sit principium aequalitatis in patre, sed ut
dictum est in corp. Art..
261

