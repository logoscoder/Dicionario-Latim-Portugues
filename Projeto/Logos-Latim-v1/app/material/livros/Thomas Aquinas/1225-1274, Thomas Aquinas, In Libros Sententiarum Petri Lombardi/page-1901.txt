Una de costis ejus sumpta, et exinde muliere formata. De hoc dictum est in 2 Lib., dist. 18.
Prophetice dixisse, ut prophetia referatur ad mysterium Christi et ecclesiae, quod praevidit; non ad usum mulieris
quae solo sensu percipi poterat naturali ratione. Nec consequitur quod si incarnationis mysterium praevidit, suum
casum praesciverit, etiam supposito quod Christus non fuisset incarnatus homine non peccante: quia multa sunt
quorum unum non est sine altero, quamvis unum sine altero possit intelligi.
Remedium habet, non praemium, scilicet accidentale, quale habet virginitas; scilicet aureolam.
|*IN_IV_SENTENTIARUM
|+d27.q1 Distinctio 27, Quaestio 1
|a0 Prologus
Postquam determinavit Magister de institutione matrimonii et significatione ipsius, hic incipit determinare de
causis ejus; et dividitur in partes duas: in prima de causis constituentibus matrimonium; in secunda de causis
honestantibus ipsum, distinct. 31, ibi: post haec de bonis conjugii, quae sint, et qualiter coitum excusent,
dicendum est. Prima in duas: in prima determinat de causa efficiente matrimonium; in secunda de causa finali
ipsius, circa finem 30 distinct., ibi: exposito quae sit causa efficiens matrimonii, consequens est ostendere ob
quam causam soleat vel debeat contrahi matrimonium. Prima in duas: in prima determinat de causa efficiente
matrimonium; in secunda ponit impedimentum illius causae, 29 distinct., ibi: oportet autem consensum
conjugalem liberum esse a coactione. Prima in duas: in prima ostendit quod consensus facit matrimonium; in
secunda ostendit qualem oporteat esse illum consensum, dist. 28, ibi: hic quaeri debet, utrum consensus de
futuro, addito etiam juramento, conjugium efficiat. Prima in duas: in prima, praemisso de quo est intentio, definit
matrimonium, ut causa effectui proportionata sumatur; in secunda ostendit quae sit causa matrimonii, ibi:
efficiens autem causa matrimonii est consensus. Et haec dividitur in tres: in prima proponit quod intendit; in
secunda probat propositum, ibi: quod autem consensus matrimonium faciat, subditis probatur testimoniis; in
tertia excludit errorem, ibi: quidam tamen asserunt, verum conjugium non contrahi ante traditionem, et carnalem
copulam. Et dividitur in partes duas: in prima prosequitur partes erroris eorum; in secunda excludit eum, ibi: his
autem ita respondemus. Circa primum tria facit: primo ponit opinionem illorum falsam; secundo ponit
probationem ejus, ibi: quod vero inter sponsam et conjugem plurimum intersit, ex eo astruunt etc.; tertio ponit
responsionem eorum ad probationem pro veritate inductam, ibi: praemissas autem auctoritates...
Ita intelligi volunt.
His itaque respondemus. Hic respondet ad probationem illorum positam; et circa hoc tria facit: primo ponit
distinctionem quamdam, qua praedictae auctoritates solvuntur; secundo probat illam distinctionem per diversas
sanctorum auctoritates, ibi: aliquando enim sponsas vocant quae talem habuerunt desponsationem, ubi fuit pactio
conjugalis de praesenti; tertio probat eam per rationes, ibi: et sciendum est, quod illa sponsa quae tantum in
futuro est pacta, mortuo sponso non remanet vidua.
Hic est triplex quaestio. Prima de matrimonio.
Secunda de sponsalibus. Tertia de bigamia.
Circa primum quaeruntur tria: 1 quid sit matrimonium; 2 utrum consensus sit causa matrimonii; 3 utrum
matrimonium possit solvi per religionis ingressum.
|a1 Articulus 1: Utrum matrimonium sit in genere conjunctionis.
Articulus 1A
AG1
Ad primum sic proceditur. Videtur quod matrimonium non sit in genere conjunctionis. Quia vinculum quo aliqua
ligantur, differt a conjunctione ipsa sicut causa ab effectu. Sed matrimonium est vinculum quoddam quo
matrimonio juncti ligantur.
Ergo non est in genere conjunctionis.
AG2
Praeterea, omne sacramentum est sensibile signum. Sed nulla relatio est accidens sensibile.
Ergo matrimonium, cum sit sacramentum, non erit in genere relationis; et ita nec in genere conjunctionis.
AG3
Praeterea, conjunctio est relatio aequiparantiae, sicut aequalitas. Sed non est una numero aequalitatis relatio in
utroque extremorum, ut Avicenna dicit. Ergo nec una conjunctio; et sic, si matrimonium est in genere
conjunctionis, non erit unum tantum matrimonium inter duos conjuges.
SC1
Sed contra, relatio est secundum quam aliqua ad invicem referuntur. Sed secundum matrimonium aliqua ad
invicem referuntur: dicitur enim maritus vir uxoris, et uxor mariti uxor. Ergo matrimonium est in genere
relationis, nec est aliud quam conjunctio.
1901

