subjecto abjiciant, ideo crescente caritate crescit habitus timoris casti et initialis. Actum autem quem elicit
habitus timoris, qui prius erat servilis, caritas similiter facit decrescere quantum ad possibilitatem poenae; quia
quanto caritas est major, tanto est major remotio a poena. Sed non facit ipsum crescere quantum ad
comparationem ad objectum: quia caritas non est amor directe illius boni cui contrariatur illa poena.
Nec iterum quantum ad hoc facit decrescere nisi secundum comparationem, secundum quod caritate crescente
semper exceditur magis et magis a timoris casti actu. Si autem loquamur de actu imperato istis duobus timoribus,
sic nullo modo actum timoris casti diminuit: et perfecta caritas quantum ad hoc eum foras mittit, ut nunquam jam
oculus habeatur ad poenam in agendis vel dimittendis.
Actum vero timoris initialis diminuit quantum ad hoc quod habet oculum ad separationem.
RA1
Ad primum igitur dicendum, quod initialis in littera non dicitur diminui quantum ad hoc quod habet commune
cum casto amore, sed quantum ad hoc quod habet commune cum servili.
RA2
Ad secundum dicendum, quod timor non habet poenam, nisi inquantum respicit aliquid quod contrariatur
voluntati, scilicet poenam: et hoc est servilis et initialis timoris.
RA3
Ad tertium et ad alia sequentia patet solutio per id quod dictum est in corp..
Articulus 3D
AG1
Ulterius. Videtur quod timor evacuetur gloria adveniente. Ratio enim timoris est possibilitas ad malum. Sed in
illis qui sunt in gloria, non est possibilitas ad aliquod malum, quod est timoris objectum. Ergo non erit ibi timor
aliquis.
AG2
Praeterea, spes videtur esse majoris perfectionis quam timor: quia spes perficitur per fortitudinem cordis, timor
autem per debilitatem, ut dictum est. Sed spes non manet in patria. Ergo multo minus timor.
AG3
Praeterea, omne quod est perfectionis, est in Deo. Sed timor non est in Deo. Ergo non est perfectionis: ergo
excluditur adveniente gloria.
SC1
Sed contra psalm. 18, 10: timor Domini sanctus permanet in saeculum saeculi.
SC2
Praeterea, timor debetur summae majestati.
Malachiae, 1, 6: si ego Dominus, ubi est timor meus? sed in futuro exsolvemus Deo quidquid ei debemus.
Ergo timebimus ipsum.
CO
Ad quartam quaestionem dicendum, quod timor, proprie loquendo, habet malum pro objecto: non autem
quodlibet malum, sed malum in arduo constitutum: alias non esset in irascibili.
Malum autem quod facile vinci aut vitari potest, non timemus; sed odimus tantum. Malum autem separationis a
Deo est in arduissimo constitutum: unde quando possibilitas ad hoc malum tolletur, remanebit adhuc operatio
hominis ad Deum ut ad arduum; et ideo tolletur timor quantum ad hunc actum qui est timere separationem, sed
manebit quantum ad actum qui est admirari vel revereri illud arduum, quod fit quando ex consideratione tantae
altitudinis homo in propriam resilit parvitatem.
RA1
Et per hoc patet solutio ad primum.
RA2
Ad secundum dicendum, quod spes ponit distantiam ad illud arduum, non autem timor; et ideo spes non manet
sicut timor.
RA3
Ad tertium dicendum, quod subdi superiori est de perfectione creaturae, non autem de perfectione creatoris. Non
enim quod est perfectionis in uno, est perfectionis in altero, et praecipue in Deo. Differt enim perfectio naturae
conditae et glorificatae et increatae, ut in 2, dist. 4, dixit Magister.

|+d34.q3 Distinctio 34, Quaestio 3
|a0 Prologus
Deinde quaeritur de aliis duobus donis subsequentibus: et 1 quaeritur de fortitudine; 2 de pietate.

1280

