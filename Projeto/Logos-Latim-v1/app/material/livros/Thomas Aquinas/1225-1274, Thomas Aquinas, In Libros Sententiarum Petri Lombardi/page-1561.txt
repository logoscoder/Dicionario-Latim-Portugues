Ad tertium sic proceditur. Videtur quod Christus in coena discipulis suis corpus impassibile dedit. Quia super
illud Matth. 17: transfiguratus est ante eos, dicit Glossa: illud corpus quod habuit per naturam, dedit discipulis in
coena, non mortale et corruptibile.
AG2
Praeterea, Lev. 2, super illud: si oblatio tua fuerit de sartagine etc., dicit Glossa: crux super omnia fortis carnem
Christi, quae ante passionem non videbatur esui apta, post aptam fecit.
Sed Christus in coena dedit carnem suam ut aptam ad manducandum. Ergo dedit eam talem qualis fuit post
passionem. Sed post passionem suam fuit impassibilis. Ergo dedit corpus suum impassibile.
AG3
Praeterea, passibile trahitur ad naturam agentis. Sed Christus in coena dedit corpus suum in cibum, non qui in
alios mutaretur, sed qui alios in se mutaret. Ergo non dedit corpus suum passibile.
AG4
Praeterea, omne corpus passibile ex contactu patitur. Sed corpus Christi a discipulis manducatum non laedebatur.
Ergo non erat passibile.
SC1
Sed contra, innocentius dicit: tale corpus tunc dedit quale habuit, scilicet passibile.
SC2
Praeterea, constat quod Christus discipulis verum corpus suum tradidit. Corpus autem suum verum erat passibile.
Si ergo corpus datum erat impassibile, idem erat passibile et impassibile; quod non est possibile.
CO
Respondeo dicendum, quod circa hoc duplex fuit opinio. Hugo enim de s. Victore dicere voluit, quod Christus
adhuc existens in carne mortali quandoque unam dotem, quandoque aliam legitur accepisse; sicut claritatem in
transfiguratione, subtilitatem in nativitate, agilitatem quando super mare ambulavit; et similiter impassibilitatem
quando corpus suum in coena dedit. Non quidem nec tunc simpliciter erat impassibile; sed erat impassibile
secundum quod in sacramento dabatur, quia masticatione non laedebatur; sicut etiam in se erat visibile; sed
secundum quod in sacramento dabatur, erat invisibile. Sed istud non potest stare; quia substantia corporis Christi
eadem est in sacramento et in specie propria; sed comparatio ejus ad exteriora non est eadem; quia in specie
propria comparatur ad exteriora secundum situm propriarum dimensionum; sed in sacramento secundum situm
dimensionum panis; unde illae proprietates quae insunt absolute corpori Christi, oportet quod eodem modo insint
sibi secundum quod est in sacramento, et secundum quod est in specie propria; sed illae quae conveniunt ei ex
comparatione ad aliud corpus extra, non eodem modo, sicut patet de visione.
Sed passibilitas est proprietas absolute ipsius corporis; unde cum in propria specie esset passibile, et in
sacramento passibile erat, ut alii dicunt, quamvis ibi non pateretur.
RA1
Ad primum ergo dicendum, quod dicitur corpus Christi in sacramento non mortale, non passibile, quia per
sacramentalem sumptionem non patiebatur neque moriebatur.
RA2
Ad secundum dicendum, quod caro Christi non est apta esui nisi prout est sub sacramento; et quia sacramentum
hoc est repraesentativum passionis Christi, ideo dicitur quod crux fecit eam esui aptam.
RA3
Ad tertium dicendum, quod non ratione passibilitatis, sed virtute divinitatis unitae, habebat corpus Christi quod
alios in se converteret.
RA4
Ad quartum dicendum, quod masticatio importat respectum corporis Christi ad aliud extra; et ideo quantum ad
hoc non comparatur ad manducantem secundum dimensiones proprias, sed secundum dimensiones panis; et inde
est quod nunc non laeditur per masticationem, nisi ratione impassibilitatis, quae in ipso corpore nunc est.
|a4 Articulus 4: Utrum corpus Christi, si fuisset in pixide servatum, non ibi moreretur.
Articulus 4A
AG1
Ad quartum sic proceditur. Videtur quod corpus Christi, si fuisset in pixide servatum, non ibi moreretur. Corpus
enim Christi non est mortuum nisi crucifixione. Sed ibi non crucifigebatur.
Ergo et ibi non moriebatur.
AG2
Praeterea, actio Judaeorum erat causa mortis Christi, et sanguinis effusio. Sed ibi non effudisset sanguinem, nec
actio Judaeorum ibi fuisset.
Ergo non fuisset ibi mortuum.
SC1
Sed contra, unum et idem corpus fuisset tunc in pixide et in cruce. Sed in cruce moriebatur.
1561

