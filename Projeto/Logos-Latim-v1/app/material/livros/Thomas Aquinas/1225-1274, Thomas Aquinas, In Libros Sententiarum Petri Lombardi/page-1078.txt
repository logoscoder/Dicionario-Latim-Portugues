AG3
Praeterea, in psalm. 106, 14, dicitur: eduxit eos de tenebris et umbra mortis. Sed si Christus locum illum
illuminasset, tenebrae ibi non fuissent. Ergo Christus locum illum non illuminavit.
SC1
Sed contra, Damascenus dicit: descendit ad infernum anima deificata, ut quemadmodum his qui in terra sunt,
ortus est sol justitiae, ita et his qui in inferno et tenebris et umbra mortis sedent, superlucescat.
SC2
Praeterea, Ambrosius dicit: in inferno lumen vitae fundebat aeternae.
CO
Respondeo dicendum, ad primam quaestionem, quod cum tenebrae exteriores inferni tenebris interioribus
respondeant; ex quo Christus a patribus qui erant in Limbo, omnes tenebras interiores expulerat per
demonstrationem suae deitatis, congruum etiam fuit per praesentiam suae humanitatis quantum ad animam etiam
tenebras exteriores ab eis excludere, locum illuminando.
RA1
Ad primum ergo dicendum, quod jam ille infernus evacuandus erat, quia post tempus illud nullus ad illum
Limbum descendit: et ideo decens fuit ut aliquid in eo fieret quod est contra rationem inferni.
RA2
Ad secundum dicendum, quod sicut poena, quae est ignis inferni, inquantum agit ut instrumentum divinae
justitiae, non affligit nisi illos qui habent reatum poenae, etiam si aliquis alius ibi esset; ita lux illa ut
instrumentum divinae misericordiae agens, illos tantum illuminabat exterius qui interius illuminati erant.
RA3
Ad tertium dicendum, quod eduxit eos de tenebris dum eos illuminavit: et educens eos de loco illo dicitur de
tenebris eduxisse, quas locus ille de sui natura prius habuerat.
Articulus 2B
AG1
Ulterius. Videtur quod Christus animas extraxerit etiam de inferno damnatorum. Ipse enim dixit: eruisti animam
meam ex inferno inferiori, et job 17, 16: in profundissimum infernum descendent ossa mea. Sed profundissimum
inferni in quod descendit job, et de quo fuit eductus, constat quod fuit infernus inferior: et infernus inferior est
infernus damnatorum. Ergo animas eduxit de inferno damnatorum.
AG2
Praeterea, zachar. 9, 11: tu quoque in sanguine testamenti tui emisisti vinctos tuos de lacu in quo non est aqua;
dicit Glossa: eos qui tenebantur vincti in carceribus, ubi nulla misericordia eos refrigerabat, quam dives ille
petebat, tu liberasti.
Sed tales erant damnati in inferno. Ergo ipsi fuerunt liberati.
AG3
Praeterea, sapient. 7, 30, dicitur: sapientia vincit malitiam. Sed hoc non esset, si non omnes qui per malitiam in
infernum descenderant, per sapientiam, quae Christus est, liberati sunt. Ergo omnes sunt liberati, etiam de
inferno damnatorum.
AG4
Praeterea, Isai. 24, 22: congregabuntur congregatione unius fascis in lacum, et claudentur in carcere, et post
multos dies visitabuntur; et loquitur ibi de damnatis, quod patet per hoc quod ipse praemisit de militia caeli. Ergo
videtur quod etiam damnati per Christum visitati et liberati sunt.
SC1
Sed contra, Isai. Ult., 24: ignis eorum non extinguetur.
SC2
Praeterea, in inferno nulla est redemptio. Ergo inde aliqui liberati non sunt.
CO
Ad secundam quaestionem dicendum, quod poena non potest tolli manente culpa: illi autem qui sunt damnati in
inferno, sunt obstinati in malitia, sicut Daemones; et ideo de poena illi liberari non potuerunt: et hoc non fuit ex
insufficientia liberantis, sed ex indispositione ipsorum.
RA1
Ad primum ergo dicendum, quod Limbus patrum dicitur infernus inferior, non simpliciter, sed respectu hujus
habitationis, de quo anima David, vel etiam Christi educta fuit. Similiter etiam ille locus potest dici
profundissimum inferni comparative, ut profundum sit respectu caeli aer caliginosus, in quo sunt Daemones,
profundius locus habitationis nostrae, profundissimum autem Limbus patrum, de quo job liberatus fuit.
RA2
Ad secundum dicendum, quod Glossa illa est impropria: loquitur enim de inferno communiter, secundum quod
comprehendit omnes praedictas distinctiones inferni; unde inferno aliquid attribuit ratione unius partis, aliquid
ratione alterius. Quod autem dicitur: nulla eos misericordia refrigerabat, intelligitur quantum ad eos qui erant in
1078

