contritionem, opera satisfactoria sint Deo accepta, quod dat eis caritas; et ideo sine caritate opera facta non sunt
satisfactoria.
RA1
Ad primum ergo dicendum, quod consilium Danielis intelligitur quod a peccato cessaret et poeniteret, et sic per
eleemosynas satisfaceret.
RA2
Ad secundum dicendum, quod sicut homo nescit pro certo utrum caritatem habuerit in satisfaciendo, vel habeat,
ita etiam nescit pro certo utrum satisfecerit; et ideo dicit ecclesiasticus: de propitiatu peccatorum noli esse sine
metu.
Non tamen exigitur quod propter hunc metum homo satisfactionem expletam iteret, si conscientiam peccati
mortalis non habet. Quamvis enim poenam non expiet per hujusmodi satisfactionem, tamen non incurrit reatum
omissionis ex satisfactione neglecta; sicut nec ille qui accedit ad eucharistiam sine conscientia peccati mortalis,
cui subjacet, reatum indignae sumptionis incurrit.
RA3
Ad tertium dicendum, quod illa intentio interrupta est per peccatum sequens, et ideo non dat operibus vim
aliquam post peccatum factis.
RA4
Ad quartum dicendum, quod non potest fieri adaequatio sufficiens nec secundum divinam acceptationem nec
secundum aequivalentiam; et ideo ratio non sequitur.
Articulus 3C
AG1
Ulterius. Videtur quod postquam homo caritatem habuerit, valere incipiat satisfactio praecedens.
Super illud Levit. 25: si attenuatus fuerit frater tuus, dicit Glossa, quod fructus bonae conversationis debent
computari ex eo tempore quo peccavit. Sed non computarentur, nisi aliquam efficaciam acciperent ex caritate
sequente. Ergo post caritatem recuperatam valere incipiunt.
AG2
Praeterea, sicut efficacia satisfactionis impeditur per peccatum, ita efficacia baptismi impeditur per fictionem.
Sed baptismus incipit valere recedente fictione. Ergo et satisfactio recedente peccato.
AG3
Praeterea, si alicui pro peccatis commissis injuncta fuerint multa jejunia, et in peccatum cadens ea perfecerit, non
injungitur, cum iterum confitetur, ut jejunia illa iteret. Injungeretur autem, si per ea satisfactio non impleretur.
Ergo per poenitentiam sequentem opera praecedentia satisfaciendi efficaciam accipiunt.
SC1
Sed contra, opera extra caritatem facta ideo non erant satisfactoria, quia fuerunt mortua. Sed per poenitentiam
non vivificantur. Ergo nec incipiunt esse satisfactoria.
SC2
Praeterea, caritas non informat actum nisi qui ab ipsa aliqualiter procedit. Sed opera non possunt esse Deo
accepta, ac per hoc nec satisfactoria, nisi sint caritate informata. Ergo cum opera facta extra caritatem nullo
modo ex caritate processerint, vel de cetero procedere possint, nullo modo poterunt in satisfactionem computari.
CO
Ad tertiam quaestionem dicendum, quod quidam dixerunt, quod opera in caritate facta, quae viva dicuntur, sunt
meritoria vitae aeternae, et satisfactoria respectu poenae dimittendae; et quod opera extra caritatem facta,
vivificantur per caritatem quantum ad hoc quod sunt meritoria vitae aeternae. Sed hoc non potest esse: quia
utrumque habent ex eadem ratione opera ex caritate facta, scilicet ex hoc quod sunt Deo grata; unde sicut caritas
adveniens non potest ea gratificare quantum ad unum, ita nec quantum ad aliud.
RA1
Ad primum ergo dicendum, quod non debet intelligi quod fructus computetur a tempore quo primo in peccato
fuit; sed a tempore in quo peccare cessavit, quo scilicet ultimo in peccato fuit.
Vel intelligitur, quando statim post peccatum contritus fuit, et fecit multa bona antequam confiteretur.
Vel dicendum, quod quanto est major contritio, tanto magis diminuit de poena; et quanto aliquis plura bona facit
in peccato existens, magis se ad gratiam contritionis disponit; et ideo probabile est quod minoris poenae sit
debitor; et propter hoc debet a sacerdote discrete computari, ut ei minorem poenam injungat, inquantum invenit
eum melius dispositum.
RA2
Ad secundum dicendum, quod baptismus imprimit characterem in animam, non autem satisfactio; et ideo
adveniens caritas, quae fictionem tollit et peccatum, facit quod baptismus effectum suum habeat; non autem facit
hoc de satisfactione.
Et praeterea baptismus ex ipso opere operato justificat, quod non est hominis, sed Dei; et ideo non eodem modo
mortificatur sicut satisfactio, quae est opus hominis.
1634

