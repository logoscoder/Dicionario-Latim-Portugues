Exorcismi enim contra energumenos instituti sunt. Sed non omnes qui accedunt ad baptismum, sunt energumeni.
Ergo non omnes sunt exorcizandi.
AG2
Praeterea, prius debet curari causa quam curetur effectus. Sed peccatum est causa quare in quibusdam diabolus
potestatem habeat. Si ergo exorcismi sunt ad potestatem diaboli pellendam, videtur quod prius deberet aliquis per
baptismum a peccato mundari quam per exorcismum a potestate diaboli.
AG3
Praeterea, ad idem superfluum est diversa remedia ordinari. Sed ad potestates Daemonis arcendas sufficit aqua
benedicta. Ergo non oportet ad hoc alios exorcismos esse.
SC1
Sed contra est quod caelestinus Papa dicit: sive parvuli sive juvenes ad regenerationis veniant sacramentum, non
fontem vitae prius adeant quam exorcismis et exsufflationibus clericorum immundus spiritus ab eis abjiciatur.
SC2
Praeterea, alia quae sanctificantur, prius exorcizantur, sicut patet in aqua benedicta, et in sale quod apponitur.
Cum ergo in baptismo homo consecretur, videtur quod prius debeat exorcizari.
CO
Respondeo dicendum ad primam quaestionem, quod propter peccatum hominis diabolus potestatem accipit in
hominem, et in omnia quae in usum hominis veniunt, in ipsius nocumentum.
Et quia nulla conventio est Christi ad belial, ideo quandocumque aliquid sanctificandum est ad cultum divinum,
prius exorcizatur, ut liberatum a potestate diaboli, qua illud in nocumentum hominis assumere poterat, Deo
consecretur; et hoc patet in benedictione aquae, in consecratione templi, et in omnibus hujusmodi. Unde cum
propria sanctificatio qua homo Deo consecratur, sit in baptismo, oportet quod etiam homo prius exorcizetur
quam baptizetur, multo fortiori ratione quam alia res: quia in ipso homine est causa quare diabolus potestatem
accepit in hominem, et in alia quae sunt propter hominem, scilicet peccatum originale vel actuale; et haec
significant ea quae in exorcismo dicuntur, ut cum dicitur: recede ab eo Satana, et hujusmodi; et similiter ea quae
ibi fiunt: quia ipsa exsufflatio significat Daemonis expulsionem; benedictio autem cum manus impositione
praecludit expulso viam, ne redire possit; sal autem in os missum, et narium et aurium sputo linitio significat
remotionem impedimenti ipsius Daemonis respectu fidei docendae vel addiscendae, ut dictum est; sed olei
inunctio significat expeditionem hominis in pugna quam adversus diabolum suscipit, a cujus potestate exemptus
est.
RA1
Ad primum ergo dicendum, quod energumeni dicuntur interius laborantes, ab en, quod est in, et ergon, quod est
labor. Et quamvis non omnes baptizandi sint energumeni, nec interius laborantes a diabolo vexati corporaliter,
tamen interius laborant vel infirmantur propter infectionem fomitis diabolo in eis potestatem habente.
RA2
Ad secundum dicendum, quod quando effectus confirmat causam, tunc prius laborandum est ad curandum
effectum, ut sic expeditius procedatur ad curationem causae. Potestas autem Daemonis, quae ex peccato
consequitur, et tenet et servat hominem in malitia et in peccato; et ideo prius evacuanda est potestas Daemonis,
vel debilitanda, quod in exorcismo fit, ne curationem causae, idest peccati, in baptismo factam impedire possit.
RA3
Ad tertium dicendum, quod diabolus impugnat nos et ab exteriori et ab interiori. Aqua ergo benedicta ordinatur
contra impugnationem diaboli quae est ab exteriori, sed exorcismus contra impugnationem quae est ab interiori.
Unde et illi contra quos datur, dicuntur energumeni, idest interius laborantes.
Articulus 3B
AG1
Ulterius. Videtur quod exorcismus non habeat aliquem effectum, sed sit ad significandum tantum. Nihil enim
plus exigitur ad sacramentum novae legis nisi quod significet, et efficiat quod significat. Si ergo ea quae sunt in
exorcismo, non solum significant, sed etiam efficiunt, tunc per se sacramenta sunt, et non sacramentalia.
AG2
Praeterea, sicut exorcismus praecedit baptismum, ita et quaedam alia sacramentalia consequuntur ipsum, sicut
prius dictum est. Sed illa consequentia sunt tantum ad significandum. Ergo et exorcismus.
AG3
Praeterea, si aliquis exorcizatus puer ante baptismum moriatur, constat quod hoc eum a Daemone non liberet.
Ergo ad minus in anima ejus exorcismus nullum effectum habuit.
AG4
Praeterea, sicut dicit Cyprianus: scias nequitiam diaboli permanere usque ad aquam salutarem posse; in baptismo
autem nequitiam amittere. Sed aliquando etiam post baptismum exorcismus fit in illis quibus in articulo
necessitatis exorcismus omissus fuerit, si periculum evadant. Ergo non liberat a potestate Daemonis, et nullum
effectum habere videtur.
1457

