Praeterea, illud quod judicium rationis impedit, est malum. Sed delectatio corrumpit aestimationem prudentiae,
ut dicitur in 6 ethic..
Ergo delectatio est mala.
SC3
Praeterea, illud cujus desiderium facit aliquid malum, est per se malum. Sed desiderium delectationis facit
aliquos malos, sicut intemperatos, qui delectationem prosequuntur ut finem, et blandos, qui ad delectationem
solummodo dulcia loquuntur.
Ergo delectatio est mala.
CO
Respondeo dicendum ad primam quaestionem, quod delectatio dupliciter potest considerari.
Uno modo inquantum est delectatio; alio modo inquantum est haec delectatio. Delectatio ergo inquantum est
delectatio, aliquod bonum nominat; sed inquantum est talis delectatio, potest rationem mali habere ex parte ejus
ex quo specificatur; sicut etiam omnis actio quantum ad hoc quod habet de natura actionis est bona; sed quantum
ad hoc quod adjungitur de defectu, aliqua actio est mala. Similiter etiam inquantum alicui delectationi adjungitur
de defectu, secundum hoc adjungitur ei de malo. Hoc autem modo adjungitur defectus delectationi quo et
operationi, cum delectatio ex operatione causetur; et sic ex deficienti operatione deficiens delectatio; et ideo, ut
dicitur in 10 ethicor., sicut operationes differunt ab invicem bonitate et malitia, ita et delectationes; ut secundum
hoc delectatio dicatur bona quod ex bona operatione procedat, mala vero quae est de mala operatione.
RA1
Ad primum ergo dicendum, quod delectatio quae facit bona eligibiliora, est delectatio ejus propria, utpote cum
justus delectatur de justa operatione; sed si delectationes intemperati adjungerentur operationibus justis, non
facerent eas delectabiliores; unde non sequitur omnes delectationes esse bonas.
RA2
Ad secundum dicendum, quod non solum appetitur bonum, sed etiam apparens bonum. Quia autem omnis
delectatio ex hoc quod est delectatio, bona est; quantumcumque ex aliquo adjuncto efficiatur mala, habet unde
apparere possit bona, et per consequens unde possit appeti; et sic appetibilis est non habenti rectum judicium: sed
habenti rectum judicium delectationes quaedam appetibiles non sunt; sicut prudens et temperatus non appetit
delectationes intemperati.
RA3
Ad tertium dicendum, quod illa ratio non probat delectationem esse bonum, nisi inquantum est delectatio.
RC1
Sed quia ex rationibus quae sunt in contrarium, quidam ostendere volebant omnem delectationem esse malam,
ideo ad eas est etiam respondendum.
Ad primum ergo dicendum est, quod virtuosus non fugit quamlibet delectationem, immo propriam delectationem
amplectitur; quod est delectari in operibus virtutum; fugit autem delectationes inordinatas; et has concedimus
malas esse.
RC2
Ad secundum dicendum, quod non quaelibet delectatio impedit judicium rationis, sed delectatio immoderata et
extranea; sicut delectatio corporalis judicium rationis perturbat, si sit vehemens; sed spiritualis delectatio
judicium rationis confortat, quia unusquisque attentius operatur in his quibus delectatur, ut dicitur in 10 ethic.; et
sic etiam non sequitur omnem delectationem esse malam.
RC3
Ad tertium dicendum, quod illae delectationes quae faciunt hominem malum, non sunt dicendae simpliciter et
vere delectationes: quia non sunt convenientes homini inquantum est homo, sed inquantum bonum hominis est in
eo quodammodo corruptum: sicut etiam non est dicendum dulce simpliciter quod videtur habenti corruptum
gustum; et dato etiam quod sint delectationes verae, differunt tamen specie ab illis delectationibus quae bonae
sunt.
Articulus 4B
AG1
Ulterius. Videtur quod non omnis tristitia sit mala. Nullum enim salutiferum est malum. Sed aliqua tristitia est
salutifera: quae enim secundum Deum est tristitia, poenitentiam in salutem stabilem operatur; 2 corinth. 7, 10.
Ergo aliqua tristitia est bona.
AG2
Praeterea, nullum laudabile est malum. Sed aliquae tristitiae sunt laudabiles, sicut misericordia, quae est tristitia
de alieno malo, et poenitentia, quae est tristitia de peccatis praeteritis. Ergo non omnis tristitia est mala.
AG3
Praeterea, sicut delectatio se habet ad bonum, ita tristitia ad malum. Sed non omnis delectatio est bona. Ergo nec
omnis tristitia est malum.
SC1
2253

