Et iterum quia non poterat puer natus, antequam haberet usum liberi arbitrii, se ad gratiam praeparare, ne omnino
sine remedio relinqueretur, oportuit aliquod remedium dari quod ex ipso opere operato peccatum aboleret; et tale
remedium fuit circumcisio; et ideo ab omnibus conceditur, quod peccatum auferebat, sicut significabat
ablationem; et in hoc cum sacramentis novae legis quodammodo conveniebat, quia efficiebat hoc quod figurabat.
Operabatur autem circumcisio peccati dimissionem a posteriori. In peccato enim originali tria sunt, scilicet culpa,
reatus carentiae visionis divinae, et fomes. Prima duo totaliter tolluntur; sed tertium per sacramentum diminuitur;
et ideo circumcisio, quae erat particularis abscissio, directe significabat et causabat diminutionem fomitis, et per
consequens auferebat reatum visionis aeternae, et per consequens culpam. In baptismo autem e contrario est:
quia prius destruit culpam, cujus ablationem significat ablutio exterior et etiam causat, et per consequens destruit
alia.
RA1
Ad primum ergo dicendum, quod sacrificia erant instituta ad satisfaciendum pro peccatis actualibus, quae homo
ex se perpetravit; et ideo non oportebat quod peccata tollerentur per sacrificia, sicut peccatum originale per
circumcisionem.
RA2
Ad secundum dicendum, quod circumcisio quamvis a peccato originali liberaret, non tamen per eam aliquis
perfecte fructum liberationis consequi poterat, quia januam non aperiebat; et secundum hoc joannes circumcisus,
a peccato originali mundari indigebat, scilicet per baptismum.
RA3
Ad tertium dicendum, quod per circumcisionem auferebatur impedimentum quod erat ex parte personae, ablato
peccato originali, prout erat infectio hujus personae; adhuc tamen manebat impedimentum ex parte naturae,
nondum soluto pretio; et ideo per accidens erat quod januam regni caelestis non aperiebat: quia si etiam
baptismus, eamdem quantum in se est gratiam conferens quam modo confert, eo tempore fuisset, januam non
aperuisset; et si modo circumcisio locum haberet, januam aperiret.
RA4
Ad quartum dicendum, quod circumcisio directe contra originale ordinata fuit, sed ex consequenti etiam actuale
tollebat ubi inveniebat. Sed tamen sancti de hoc non loquuntur, quia ad hoc non erat circumcisio principaliter
instituta.
Articulus 4C
AG1
Ulterius. Videtur quod circumcisio gratiam non conferret. Sacramentum enim non efficit nisi quod figurat. Sed
circumcisio non significat gratiae collationem, sed solum culpae ablationem. Ergo gratiam non confert.
AG2
Praeterea, baptismus non amplius facit, nisi quod aufert culpam, et confert gratiam. Si ergo hoc ipsum
circumcisio faciebat, baptismus in nullo circumcisionem excedit.
AG3
Praeterea, propter hoc lex vetus dicebatur occidere, quia gratiam contra concupiscentiam non conferebat. Hoc
autem non esset, si circumcisio, quae erat quodammodo legis sacramentum, gratiam conferret. Ergo gratiam non
conferebat.
SC1
Sed contra, in littera dicitur, quod idem remedium praebebat circumcisio quod baptismus, excepto quod januam
regni caelestis non aperiebat.
Sed baptismus gratiam confert, non solum culpam aufert. Ergo et circumcisio idem facit.
SC2
Praeterea, tenebra non expellitur nisi per praesentiam lucis. Sed gratia opponitur culpae, sicut lux tenebrae. Cum
ergo circumcisio expelleret culpam, videtur quod gratiam conferret.
CO
Ad tertiam quaestionem dicendum, quod circa hoc est multiplex opinio.
Quidam enim dixerunt, quod circumcisio, quantum est de se, culpam tollebat, sed gratiam non conferebat,
innitentes cuidam Glossae quae habetur Rom. 4, quae dicit: in circumcisione peccata remittebantur, sed non
gratia per eam praestabatur.
Dicebant enim, quod cum originale nihil aliud sit quam concupiscentia intensa cum carentia debitae justitiae,
circumcisio sine hoc quod gratia conferretur, poterat auferre debitum, non auferendo reatum, ut patet per hoc
quod si homo illam justitiam non habebat, non ei imputaretur ad poenam.
Sed hoc non potest esse: quia manente inordinatione culpae, nullo modo potest non imputari a Deo ad poenam,
cum culpae inordinatio per poenam ordinetur. Et ideo oportet, si imputatio ad poenam tollitur, quod inordinatio
tollatur; quod sine gratia fieri non potest.
Et ideo alii dicunt, quod circumcisio ex sua virtute culpam tollebat, et gratia circumciso conferebatur, non ex VI
circumcisionis, sed ex divina liberalitate ablato gratiae impedimento. Sed hoc non potest esse: quia quamvis ex
1371

