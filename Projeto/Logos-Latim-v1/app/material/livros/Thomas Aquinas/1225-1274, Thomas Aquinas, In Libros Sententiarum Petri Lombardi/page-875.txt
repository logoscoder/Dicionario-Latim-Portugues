primum sanctificans simpliciter, sed Deus trinitas; est autem primum sanctificans inquantum homo, per modum
satisfacientis pro peccato; et sic sanctificatus non est; aliquo tamen modo sanctificatus est.
RA3
Ad tertium dicendum, quod non oportet omne quod fit, ex contrario fieri, sed solum quod fit per viam
generationis et alterationis; oportet tamen omne quod fit, ex incontingenti fieri, ut in 1 physic. Dicitur, idest quod
non contingit simul inesse. Sic autem contingens non est solum contrarium vel privatio quae requirunt
subjectum, sed etiam negatio, quae consistentiam subjecti non requirit: et sic ex non sancto Christus factus est
sanctus, ut dictum est.
RA4
Quartum concedimus: quia responsio illa non valet.
EX
Obnoxia fuit peccato in maria. Sed contra.
Quod non est, non potest esse peccato obnoxium.
Sed caro Christi non fuit nisi in ipso. Ergo falsum est quod dicitur. Dicendum, quod quamvis caro Christi actu
non fuerit nisi in ipso, tamen materialiter fuit in beata virgine et in aliis, sed differenter: quia in beata virgine
praeexistebat materia illa essentialiter, sed in aliis prioribus originaliter tantum, ut dictum est; et secundum illum
modum quo in unoquoque fuit, sic peccato obnoxia erat.
Ita et leviticus ordo. Videtur quod ratio apostoli non valeat. Potest enim contingere quod pater Papae alicui
simplici sacerdoti decimas solverit: nec propter hoc Papa sacerdote illo minor esset; et sic non videtur sequi, si
Abraham melchisedech decimas solverit, quod propter hoc leviticus ordo melchisedech minor fuerit. Sed
dicendum secundum quosdam, quod apostolus procedit ex suppositione hujus quod Abraham tota posteritate sua
major fuerit; unde si melchisedech major fuerit quam Abraham, per consequens major fuit quam levi vel Aaron.
Sed quia haec suppositio vel dubia est, vel falsa, saltem propter beatam virginem; ideo melius dicendum, quod
apostolus non intendit probare quod melchisedech personaliter major fuerit quam Aaron, sed quod sacerdotium
Christi figuratum per sacerdotium melchisedech majus est quam sacerdotium Aaron. Unde virtus rationis
apostoli fundatur super figuram. Figuravit enim Abraham decimas melchisedech dans, quod ipse cum tota sua
posteritate minor esset sacerdotio Christi per melchisedech figurati.
Secundum rationem seminalem erat. Semen, ut dicit Philosophus 5 physicorum, est in genere causae efficientis;
unde illi dicuntur in Abraham secundum rationem seminalem fuisse qui concepti sunt per virtutem activam ex
Abraham originaliter descendentem: quod de Christo dici non potest, ut ex dictis patet.
Non eum mater concupiscentia, sed gratia concepit.
Istud potest intelligi dupliciter. Vel ita quod concupiscentia et gratia sint nominativi casus: sic enim
concupiscentia dicitur mater eorum qui per concupiscentiam nascuntur, et gratia mater Christi, quia per gratiam
natus est. Vel potest intelligi quod sint ablativi casus, ut intelligatur quod mater Christi non genuit eum per
concupiscentiam, sed per gratiam; et sic locutio propria et plana est.
Quia, ut dicunt physici, tot diebus forma humani corporis perficitur. Hoc potest aliter exponi quam Magister
infra exponit, ut intelligatur completio corporis humani non solum quantum ad figuram, sed etiam quantum ad
debitam quantitatem, ut per hos quadraginta sex dies totum tempus usque ad partum intelligatur: quadraginta
enim et sex si per senarium (qui numerus est perfectus) multiplicentur, resultant ducenti septuaginta et sex dies;
et tot dies computantur ab octavo kalendas Aprilis, quando Christus conceptus est, usque ad octavum kalendas
Januarii, quando Christus natus est; et hoc accipitur ab Augustino.

|+d4.q1 Distinctio 4, Quaeastio 1
|a0 Prologus
Postquam determinavit de incarnatione ex parte assumpti, ostendens quid assumptum est, et cujus conditionis
fuerit antequam assumeretur, in ista parte determinat de effectivo ipsius assumpti; et dividitur in duas partes: in
prima ostendit quare efficientia naturae assumptae spiritui sancto appropriatur; in secunda movet quamdam
dubitationem ex dictis consequentem, ibi: sed non est in hoc diutius immorandum. Circa primum tria facit: primo
movet quaestionem; secundo determinat eam, ibi: non enim ideo operatio incarnationis spiritui sancto saepius
attribuitur, quod ipse solus eam fecerit; tertio confirmat per auctoritatem, ibi: cum illam creaturam quam virgo
concepit et peperit, quamvis ad solam personam filii pertinentem tota trinitas fecerit...
Cur in ea facienda spiritus sanctus solus nominatus est? sed non est in hoc diutius immorandum. Hic determinat
quamdam dubitationem ex praedictis ortam. Si enim Christus, inquantum homo, de spiritu sancto natus est,
videtur quod spiritus sancti filius sit inquantum homo. Circa hoc ergo duo facit: primo movet dubitationem;
secundo determinat eam, ibi: proinde cum fateamur, Christum natum de spiritu sancto ex maria virgine,
quomodo non sit filius spiritus sancti, et sit filius virginis...

875

