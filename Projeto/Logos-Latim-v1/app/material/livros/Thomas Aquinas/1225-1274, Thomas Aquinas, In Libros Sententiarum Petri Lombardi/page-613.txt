ratio; praecipue cum Anselmus dicat, quod voluntas est motor omnium virium: oportet enim ut ea quae est
liberrima, super alias dominium et imperium habeat.
Alii vero alia via ad hoc moventur magis idonea, scilicet ex diversitate actuum. Vident enim eligere, quod est
actus liberi arbitrii, esse aliud quam velle simpliciter, et aliud quam ratiocinari; et ideo inducunt hunc actum in
quamdam potentiam a voluntate et ratione distinctam, quam liberum arbitrium nominant, quod ponunt
quodammodo medium inter voluntatem et rationem, et quodammodo posterius utraque: secundum enim ordinem
naturae et dignitatis oportet quod utramque sequatur, scilicet voluntatem et rationem, cum liberum arbitrium sit
ab essentia animae procedens, praesupposita ratione et voluntate; quod etiam ipse actus ostendit, quia eligere non
est nisi prius apprehenso fine per rationem, et desiderato per voluntatem.
Deficit etiam a dignitate voluntatis, cujus objectum est principale bonum, scilicet finis; liberi autem arbitrii
objectum est secundarium bonum, quod est eligibile ad finem; sed quantum ad participationem proprietatis
utriusque, naturam medii habet, ut ex ratione habeat judicium, et ex voluntate desiderium, secundum quod
virtutes praecedentium potentiarum in sequentibus relinquuntur, ut dictum est. Sed istud videtur extraneum, etsi
probabiliter dicatur: quia Philosophi qui potentias animae subtiliter scrutati sunt, nullam potentiam in intellectiva
parte praeter voluntatem et rationem, sive intellectum posuerunt: et ideo non videtur quod liberum arbitrium sit
alia potentia a voluntate et ratione; quod etiam ex suo actu patet. Dicit enim Philosophus, quod electio vel est
intellectus appetitivus, vel appetitus intellectivus: et hoc magis videntur sua verba sonare, quod electio sit actus
appetitus voluntatis, secundum tamen quod manet in ea virtus rationis et intellectus: quod sic patet.
Quandocumque enim est aliquis actus alicujus potentiae secundum quod manet in ea virtus alterius, semper ille
actus illi potentiae attribuitur qua mediante producitur.
Verbi gratia, intellectus principiorum est; ratio autem proprie, ut Isaac dicit, est faciens currere causam in
causatum; unde proprie actus rationis est deducere principium in conclusionem. Hoc ergo quod est conclusiones
elicere, est actus rationis, secundum quod manet in ea virtus intellectus; unde magis proprie attribuitur rationi
quam intellectui.
Ita etiam electionem praecedit consilium, ut in 3 ethic. Dicitur, sicut disputatio conclusionem; est enim electio
praeconsiliati appetitus: et ita eligere erit principaliter actus voluntatis, non tamen absolute, sed secundum quod
manet in ea virtus intellectus, vel rationis consiliantis; unde sic consideratam voluntatem nominat liberum
arbitrium, et non absolute.
RA1
Ad primum ergo dicendum, quod actus qui est absolute actus potentiae, denominatur ab ipsa potentia: actus vero
qui est unius secundum ordinem ad aliam, non denominatur ab aliqua earum; sicut scire neque a ratione neque ab
intellectu nominatur; ita etiam eligere neque a voluntate neque a ratione.
RA2
Ad secundum dicendum, quod quamvis judicium non pertineat ad voluntatem absolute, judicium tamen
electionis, quae tenet locum conclusionis, ad voluntatem pertinet, secundum quod in ea virtus rationis manet.
RA3
Ad tertium dicendum, quod unaquaeque potentia definitur ex eo quod est per se objectum ejus, et formaliter.
Cum autem objectum voluntatis sit bonum, propter hoc a fine principaliter describitur, quia habet per se rationem
boni. Id autem quod est ad finem, non est bonum inquantum hujusmodi absolute, sed ex ordine ad finem; sed
tamen secundum hoc quod participat rationem boni, est objectum voluntatis, secundum scilicet quod in voluntate
est vis rationis ordinantis.
RA4
Ad quartum dicendum, quod quamvis principia et conclusiones pertineant ad diversos habitus animae, non tamen
pertinent ad diversas potentias. Vel melius dicendum, quod si etiam ratio et intellectus diversae potentiae
ponantur, non tamen propter hoc sequitur quod voluntas et liberum arbitrium sint diversae potentiae: nihil enim
dividitur essentialiter per id quod est accidentale sibi, sed per id quod est essentiale. Conferre autem et ordinare
virtuti apprehensivae per se convenit, appetitivae autem non nisi per accidens, secundum quod est in ea vis
apprehensivae: et ideo virtus apprehensiva convenienter dividitur in virtutem quae absolute accipit verum, sicut
est intellectus, et quae est cum collatione, sicut est ratio; sed appetitiva non debet dividi in eam quae accipit
bonum absolute, et in eam quae accipit bonum in ordine ad aliud, quia ille ordo non est a voluntate, sed a ratione;
unde voluntas est magis ordinati vel collati, quam conferens seu ordinans.
RA5
Ad quintum dicendum, quod non oportet quod judicium actus cujuslibet potentiae pertineat ad aliam potentiam,
quia sic abiretur in infinitum; sed est devenire ad summas potentias, quae super suos actus reflectuntur, sicut est
voluntas et ratio; et ideo non oportet quod sit alia potentia judicans de actu voluntatis et rationis. Judicium autem
liberi arbitrii intelligitur judicium electionis; unde quod dicitur liberum de voluntate judicium, ly de non denotat
causam materialem, quasi voluntas sit id de quo est judicium, sed originem libertatis; quia quod electio sit libera,
hoc est ex natura voluntatis.
|a4 Articulus 4
613

