materia producuntur, necessario in materia disposita recipiuntur necessitate conditionata in comparatione ad
Deum, cujus virtute cetera agentia agunt; sed necessitate absoluta per comparationem ad agentia proxima, quae
necessitate naturae agunt propter ordinem divinitus eis impositum, quem praeterire non possunt.
Formae autem quae immediate a Deo inducuntur, non habent necessitatem absolutam ex parte agentis, sed
quaedam ex parte recipientis, sicut in perfectionibus quae sunt de esse naturae, ut est anima rationalis. Formae
autem quae non debentur naturae, sicut gratia et virtutes, immediate a Deo productae, nihil habent de necessitate
absoluta, sed solum de necessitate ex suppositione divini ordinis, ut dictum est.
RA
Et per hoc patet responsio ad objecta; quia primae rationes procedunt de necessitate (absoluta: nos autem
loquimur de necessitate) ex suppositione divini propositi.
|a3 Articulus 3: Utrum gratiae infusio requiratur ad justificationem.
Articulus 3A
AG1
Ad tertium sic proceditur. Videtur quod gratiae infusio non requiratur ad justificationem. Non enim minus est
justificare quam creare. Sed Deus creat sine medio. Ergo et justificat sine gratia media.
AG2
Praeterea, in contrariis mediatis unum potest removeri sine hoc quod alterum ponatur. Sed inter statum gratiae et
culpae est medium innocentiae status. Ergo potest removeri culpa per justificationem sine hoc quod gratia
infundatur.
SC1
Sed contra, nulli dimittitur peccatum, nisi ratione caritatis; quia caritas est quae universa delicta operit; Proverb.
10. Sed caritas non potest esse sine gratia, quia nunquam est informis. Ergo nec remissio peccatorum potest fieri
sine gratiae infusione.
CO
Respondeo dicendum ad primam quaestionem, quod necessitas ponendi virtutum habitus in anima infusos, est ex
hoc quod actus illi qui homini necessarii sunt ad vitam aeternam consequendam, sunt supra humanae naturae
facultatem: quia propriae vires non sufficiunt ad merendum infinitum bonum. Sicut autem beatitudo futura
infinitatem habet ex objecto, et per consequens facit actus suos meritorios aliquo modo infinitae virtutis, ut sint
tali fini proportionati; ita offensa in Deum commissa habet quamdam infinitatem ex eo in quem commissa est; et
ideo ad culpae remissionem non sufficit humana natura; et propter hoc oportet quod ad ejus remissionem, sicut
ad merendum vitam aeternam, gratia infundatur.
RA1
Ad primum ergo dicendum, quod gratia in remissione culpae non se habet sicut agens medium, sed sicut causa
formalis, qua peccatum remittitur; sicut ignis frigus aufert, calorem in subjecto causando, non sicut
instrumentum, sed sicut forma contraria; et in creatione etiam est forma naturalis, qua res creata esse formaliter
accipit, vel etiam ipsum quo est, quidquid sit illud.
RA2
Ad secundum dicendum, quod quamvis secundum consecutionem argumenti non sequatur positio gratiae ad
remotionem, idest negationem, culpae; tamen destructio culpae prius existentis non potest fieri nisi per gratiam:
quia illa innocentiae bonitas, quae inter utrumque media videtur, non sufficeret ad hoc quod dignum redderet ab
immunitate personae, vel ab infinita offensa commissa prius, quamvis sufficeret ut immunem redderet illum in
quo peccatum non praecessit. In eo enim qui peccavit, requiritur non solum quod peccatum absit actu, sed etiam
quod peccatum prius commissum expietur, et quodammodo tegatur; quod fieri non potest, nisi aliquo habente
infinitam virtutem.
Articulus 3B
AG1
Ulterius. Videtur quod non sit necessarius ad justificationem motus liberi arbitrii in Deum.
Ille enim qui trahitur, non movetur libero arbitrio.
Sed ille qui venit ad Deum per justificationem, trahitur. Joan. 6, 44: nemo venit ad me, nisi pater meus traxerit
illum. Ergo in justificatione non est necessarius motus liberi arbitrii.
AG2
Praeterea, sicut gratia est a Deo, ita et sapientia. Sed ad hoc quod aliquis accipiat sapientiam a Deo, non exigitur
motus liberi arbitrii; unde dormienti datur, ut patet 3 Reg. 3, de Salomone; et job 33, 15, dicitur: in somno...
Tunc aperit aures virorum. Ergo et ad gratiam justificantem suscipiendam non requiritur motus liberi arbitrii.
AG3
Praeterea, per baptismum aliquis justificatur.

1718

