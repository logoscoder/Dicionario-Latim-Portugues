contrarium gaudium impedit, sicut quodlibet contrarium impeditur a suo contrario: tristitia autem quae erat in
anima Christi, nullo modo gaudio fruitionis contraria erat: quod patet ex tribus. Primo, quia non inerat eidem
secundum idem, sed vel in diversis potentiis erat, vel in eadem secundum diversam operationem; secundo, quia
non erat de eodem; tertio, quia unum erat materia alterius, sicut accidit in poenitente qui dolet, et de dolore
gaudet. Sed ulterius omnis tristitia, secundum Philosophum in 7 ethic., impedit omnem delectationem per
quamdam redundantiam, secundum quod nocumentum unius potentiae redundat in aliam.
Talis autem redundantia, ut dictum est, non fuit in Christo, nisi quando ipse volebat; unde gaudium quod erat in
superiori ratione per comparationem ad objectum, non redundabat in vires inferiores, ut ab eis dolor et tristitia
tollerentur; neque ulterius in corpus, ut a laesione immune esset, nec per consequens in animam nec in potentias
secundum quod in essentia animae radicantur, prout laesio corporis ad essentiam animae et ad potentias in ea
radicatas pertingit.
Articulus 3C
AG1
Ulterius. Videtur quod dolor Christi non fuerit major omnibus doloribus. Quia quanto poena est acerbior et
diuturnior, tanto poena ex dolore resultans est major. Sed aliqui sancti diuturniorem et acerbiorem poenam
perpessi sunt, sicut patet de Laurentio et vincentio. Ergo Christi dolor non fuit maximus.
AG2
Praeterea, in aliis sanctis dolor mitigabatur ex contemplatione divina et amore, sicut de stephano cantatur:
lapides torrentis illi dulces fuerunt. Sed in Christo fuit maxima caritas, et perfecta Dei contemplatio. Ergo dolor
ejus maxime mitigabatur; et ita fuit minimus.
AG3
Praeterea, innocentia patientis minuit dolorem poenae; unde pueri qui sunt in Limbo, non affliguntur de carentia
visionis divinae, quia eis redditur non pro culpa quam ipsi commiserunt.
Sed Christus sine culpa passus est. Ergo videtur quod dolor suus fuit mitissimus.
AG4
Praeterea, quanto major est recompensatio de bono amisso, tanto levius damnum amissionis portatur. Sed
Christus habebat recompensationem maximam de amissione corporalis vitae per passionem, scilicet salutem
humani generis. Ergo dolor ille fuit minimus.
AG5
Praeterea, quanto est pretiosius quod amittitur, tanto est major dolor de amissione. Sed Deus, quem homo per
peccatum amittit, est dignior quam vita corporalis Christi. Ergo dolor qui est de amissione Dei, est major quam
dolor Christi de amissione vitae corporalis.
AG6
Praeterea, quanto aliquid est magis dispositum ad patiendum, tanto minus dolet de passione.
Sed Christi corpus magis fuit dispositum ad patiendum quam corpus Adae. Ergo Adam magis doluisset, dato
quod laesus fuisset.
AG7
Praeterea, quanto natura est perceptibilior, tanto est major dolor. Sed natura animae perceptibilior est quam
natura cujuslibet corporis. Ergo dolor animae de passione inferni, quam in seipsa patitur ab igne, est major quam
dolor Christi.
SC1
Sed contra, Thren. 1, 12: o vos omnes qui transitis per viam, attendite et videte si est dolor sicut dolor meus;
quasi diceret, non. Ergo dolor suus fuit maximus omnium dolorum.
SC2
Praeterea, Christus fuit optime complexionatus; quod patet ex hoc quia habuit nobilissimam animam, cui
respondet aequalitas complexionis in corpore.
Sed quanto homo habet meliorem complexionem in corpore, tanto magis sentit laesiones corporis, quia habet
meliorem tactum. Cum igitur dolor sit sensus laesionis, videtur quod in Christo fuerit maximus dolor.
SC3
Praeterea, virtuosi hominis est suam vitam diligere; unde et peccatores seipsos odiunt intantum quod seipsos
interficiunt, ut probat Philosophus in 9 ethic.. Sed Christus fuit virtuosissimus.
Ergo maxime suam vitam dilexit: ergo dolor de amissione vitae suae fuit maximus.
CO
Ad tertiam quaestionem dicendum, quod magnitudo doloris sensibilis Christi potest considerari ex tribus. Primo
ex ipsa natura passionis; et sic habuit magnam acerbitatem: tum ex complexione patientis, quae erat
temperatissima; unde habebat optimum tactum, et per consequens erat in eo vehemens sensus laesionis (bonitas
enim tactus attestatur etiam bonitati complexionis et bonitati mentis, ut dicitur in 2 de anima, text. 94): tum ex
genere poenae, quia in locis maxime sensibilibus fuit laesus, scilicet in manibus et pedibus: tum etiam ex
multitudine passionum, quia per totum corpus laesionem sustinuit. Secundo ex puritate doloris: quia in aliis
1009

