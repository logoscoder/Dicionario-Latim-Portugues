Si dicatur, quod non potest una natura constitui ex duabus, quia oportet utramque naturam servari in
incarnatione; contra. Anima et corpus constituunt humanam naturam. Utrumque tamen, scilicet corpus et anima,
intransmutatum permanet in sua natura. Ergo ex duabus naturis potest tertia constitui, utraque remanente salva.
AG4
Praeterea, proprietas sequitur naturam ejus cujus est proprietas. Sed proprietates divinae naturae dicuntur de illo
homine: dicitur enim, quod ille homo creavit stellas; et e converso dicitur, quod filius Dei est passus. Ergo
videtur quod aliquid divinae naturae est in humana natura, et aliquid humanae sit in divina; et sic videtur esse
facta quaedam conjunctio naturarum in unam naturam.
AG5
Praeterea, quando aliqua duo conjunguntur quorum unum multum superat alterum, hoc quod superatur transit in
naturam superantis, sicut si gutta vini in mille amphoras projiciatur aquae.
Sed natura divina in infinitum superat humanam.
Ergo humana natura conjuncta divinae, tota convertitur in divinam.
AG6
Praeterea, hoc videtur per hoc quod caro Christi dicitur deificata a sanctis, sicut Damascenus narrat.
SC1
Sed contra, filiatio requirit similitudinem in natura. Sed Christus dicitur filius Dei patris et virginis matris. Ergo
est similis in natura utrique.
Sed virgo et Deus pater non communicant in aliqua natura. Ergo oportet Christum ponere duarum naturarum.
SC2
Praeterea, per proprietates naturales in cognitionem naturae devenimus. Sed in Christo invenimus proprietates
duarum naturarum, ut humanae et divinae. Ergo oportet Christum duarum naturarum ponere.
CO
Respondeo dicendum, quod ad hujus quaestionis evidentiam oportet scire, quid nomen naturae significet. Natura
autem a nascendo nomen accepit; quae proprie dicitur generatio viventium ex similibus similia in specie
producentium; unde secundum primam sui institutionem natura significat generationem ipsam viventium, scilicet
nativitatem.
Item translatum est nomen naturae ad significandum principium activum illius generationis: quia virtutes agentes
ex actibus nominari consueverunt.
Inde ulterius procedit nomen naturae ad significandum principium activum cujuslibet motus naturalis: et ulterius
ad significandum etiam principium materiale cujuslibet generationis: et inde etiam ad significandum principium
formale, quod est terminus generationis. Sed quia non solum generatio terminatur ad formam, sed ad substantiam
compositam; ideo translatum est ad significandum quamlibet substantiam, secundum quod dicit Philosophus in 5
metaph., et ad significandum etiam quodlibet ens, sicut dicit boetius.
Substantia autem, praeter significationes quibus forma vel materia dicitur substantia, dicitur duobus modis,
secundum Philosophum 5 metaph.. Uno modo subjectum ipsum quod dicitur hoc aliquid, et de altero non
praedicatur, ut hic homo, secundum quod substantia significatur nomine hypostasis; et secundum hanc
significationem substantia dicitur natura secundum quod natura est quod agere vel pati potest, ut dicit boetius in
praedicto libro. Alio modo dicitur substantia quod quid erat esse, idest quidditas et essentia, quam significat
definitio cujuslibet rei, prout significatur nomine usiae; et sic etiam substantia dicitur natura, secundum quod
boetius dicit, quod natura est unumquodque informans specifica differentia: quia ultima differentia est quae
definitionem complet. Relictis ergo omnibus aliis significationibus naturae, secundum hanc tantum
significationem quaeritur, utrum in Christo sit una natura vel plures. Si autem sit una tantum, vel altera earum
tantum, vel composita ex utrisque.
Si altera earum tantum, hoc erit dupliciter.
Uno modo nulla adjunctione interveniente unius ad alteram; et sic si sit divina tantum, nihil novum accidit in hoc
quod verbum caro factum est, et incarnatio nihil est. Si vero sit humana tantum, non differt Christus ab aliis
hominibus, et perit incarnatio. Alio modo altera naturarum transeunte in alteram; quod non potest esse: quia quae
non communicant in materia, non possunt in invicem transire; divina autem natura penitus est immaterialis,
nedum ut communicet humanae in materia. Praeterea si divina natura transiret in humanam, tolleretur simplicitas
et immutabilitas divinae naturae; si vero humana verteretur in divinam, tolleretur veritas passionis, et omnium
quae corporaliter operatus est Christus. Si autem esset una natura composita ex duabus, hoc posset esse
dupliciter. Uno modo quia tertia natura componeretur ex duabus naturis non manentibus, sicut ex quatuor
elementis componitur mixtum; et secundum hoc poneretur divina natura passibilis et materialis, quia mixtio non
est nisi eorum quae communicant in materia, et nata sunt agere et pati ad invicem; et tolleretur fides confitens
Christum esse verum Deum et verum hominem. Alio modo quod componeretur ex duabus naturis manentibus: et
hoc dupliciter. Uno modo secundum commensurationem vel continuationis vel contiguationis; et secundum hoc
poneretur divina natura corporea: quia continuatio et contactus corporum est. Alio modo secundum
informationem, sicut ex anima et corpore fit unum; et hoc etiam non potest esse: quia per modum istum non fit
unum ex duobus actibus nec ex duabus potentiis, sed ex actu et potentia, secundum Philosophum: divina autem
889

