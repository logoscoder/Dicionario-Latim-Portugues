tenetur; et praecipue cum in talibus non quaeratur quid Deus per miraculum possit facere, sed quid naturae rei
conveniat, ut dicit Augustinus.
RA1
Ad primum ergo dicendum, quod corpus motum motu recto, generabile et corruptibile, indiget loco continente et
conservante; et ista virtus locandi et conservandi attenditur in uno elementorum respectu alterius, cum virtute
caeli influentis in elementa per motum. Corpus autem motum circulariter, incorruptibile, non indiget ad motum
loco extrinsecus continente, nec etiam ad conservationem; et quod aliquod hujusmodi corpus habeat exterius
continens, hoc est per accidens, ut in 4 phys. Commentator dicit; unde non dependet ab eo nisi inquantum
revolvitur revolutione ejus. In caelo autem empyreo non ponitur aliqua revolutio: unde non remanet aliquis
influendi modus.
RA2
Ad secundum dicendum, quod lux caeli empyrei, ut dictum est, non est per modum fulgoris irradiantis in alia
corpora, et ideo nec etiam illuminationem influit in alia corpora: cujus ratio est, quia cum sit virtuosissimum
corporum, et maximum, sine lumine solis omnia illuminaret. Et praeterea lumen caeli non est causa effectiva in
inferioribus, nisi supposito motu, qui a caelo empyreo removetur.
RA3
Ad tertium dicendum, quod dextrum et sinistrum sunt in caelo ex virtute motoris sui, quicumque sit iste, non ex
influentia alicujus corporis, sicut et in animali est ex virtute animae.
RA4
Ad quartum dicendum, quod nobilissima dispositio quae unquam potest esse in corpore ad formam, est infra
nobilitatem caeli: unde eadem virtus caelestis est per quam corpus disponitur ad formam elementi et mixti, et
animae vegetabilis, sensibilis, rationalis: nec oportet, si hoc caelum disponit ad animam vegetabilem, quod non
possit disponere ad animam sensibilem, nisi probetur quod ex hoc esset ultimum virtutis ejus; quod falsum est.
Unde patet quod ista positio fundatur super tria falsa. Primum est quod dispositio quae est in corpore humano ad
animam, non possit esse ex virtute solis. Secundum est quod lux sit corpus materialiter veniens in
compositionem animati.
Tertium est quod sit per medium inter animam et corpus; quae sunt absurda apud omnes qui rationaliter locuti
sunt; et ideo uno inconvenienti dato, alia contingunt; et hoc non est mirum.
EX
Quantas prius aeternitates... Fuisse arbitrandum est? videtur falsum dicere, quia aeternitas est tantum una.
Praeterea. In quo differt saeculum, tempus, et aeternitas? ad hoc dicendum, quod in Angelo est tria considerare:
scilicet esse ejus, cujus mensura dicitur saeculum; quia, ut dicitur in primo cael. Et mun., saeculum dicitur finis
uniuscujusque.
Secundo operationem ipsius, in qua res in propria natura cognoscitur per species innatas, in qua est vicissitudo et
aliquis modus motus; et sic mensuratur tempore, quod tamen est aliud ab eo quod est numerus motus caeli.
Tertio operationem qua verbum intuetur: et sic fit in participatione aeternitatis et beatitudinis; et secundum quod
sunt multae beatitudines participatae, ita et aeternitates: quamvis beatitudo essentialiter sit tantum una.
Sed ibi caelum vocat Dei celsitudinem. Hoc caelum non est corpus, quia caelum sanctae trinitatis dicitur esse
idem quod essentia majestatis ejus: in quo caelo nulla creatura potest esse, sicut nec aequari Deo; sed tantum tres
coaeternae et coaequales in eo sunt personae.

|+d3.q1 Distinctio 3, Quaestio 1
|a0 Prologus
Ostenso quando et ubi Angeli creati sunt, hic inquirit, quales effecti sunt; et dividitur in tres partes: in prima
inquiritur quales effecti sunt quantum ad perfectionem naturae; in secunda quales quantum ad gratiam, vel
culpam, ibi: illud quoque investigatione dignum videtur; in tertia quales quantum ad gloriam vel miseriam, 4
dist., ibi: post haec videndum est, utrum perfectos et beatos creavit Deus Angelos, an miseros et imperfectos.
Prima in duas: in prima ostendit quot fuerunt naturales perfectiones Angelis in principio creationis collatae;
secundo ostendit qualiter ad invicem secundum istas operationes comparentur, ibi: hic considerandum est. Et
circa hoc duo facit: primo ostendit in quibus erant inaequales; secundo ostendit in quibus erant aequales, ibi: et
sicut in praedictis Angeli differebant, ita et quaedam communia et aequalia habebant. Circa primum duo facit:
primo ostendit eos fuisse inaequales in perfectionibus naturalibus; secundo ostendit quod secundum gradum
naturalium, fuit etiam in eis gradus gratuitorum donorum, ibi: ad hunc ergo modum credendum est illas
spirituales naturas, convenientes suae puritati et excellentiae... Differentias accepisse.
Hic quaeruntur sex: 1 utrum Angeli sint adeo simplices, quod non sint compositi ex materia et forma; 2 utrum sit
in eis personalitas; 3 utrum sit in eis aliquis numerus, et quis est iste; 4 utrum omnes sint unius speciei; 5 si non,
utrum sint unius generis; 6 de differentia Angeli et animae rationalis.
418

