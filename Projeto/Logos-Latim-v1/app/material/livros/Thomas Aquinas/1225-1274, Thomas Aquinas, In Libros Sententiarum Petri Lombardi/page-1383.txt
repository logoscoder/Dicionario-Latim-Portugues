Ad octavum dicendum, quod concupiscentia quae est in actu generativae, habet specialem foeditatem ab aliis
concupiscentiis: quia praeter hoc quod est infectiva personae, quod habet commune cum aliis, et idem remedium
habens, scilicet poenitentiam, est etiam infectio naturae; et ideo debet habere speciale remedium, secundum quod
ad purgationem naturae ordinatur.
RA9
Ad nonum dicendum, quod ad quamlibet eminentiam status datur aliqua sanctificatio, cum sit ibi necessarium
speciale auxilium gratiae, sicut in consecratione regum et monachorum et monialium; et ideo sunt actiones
hierarchicae; et propter hoc dionysius de eis determinat; non tamen habent rationem sacramenti; sed solum illa
eminentia per quam homo efficitur sacrorum dispensator.
RA10
Ad decimum dicendum, quod oblationes et decimae erant tunc inquantum erant figurales; sed quantum ad hoc
nunc non manent; sed solum secundum quod sunt morales ad usum ministrorum ecclesiae et pauperum
deputatae; et ideo nunc non sunt sacramenta.
RA11
Ad undecimum dicendum, quod omnes illae sanctificationes ordinantur ad sacramentum eucharistiae; et ideo
non sunt sacramenta, sed sacramentalia quaedam.
|a3 Articulus 3: Utrum sacramenta convenienter a Magistro ordinentur.
AG1
Ad tertium sic proceditur. Videtur quod sacramenta inconvenienter a Magistro hic ordinentur.
Prius enim est quod animale est quam quod spirituale; 1 corinth. 15. Sed matrimonium ad vitam animalem
pertinet, omnia autem alia sacramenta ad vitam spiritualem. Ergo matrimonium est omnibus prius.
AG2
Praeterea, agens naturaliter prior est sua actione; unde et in jure prius determinatur de officiis quam de
actionibus. Sed per sacramentum ordinis constituuntur dispensatores aliorum sacramentorum.
Ergo ordo inter alia primo debet poni.
AG3
Praeterea, bonum commune est divinius quam bonum personae, ut dicitur in 1 ethic..
Sed matrimonium et ordo ordinantur in remedium commune, alia autem in remedium unius personae, ut dictum
est. Ergo illa duo sacramenta ante alia poni debent.
AG4
Praeterea, eucharistia perficit nos conjungendo fini, ut dictum est. Sed finis est ultimum in adeptione. Ergo
eucharistia post omnia debet poni.
AG5
Praeterea, purgatio praecedit illuminationem et perfectionem. Sed secundum dionysium, eucharistia pertinet ad
perfectionem, similiter et confirmatio. Ergo poenitentia, quae maxime ad purgationem pertinet, videtur quod
antea debet poni.
AG6
Praeterea, dionysius ponit eucharistiam ante confirmationem. Cum ergo Magister contrarium faciat, videtur quod
inconvenienter ordinet.
CO
Respondeo dicendum, quod prius et posterius multipliciter dicitur; sed in his quae ad actiones pertinent, prius
quo ad nos est illud quod est prius in via generationis; et ideo secundum hanc viam Magister sacramenta quae
sanctificationes quaedam sunt, ordinat. Prius enim in via generationis est bonum privatum quam commune, quod
consurgit ex bonis singulorum, sicut homo est prior domo, et domus civitate; et ideo sacramenta quae in
remedium unius personae ordinantur, prius ponuntur, inter quae primo ponitur illud quod pertinet ad intrantes,
scilicet baptismus; ultimo illud quod pertinet ad exeuntes, scilicet extrema unctio; in medio illa quae pertinent ad
progredientes, quae hoc modo ordinantur. Quia enim perfici bono essentialius est virtuti, et commune singulis
progredientibus ad virtutem; sed resurgere a peccato accidit huic progressui ex parte subjecti quod cecidit (unde
non est omnibus commune), et quantum ad perfectionem ad bonum perfectio in forma praecedit in via
generationis perfectionem in consecutione ad finem; ideo inter sacramenta quae ad progressum in bonum
pertinent, primo ponitur confirmatio; quae est ad perfectionem similem perfectioni formae; secundo eucharistia,
quae est ad perfectionem in fine; tertio poenitentia quae est ad reparationem virtutis amissae.
Inter sacramenta autem quae ad remedium totius ecclesiae deputantur, primo ponitur ordo: quia matrimonium,
inquantum matrimonium, per ordinem dispensatur, secundum quod est sacramentum.
RA1
Ad primum ergo dicendum, quod matrimonium secundum quod pertinet ad vitam animalem, non est
sacramentum, sed naturae officium; sed secundum quod habet aliquid spiritualis quantum ad signum et effectum,
sic sacramentum est; et quia minimum habet de spiritualitate, ideo ultimo inter sacramenta ponitur.
RA2
1383

