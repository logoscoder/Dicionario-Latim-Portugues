Sed aqua significat aliquid quod est principale in sacramento, scilicet unionem corporis mystici ad caput. Ergo
aqua est de necessitate hujus sacramenti, ut sine ea confici non possit.
AG3
Praeterea, hoc sacramentum est memoriale dominicae passionis. Sed ex latere Domini patientis non solum fluxit
sanguis sed aqua. Ergo ex vino sine aqua sacramentum hoc confici non potest.
SC1
Sed contra, Graeci non apponunt aquam, ut Magister dicit; sed tamen conficiunt. Ergo sine aquae admixtione
confici potest sacramentum.
SC2
Praeterea, nihil est de substantia sacramenti quod non manet in sacramento. Sed aqua non manet in propria
specie in sacramento. Ergo non est de substantia sacramenti.
CO
Ad secundam quaestionem dicendum, quod materia proportionatur sacramento; unde secundum aliquid est de
essentia sacramenti. Dictum est autem supra, quod perfectio hujus sacramenti consistit in ipsa consecratione
corporis et sanguinis Christi, et non in usu materiae consecratae, sicut est in baptismo et confirmatione; et ideo
ex parte materiae illud tantum est de necessitate sacramenti, quod significat corpus et sanguinem Christi, scilicet
panis et vinum; illud autem quod significat usum et effectum hujus sacramenti, scilicet aqua, non est de
necessitate hujus sacramenti; unde vinum sine aqua potest consecrari, sed consecrans peccat.
RA1
Ad primum ergo dicendum, quod exponendum est verbum Cypriani: non potest, idest non debet; quia illud
possumus quod de jure possumus: et ideo quantum ad id quod debet fieri, est simile ex parte corporis et
sanguinis; non autem quantum ad id quod fieri potest: quia aqua est de substantia panis, non autem de substantia
vini.
RA2
Ad secundum dicendum, quod non significat aqua aliquid quod sit de substantia hujus sacramenti, ut dictum est,
sed effectum vel usum consequentem.
RA3
Ad tertium dicendum, quod effusio sanguinis in passione Christi directe pertinebat ad effectum ablutionis a
peccatis.
Articulus 4C
AG1
Ulterius. Videtur quod debeat aqua artificialis apponi. Quia sacramentum dicitur esse uniforme.
Sed ex parte corporis est aliquid artificiale, scilicet panis. Ergo ex parte sanguinis debet esse aqua artificialis.
AG2
Praeterea, si panis ex aqua artificiali, ut rosacea, conficeretur, posset ex eo corpus Christi consecrari. Ergo
similiter potest apponi in vino aqua artificialis.
SC1
Sed contra, baptismus est sacramentum majoris necessitatis quam eucharistia. Sed in baptismo non potest accipi
nisi aqua naturalis, ut supra dictum est. Ergo nec in eucharistia.
CO
Ad tertiam quaestionem dicendum, quod cum sine aqua possit sanguis consecrari, quantum ad id quod fieri
potest non refert quaecumque aqua apponatur, dummodo sit talis aqua quae in vinum converti possit; sed
quantum ad id quod fieri debet, non debet apponi nisi aqua naturalis: quia illae aquae non sunt ejusdem speciei,
et dicuntur aquae aequivoce, sicut etiam de vino et de pane dictum est.
RA1
Ad primum ergo dicendum quod panis artificialiter factus est ejusdem speciei cum illo pane de quo confecit
Christus; non autem aqua artificialis cum aqua quae effluxit cum sanguine de corpore Christi, est eadem specie;
et ideo non est similis ratio.
RA2
Ad secundum dicendum, quod quidam dicunt, quod similiter est ex parte panis, quod de pane confecto ex aqua
rosacea potest confici corpus Christi, quamvis peccaret scienter ex tali pane conficiens.
Sed probabiliter videtur quod possit confici: quia panis est principalis materia hujus sacramenti, de cujus
substantia et compositione est aqua; et ideo diversificatio aquae secundum speciem, facit diversitatem speciei in
materia sacramenti.
Sed aqua non est de substantia vini, quae est principalis materia in hoc sacramento.
RC1
Patet etiam responsio ad id quod in oppositum objicitur: quia aqua in baptismo est principalis materia; et ideo si
aqua alterius speciei apponatur, non servatur debita materia, et propter hoc non est sacramentum; sed hic est
aliter, ut dictum est.
1557

