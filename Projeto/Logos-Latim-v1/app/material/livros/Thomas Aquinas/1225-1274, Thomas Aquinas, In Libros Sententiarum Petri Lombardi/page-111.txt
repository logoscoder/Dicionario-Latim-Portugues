Praeterea, sicut filius accipit totam naturam et substantiam patris, ita et spiritus sanctus. Sed illa processio
secundum quam aliquis accipit naturam ejus a quo procedit, dicitur generatio, etiam in inferioribus, ut patet
inducendo in singulis. Ergo videtur quod processio spiritus sancti debet dici generatio.
AG4
Praeterea, Damascenus, definiens generationem dicit sic: generatio est divinae naturae opus existens, ut
versionem, qui generat, non suscipiat, et ut neque Deus prior neque posterior sit. Sed processio spiritus sancti est
opus divinae naturae etc.. Ergo videtur quod sit generatio. Quod autem sit opus divinae naturae et non voluntatis,
probatur per Hilarium, qui dicit, quod omnibus creaturis substantiam voluntas attulit, sed filio natura dedit.
Sed spiritus sanctus non est creatura; et ita non habet substantiam per voluntatem, sed per naturam patris.
SC1
Contra, quidquid procedit per modum generationis, procedit ut genitum, praecipue in rebus viventibus.
Sed spiritus sanctus non procedit ut genitus: alias essent duo filii in trinitate, quod non potest esse. Ergo
processio spiritus sancti non debet dici generatio.
CO
Respondeo dicendum, quod in divinis est accipere commune et proprium, quamvis non sit accipere universale, et
particulare. Ad hoc enim quod sit universale et particulare, exigitur aliqua diversitas realis, ut supra dictum est,
dist. 8, quaest. 4, art. 1, quidditatis communicabilis, et esse quod proprium est. Et talis diversitas non potest esse
in divinis. Sed est ibi accipere commune et proprium dupliciter, scilicet secundum rem, et secundum rationem.
Secundum rem, sicut dicimus essentiam esse communem tribus personis, et unamquamque personam distingui
per id quod sibi est proprium. Secundum rationem autem, sicut quando intellectus noster in divinis accipit
aliquid et quantum ad rationem communem vel indeterminatam, et quantum ad rationem determinatam et
propriam: quia utrumque ad dignitatem pertinet, et ratio generis et ratio differentiae: sicut in divinis est ratio
cognitionis, quae communis est, et ratio scientiae, quae propria est et determinata; nec tamen unum est genus
alterius, secundum quod in Deo sunt. Ita dico, quod processio dicitur secundum rationem communem originis,
generatio autem secundum determinatam originis rationem. Unde se habent sicut commune et proprium; non
tamen sicut genus et species.
RA1
Ad primum ergo dicendum, quod processio, secundum quod sumitur in communi ratione, non condividitur
generationi; sed prout sumitur secundum determinatum modum processionis, qui spiritui sancto competit.
RA2
Ad secundum dicendum, quod frequenter invenimus quod aliquod proprium denominatur nomine communi;
sicut omne convertibile dicitur proprium, sive significet quid est res, sive non. Sed tamen hoc nomen sibi
specialiter retinet illud convertibile quod substantiam non significat, quia non addit aliquid nobilitatis quo
nominari possit. Non autem sic dicimus in proposito: non enim origo spiritus sancti nominatur communi nomine,
quia nihil addit supra rationem, vel minus habet quam generatio filii, cum spiritus sanctus filio sit aequalis in
dignitate. Sed hujusmodi assignantur tres rationes. Prima est, quia spiritus sanctus maxime accedit ad
processionem: non enim tantum ipse procedit sicut et filius, sed a procedente procedit, quod filio non competit.
Secunda est, quia cum processio dicatur dupliciter, scilicet secundum motum localem et secundum exitum
causati a causa, uterque modus aliquo modo competit origini spiritus sancti. Inquantum enim procedit ut persona
distincta, sic sua processio habet similitudinem ad exitum causati a causa. Inquantum autem procedit ut amor,
qui tendit in alterum non sicut in recipiens, sed sicut in objectum, habet similitudinem cum processione locali,
quae est ex aliquo in aliquid.
Pater enim amat filium amore, qui est spiritus sanctus. Filio autem non competit processio nisi secundum unum
modum, scilicet exitum a causa.
Tertia ratio (et credo quod melior est) quia in rebus creatis invenimus aliquid in se subsistens, procedere per
modum naturae, et hoc dicimus generari; unde secundum hoc potuimus processionem filii proprio nomine
nominare, scilicet generationis nomine. Sed non invenimus aliquid in creaturis per se subsistens, procedere per
modum amoris, sicut spiritus sanctus procedit: et ideo istam processionem non potuimus nominare nomine
proprio, sed tantum communi.
RA3
Ad tertium dicendum, quod processio amoris, inquantum hujusmodi, non habet quod per ipsam natura aliqua
communicetur; sed hoc habet inquantum est in divinis, ubi non potest esse aliquid imperfectum. Et ideo spiritus
sanctus secundum rationem processionis, communiter loquendo, non habet quod communicetur sibi natura; et
ideo talis processio non potest dici generatio secundum suam propriam rationem. Ex ipsa enim ratione
generationis est quod natura genito communicetur: quamvis enim diversitas rationis non sufficiat ad realem
processionum differentiam, sufficit tamen ad differentem nominationem.
RA4
Ad quartum dicendum, quod natura non est principium processionis spiritus sancti sub ratione naturae, sed sub
ratione voluntatis, a qua procedit amor; et ideo sua processio non dicitur nativitas, cum nativitas a natura dicatur.
Nec tamen ex hoc sequitur quod spiritus sanctus sit creatura. Voluntas enim comparatur ut principium ad ipsa
111

