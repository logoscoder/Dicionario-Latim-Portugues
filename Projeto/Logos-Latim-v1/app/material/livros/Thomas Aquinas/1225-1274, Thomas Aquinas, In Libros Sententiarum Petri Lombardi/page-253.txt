AG2
Praeterea, Deus dicitur ex tempore patientia nostra et spes nostra, et hujusmodi. Sed hujusmodi, quia habent
imperfectionem annexam, non possunt convenire divinae essentiae; sicut dicitur quod divina essentia est caritas,
de cujus intellectu non est aliqua imperfectio. Ergo videtur quod non omnia quae de Deo dicuntur ex tempore,
significent divinam essentiam.
AG3
Praeterea, divina essentia est communis tribus personis. Sed quaedam dicuntur de Deo ex tempore quae non
conveniunt tribus personis, ut missus, donatus, et hujusmodi. Ergo non omnia significant divinam essentiam.
AG4
Item, Deus ex tempore dicitur homo. Sed homo significat humanam naturam; quae in incarnatione non est
admixta divinae naturae, sed remansit ab ea distans. Ergo videtur quod ea quae dicuntur ex tempore, non
significent divinam essentiam.
SC1
Contra est quod Magistri dicunt, quod omne nomen connotans effectum in creatura, significat divinam
essentiam. Sed ea quae ex tempore de Deo dicuntur, dicuntur in respectu ad creaturam, ut dictum est. Ergo
significant divinam essentiam.
SC2
Praeterea, dionysius dicit, quod omnem beneficam Dei nominationem, de quacumque divinarum personarum
dicatur, in tota deitate oportet in observantiam accipi. Sed omnia quae dicunt habitudinem ad creaturam,
nominant aliquod beneficium in creaturis. Ergo ad totam trinitatem pertinent sine distinctione; et sic idem quod
prius.
CO
Respondeo dicendum, quod, sicut dictum est, art. 1 istius quaest., nihil ex tempore de Deo dicitur nisi quod
importat habitudinem ad creaturam. Habitudo autem Dei ad creaturam potest designari dupliciter: vel secundum
quod creatura refertur in ipsum sicut in principium; vel secundum quod creatura refertur in ipsum ut in
terminum.
Si primo modo, hoc contingit dupliciter: aut enim propria praedicatione praedicatur aliquid de Deo ex tempore,
quod designat habitudinem principii ad principiatum; aut aliquid quod designat ipsum principiatum a Deo, sicut
quando est praedicatio per causam, ut cum dicitur, Deus est spes nostra.
Si primo modo, hoc contingit dupliciter: aliquando enim nomen imponitur ad significandum ipsam habitudinem;
sicut hoc nomen Dominus, et hujusmodi, quae sunt relativa secundum esse, et alia dicta de Deo, sunt quidem
relativa, quia etiam significant ex primo suo intellectu habitudinem quae secundum rationem est in Deo; sed ex
consequenti faciunt intellectum essentiae, secundum quod talis habitudo fundatur in aliquo essentiali. Aliquando
autem nomen imponitur ad significandum illud supra quod fundatur habitudo, sicut hoc nomen scientia,
qualitatem, quam consequitur respectus quidam ad scibile. Unde ista talia non sunt relativa secundum esse; sed
solum secundum dici.
Unde ista principaliter dant intelligere rem alterius praedicamenti, et ex consequenti important relationem.
Ita etiam in divinis; ut patet in hoc nomine creator, quod imponitur ad significandum divinam actionem, quae est
ipsius essentiae, quam consequitur habitudo quaedam ad creaturam: et ista principaliter essentiam significant, et
ex consequenti important respectum ad creaturam. Et similis ratio est in illis in quibus est praedicatio per
causam; quia tales locutiones resolvuntur in habitudines causae, ut cum dicitur: Deus est patientia nostra, idest
causa patientiae nostrae; et in omnibus istis quae dicuntur de Deo ex tempore, et important habitudinem principii
ad principiatum, verum est quod conveniunt toti trinitati. Si autem consideretur relatio creaturae ad creatorem ut
ad terminum, possibile est quod talis relatio creaturae sit ad aliquid essentiale, vel ad aliquid personale. Contingit
autem hoc tripliciter. Aut secundum operationem, sicut aliquis potest intelligere vel nominare Deum vel
paternitatem. Vel secundum exemplaritatem, sicut in creatione rerum est terminatio in similitudinem
essentialium attributorum, et in infusione caritatis est terminatio in similitudinem processionis personalis spiritus
sancti. Vel est terminatio secundum esse; et iste modus est singularis in incarnatione, per quam humana natura
assumpta est ad esse et unitatem divinae personae, non autem ad unitatem divinae naturae. Sed ista relatio qua
creatura refertur in Deum ut ad terminum, includit ex consequenti in se relationem quae est ad Deum ut ad
principium. Unde in omnibus quae dicuntur de Deo secundum habitudinem ad creaturam, ex eo quod creatura
refertur in ipsum ut terminum, considerandum est quod quantum ad habitudinem termini, possunt tantum
convenire personae: sed ratio principii, quae ibi includitur, ex consequenti convenit toti trinitati. Unde secundum
habitudinem unam possunt facere intellectum personae, et secundum aliam faciunt intellectum essentiae; sicut
patet, cum dicitur incarnatus, hoc tantum filio competit, quia ad solam personam filii incarnatio terminata est,
quam tamen tota trinitas fecit.
RA1
Ad primum igitur dicendum, quod hujusmodi nomina conveniunt Deo ex tempore, ratione habitudinis importatae
vel principaliter vel ex consequenti.

253

