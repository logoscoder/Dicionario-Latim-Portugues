Ulterius. Videtur quod jejunium non sit actus virtutis. Virtus enim sicut abundanti, ita et diminuto corrumpitur.
Sed jejunium importat diminutionem a cibo, in quo conservari potest medium virtutis. Ergo jejunium non est
virtutis actus.
AG2
Praeterea, omnis virtutis actus est in aliquid operando. Sed jejunium dicit cessationem ab actu.
Ergo non est virtutis actus.
AG3
Praeterea, jejunium consistit non solum in abstinendo a superfluis cibis, quia hoc est de necessitate virtutis, sed
etiam a necessariis. Sed qui subtrahit necessarium cibum, dat sibi occasionem mortis; non autem, ut Hieronymus
dicit, differt utrum magno vel parvo tempore te interimas. Ergo cum nulli liceat seipsum occidere, videtur quod
nulli liceat jejunare; et sic jejunium non erit actus virtutis.
AG4
Praeterea, sicut dicit Augustinus in 10 confess., alimentum sic sumi debet ut famis medicamentum. Sed magis
infirmo minus est medicina subtrahenda. Cum ergo in primo statu Adam peccasset si cibo abstinuisset donec
praeoccuparetur fame, ut in 2 Lib., dist. 19, quaest. 1, art. 2 ad 3, dictum est, videtur quod etiam nunc jejunando
peccat homo, cum natura humana sit infirmior; et sic jejunium non erit virtutis actus.
SC1
Sed contra est quod Hieronymus dicit: jejunium non est perfecta virtus, sed ceterarum virtutum fundamentum.
SC2
Praeterea, Isidorus dicit, jejunium esse abstinentiam, ut ex definitione praemissa apparet. Sed abstinentia est
virtus. Ergo jejunium est actus virtutis.
CO
Ad secundam quaestionem dicendum, quod, sicut supra dictum est, omnis actus qui in sua ratione includit
aliquid quod ad modum virtutis pertineat, actus virtutis dici potest, quantum est de se; quamvis possit et bene et
male fieri ob hoc quod forte non includit in sui ratione omne illud quod ad virtutem exigitur. Quia autem virtus
infirmitati naturae subvenit, quae ad malum de facili inclinatur; ideo omnium virtutum circa delectationes
corporales existentium, ex quarum superabundantia praecipue peccatum contingit propter connaturalitatem nostri
ad eas, modus est in retrahendo ab eis, sicut patet in temperantia, et in omnibus partibus ei assignatis. Quia ergo
nomine jejunii actus nobis quidam exprimitur quo quis a delectationibus tactus, scilicet cibis, se abstrahit, constat
quod in ratione sua modum virtutis importat; et ideo actus virtutis dici debet.
RA1
Ad primum ergo dicendum, quod medium virtutis non est medium secundum aequidistantiam ab extremis, sed
accipitur secundum rationem rectam; et ideo contingit id quod est parum uni, esse satis alteri; sicut quod est
parum sano in cibis, esse satis infirmo qui per abstinentiam curari debet.
Curatio autem spiritualis morbi affinior est virtuti quam curatio morbi corporalis; unde et illud quod alias esset
modicum, vel minus debito, tamen volenti vulnus peccati curare, satis est; et sic jejunium medium virtutis non
corrumpit. Tamen sciendum, quod medium virtutis non consistit in indivisibili, sed habet aliquam latitudinem in
qua virtus salvatur, quamvis termini illius latitudinis, quos praetergredi salva virtute non licet, non possunt
sermone determinari; et ideo qui dimittit aliquid quo licite posset uti, non oportet quod statim a medio virtutis
discedat.
RA2
Ad secundum dicendum, quod jejunium a quo quis jejunus dicitur, non nominat aliquem actum, sed privationem
praecedentis cibi; et ideo secundum ipsum non dicitur aliquis jejunare. Sed jejunium ecclesiae nominat actum
quemdam, secundum quem in cibis sumendis se regulat aliquis secundum ecclesiae statutum; et secundum hoc
jejunium dicitur aliquis jejunare; et ideo hoc jejunium potest esse actus virtutis.
RA3
Ad tertium dicendum, quod necessarium dupliciter accipitur in cibis. Primo ad conservationem vitae; et tale
necessarium non licet subtrahere per jejunium, sicut nec interimere seipsum. Sed hoc necessarium est valde
modicum, quia modicis natura contenta est. Alio modo dicitur necessarium ad conservandam valetudinem
corporis: quae quidem accipitur in duplici statu. Primo secundum sufficientiam habito respectu ad ea quae
incumbunt ex officio, vel ex societate eorum ad quos convivit, necessario agenda; et tale etiam necessarium
subtrahi non debet; hoc enim esset de rapina jejunii offerre, si aliquis propter jejunium impediretur ab aliis
operibus ad quae alias obligatur. Unde Hieronymus dicit: de rapina holocaustum offert qui vel ciborum nimia
egestate, vel manducandi vel somni penuria immoderate corpus affligit. Si etiam sit tanta abstinentia quod homo
ab operibus utilioribus impediatur, quamvis ad ea de necessitate non teneatur, indiscretum est jejunium, etsi non
sit illicitum. Unde Hieronymus dicit ubi supra: rationalis homo dignitatem amittit, qui jejunium caritati, vel
vigilias sensus integritati praefert. Secundo accipitur valetudo corporis secundum optimam corporis
dispositionem; et quia caro in suo robore consistens, difficilius spiritui subditur, ideo necessarium ad
valetudinem sic acceptam etsi licite accipi possit, tamen laudabiliter subtrahi potest; et talis subtractio non
multum mortem accelerat, cum corpus humanum inveniatur frequentius ex superfluitate quam ex defectu
1658

