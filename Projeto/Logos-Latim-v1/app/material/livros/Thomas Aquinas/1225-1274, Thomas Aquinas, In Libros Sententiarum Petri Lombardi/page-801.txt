Praeterea, aliquis non peccat ex electione, prout peccatum in spiritum sanctum ex electione dicitur, nisi
removeantur omnia quae a peccato retrahere possunt: quolibet enim retrahente manente, peccatum non eligitur.
Sed omnia retrahentia a peccato non tolluntur nisi per omnia sex enumerata.
Ergo nullum istorum sex per se sumptum est species peccati in spiritum sanctum; sed simul accepta per modum
partium integralium faciunt unum peccatum in spiritum sanctum.
SC1
In contrarium est quod in littera determinatur per auctoritates sanctorum.
CO
Respondeo dicendum, quod, sicut dictum est, in corp. Praec. Art., peccatum in spiritum sanctum, proprie
loquendo, secundum quod est determinatum genus peccati, consistit in actu voluntatis abjicientis id per quod
aliquis a peccato retrahitur. Contingit autem hoc dupliciter. Retrahitur enim aliquis a peccato et operatur bonum
propter se, et aliquis propter aliud. Propter aliud autem dupliciter: vel ad vitanda supplicia, vel ad consequenda
praemia: et neutrum virtuosi est, qui bonum propter se operatur, et malum propter se fugit: et haec duo tolluntur
per praesumptionem, quae privat timorem suppliciorum; et per desperationem, quae tollit spem praemiorum.
Propter se autem aliquis operatur bonum vel fugit malum, quando movetur principaliter ex aliquo quod in ipso
actu virtutis vel peccati est. Hoc autem est dupliciter. Aliquid enim potest considerari in actu virtutis vel vitii ut
est quoddam humanum bonum, et aliquid ut est quoddam divinum. Si ergo consideretur actus peccati ex parte
ejus quod est humanum in actu; sic duo possunt ibi esse, scilicet delectatio indebita, et deformitas actus; et ex
utroque aliquis a peccato retrahitur: et secundum hoc sunt duae species peccati in spiritum sanctum, scilicet
obstinatio et impoenitentia; quia per obstinationem aliquis firmiter adhaeret delectationi, ac si non esset
incompetens; per impoenitentiam autem non vitat deformitatem quae est in actu, quae erat ratio poenitendi.
Divinum autem in actu virtutis, quod etiam a peccato retrahit, est duplex: unum scilicet veritas fidei quasi
dirigens, et aliud sicut inclinans, scilicet ipsa gratia per spiritum sanctum in ecclesiam diffusa: contra primum est
impugnatio veritatis agnitae, contra secundum invidentia fraternae gratiae.
Quidam autem sic accipiunt distinctionem harum specierum: dicunt enim, quod peccatum in spiritum sanctum
opponitur specialiter gratiae poenitentiali, per quam fit remissio peccatorum.
Ad remissionem autem peccati quaedam exiguntur ex parte remittentis, quaedam ex parte ejus cui remittuntur, et
quaedam ex parte ejus per quod fit remissio. Ex parte remittentis concurrunt duo; scilicet misericordia, et contra
hoc est desperatio; et justitia, et contra hoc est praesumptio: ex parte ejus etiam cui remittuntur, duo: scilicet
propositum non peccandi, contra quod est obstinatio; et dolor de commissis, contra quod est impoenitentia: ex
parte ejus per quod fit remissio, duo: scilicet fides ecclesiae, contra quam est impugnatio veritatis agnitae; et
gratia quae datur in sacramentis, contra quam est invidentia fraternae gratiae.
RA1
Ad primum ergo dicendum, quod desperatio, secundum quod est species peccati in spiritum sanctum, non
provenit ex hoc quod aliquis neget remissionem peccatorum; sed quia remissionem peccatorum, quam fieri
credit, ut liberius vacet peccatis, sponte a se abjicit, dum non vult tendere in hoc quod remissionem peccatorum
consequatur.
RA2
Ad secundum dicendum, quod praesumptuosus non peccat ex hoc quod Dei misericordiam nimis magnam
arbitretur, sed quia justitiam ejus contemnit; et in hoc etiam misericordiae derogat, abutens ea, ac si non esset
justa.
RA3
Ad tertium dicendum, quod sicut perseverantia dicitur dupliciter; uno enim modo est virtus specialis, prout dicit
propositum perseverandi in bono incepto usque ad finem; et alio modo est circumstantia aliarum virtutum, prout
dicit actualem durationem in actibus virtutum usque ad mortem; ita etiam et impoenitentia, secundum quod dicit
propositum non poenitendi, est species peccati in spiritum sanctum; secundum autem quod dicit permanentiam
in peccato usque ad mortem, negando peccati poenitentiam, sic est accidens vel circumstantia aliorum
peccatorum.
RA4
Ad quartum dicendum, quod obstinatio et impoenitentia non differunt secundum praeteritum et futurum; potest
enim aliquis dici impoenitens qui proponit etiam de peccatis quae faciet, non poenitere: sed differunt secundum
diversa quae in peccato attenduntur, quae respondent eis quasi objecta, ut in prima assignatione dictum est.
RA5
Ad quintum dicendum est, quod veritas, sapientia, et hujusmodi, possunt dupliciter considerari; vel secundum
propriam rationem, et sic appropriantur filio; vel secundum quod habent rationem doni, et secundum hoc
appropriantur spiritui sancto, qui est primum donum, in quo omnia dona donantur, ut in libro 1 dist. 18, dictum
est; et ita aliquis impugnans veritatem agnitam ex certa malitia, in spiritum sanctum peccat.
RA6

801

