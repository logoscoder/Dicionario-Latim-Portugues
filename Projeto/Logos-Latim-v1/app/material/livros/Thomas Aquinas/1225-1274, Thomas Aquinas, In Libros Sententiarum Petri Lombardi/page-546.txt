RA1
Ad primum ergo dicendum, quod, sicut Augustinus dicit, illa auctoritas non cogit ponere animam de substantia
Dei esse. Primo, quia hoc quod homo flando emittit, est de aere exteriori quem respirando attraxit, non de
substantia ejus. Secundo, quia etsi esset de substantia sufflantis, nullo modo esset de substantia animae, etsi
etiam poneretur de substantia corporis. Deus autem hoc modo se habet ad totum universum regendo ipsum, sicut
anima ad corpus; unde non sequitur animam hominis esse de substantia Dei. Tertio, quia anima tantummodo
corpori dominatur, unde flatum non nisi de corpore facere potest; Deus autem est supra omnem naturam; unde
non oportet ut de corporalibus elementis animam faciat; sed de nihilo eam creat immensitate potestatis suae;
unde figurative dicitur flare, quasi flatum faceret. Isaiae 57, 16: omnem flatum ego feci.
RA2
Ad secundum dicendum, quod dicimur nos esse genus Dei quantum ad animam, non ita quod anima sit de divina
essentia, sed quia participat naturam intellectualem quae etiam in Deo est; secundum quod etiam dicitur ad
imaginem Dei.
RA3
Ad tertium dicendum, quod cum anima non habeat eamdem operationem numero quam Deus habet, sed similem,
non sequitur quod habeat eamdem naturam, sed similem: nec ex tali similitudine unitas essentiae concludi potest,
ut dictum est.
RA4
Ad quartum dicendum, quod intellectus creatus intelligit Deum non per identitatem naturae, sed per unionem ad
ipsum, quae est vel per aliquam similitudinem non quidem abstractam, sed effluxam a Deo in intellectum; et
hunc modum intelligendi vocat Avicenna, per impressionem, dicens, intelligentias in nobis esse ex hoc quod
impressiones earum in nobis sunt: vel per unionem ad ipsam essentiam lucis increatae, sicut erit in patria.
Materia autem prima cognoscibilis est, non per aliquam speciem ab ipsa receptam, sed per analogiam ad
formam, ut dicitur in 1 phys.; et ideo est de illis quae suo defectu perfecte intelligi non valent, ut dicit boetius in
Lib. De duabus naturis.
RA5
Ad quintum dicendum, quod secundum Philosophum in 10 metaph., non est idem esse diversum et esse
differens: quia differens ad aliquid dicitur (unde oportet omne differens, proprie loquendo, aliquo differre);
diversum autem absolute dicitur; unde quae diversa sunt, non oportet aliquo diversa esse, sed seipsis: si enim
oporteret omnia diversa in aliquo differre, in infinitum abiretur; et ideo oportet devenire ad prima simplicia, quae
seipsis diversa sunt, ut patet in differentiis, quibus species distinguuntur. Si ergo differens stricte sumatur
secundum praedictam acceptionem, sic prima propositio falsa est, eo quod aliqua non differunt quae diversa
sunt. Idem autem non differenti sed diverso opponitur. Si autem sumatur differens large pro diverso et differenti,
sic prima propositio vera est, sed media est falsa, ut ex praedictis patet.
RA6
Ad sextum dicendum, quod creaturae non dicuntur divinam bonitatem participare quasi partem essentiae suae,
sed quia similitudine divinae bonitatis in esse constituuntur, secundum quam non perfecte divinam bonitatem
imitantur, sed ex parte.
|a2 Articulus 2: Utrum anima humana sit constituta ex aliqua materia.
AG1
Ad secundum sic proceditur. Videtur quod anima ex aliqua materia constituta sit. Omne enim quod est hoc
aliquid in natura, est compositum ex materia, ut in 2 de anima patet. Sed anima rationalis est hujusmodi: quia est
per se sine corpore existens, ab alia anima ejusdem speciei numero distincta. Ergo etc..
AG2
Praeterea, in quocumque inveniuntur proprietates materiae, oportet materiam inveniri, cum proprietates rei a re
non separentur. Sed in anima inveniuntur quaedam proprietates materiae, ut subjici, recipere, pati, et hujusmodi.
Ergo videtur quod sit ex materia composita.
AG3
Praeterea, secundum Philosophum in 2 metaph., necesse est imaginari materiam in re mota.
Sed animae mutabilitas ostenditur ex hoc quod vitiis et fallaciis deformis redditur; formatur autem virtutibus
veritatisque doctrina, secundum Augustinum.
Ergo in anima est materia.
AG4
Praeterea, secundum Philosophum, in 8 metaph., nullius agentis actio terminatur nisi ad compositum. Sed actio
creantis Dei terminatur ad animam, quam in esse producit. Ergo est ex materia et forma composita.
AG5
Praeterea, nihil vivit seipso nisi Deus. Sed anima non tantum vivificat corpus, sed etiam vivit.
Ergo seipsa non vivit, sed aliquo sui. Sed omne illud in quo est principium vitae et recipiens vitam, est ex
materia et forma compositum. Ergo etc..
546

