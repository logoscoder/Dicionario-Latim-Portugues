Ad primum ergo dicendum, quod dilatio spei antiquis patribus non faciebat afflictionem, quia afflictionis
capaces non erant. Vel dicendum, quod quamvis spes ratione absentiae speranti afflictionem faciat, tamen ratione
certitudinis delectationem facit.
Et quia certitudo spei in eis deficere non poterat, ideo delectatio quae ex certitudine causabatur, absorbebat
omnem afflictionem, quae ex absentia contingere posset.
RA2
Ad secundum dicendum, quod quamvis non sint in statu merendi, tamen prius meruerunt, et ex illis meritis spes
eorum provenit.
Articulus 5D
AG1
Ulterius. Videtur quod etiam damnati et Daemones habeant spem. Job 40, 28, dicitur de ipso: spes ejus
frustrabitur eum. Ergo habet spem.
AG2
Praeterea, sicut fides est informis, ita et spes. Sed habent fidem informem. Ergo et spem.
SC1
Sed contra, spes non est de impossibili. Sed Daemones et damnati, cum sint in malitia obstinati, non possunt
pervenire ad vitam aeternam.
Ergo non possunt habere spem.
CO
Ad quartam quaestionem dicendum, quod spes fundatur super facultatem perveniendi ad illud quod speratur, vel
veram vel aestimatam.
In Daemonibus autem et damnatis non est facultas ad beatitudinem perveniendi neque in rei veritate neque in
eorum aestimatione, quia suae damnationis ignari non sunt; et ideo in eis spes futurae beatitudinis esse non
potest.
RA1
Ad primum ergo dicendum, quod spes ibi improprie sumitur pro expectatione dilationis judicii: unde etiam
Christo dicebant, Matth. 8, 29: venisti ante tempus torquere nos.
RA2
Ad secundum dicendum, quod fides non est tantum de illis quae pertinent ad se, sicut spes; et ideo possunt
habere fidem de Deo et de aliis, non autem spem de seipsis. Vel dicendum, quod fides informis nullo modo facit
tendere in Deum, sicut facit spes etiam informis aliquo modo, ut prius dictum est; et ideo non est simile de fide
et spe.
EX
Qua spiritualia et aeterna bona sperantur. Contra.
Aeternum est unum tantum. Ergo non debuit pluraliter dicere aeterna.
Praeterea, spes est de futuro. Omne autem futurum, est temporale; nullum temporale aeternum.
Ergo spes non est de aeternis.
Praeterea, nullum temporale aeternum. Ergo superfluit quod dixit, spiritualia.
Et dicendum, quod illud quod per se est aeternum, est unum tantum; sed ejus aeternitas participatur quantum ad
multa bona in beatis, scilicet quantum ad diversas dotes; et hae participationes dicuntur bona aeterna, non quia
careant principio, sed quia carent fine. Vel referendum est ad pluralitatem attributorum.
Ad secundum dicendum, quod illud quod in se est aeternum, est futurum speranti; et sic de Deo potest esse spes.
Ad tertium dicendum, quod spiritualia dicit propter dotes corporis, quae corporalia sunt, et quodammodo aeterna,
inquantum in perpetuum durabunt.
Vel dicendum, quod utrumque posuit, ut quasi gradatim ad objectum proprium spei perveniretur: quia est de
bono spirituali, neque quolibet, sed de aeterno, quod est Deus.
Est enim spes certa expectatio futurae beatitudinis.
Haec definitio datur per actum, ut dictum est. Prima autem data fuit per genus.
Quam natura praeit caritas. Verum est secundum quod est virtus, quod non habet nisi secundum quod est
informata caritate. Vel natura praeit, sicut perfectum imperfecto prius est natura, tempore posterius.
Spes est de invisibilibus. Contra, aliquis sperat pecuniam quam videt. Dicendum, quod spes, proprie loquendo,
est de non habitis. In spiritualibus autem et aeternis, ea videre, est ipsa habere; non autem in corporalibus; et ideo
dicitur esse de invisibilibus.
Vel dicendum, quod dicitur esse de invisibilibus, inquantum est de futuris: quia pecunia etsi videatur in se, non
tamen videtur ut possessa; et hoc modo spes in ipsam tendit.
Spes autem non nisi bonarum rerum est, nec nisi futurarum rerum, et ad eum pertinentium qui earum spem
gerere perhibetur. Contra, Luc. 24, 21: nos autem sperabamus quod ipse esset redempturus Israel. Ergo spes est
etiam de alienis.

1151

