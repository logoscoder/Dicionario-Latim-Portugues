|a5 Articulus 5: Utrum Christus reconciliaverit nos Deo.
Articulus 5A
AG1
Ad quintum sic proceditur. Videtur quod Christus non reconciliaverit nos Deo; quod mediatoris est officium.
Nullus enim reconciliatur diligenti, sed odienti. Sed Deus pater nos diligebat: quia ipse diligit omnia quae sunt,
et nihil odit eorum quae fecit; sapient. 11. Ergo Christus nos ei non reconciliavit.
AG2
Praeterea, joan. 3, 16: sic Deus dilexit mundum, ut filium suum unigenitum daret. Ergo magis amor patris est
causa passionis quam e converso: et ita videtur quod per mortem Christi non simus Deo reconciliati.
AG3
Praeterea, Matth. 22, dicitur, quod homo rex, cujus filium cultores vineae occiderant, veniens perdidit homicidas
illos: et per illum hominem significatur Deus pater, cujus filius occisus est.
Ergo per mortem Christi sunt inimicitiae magis auctae quam ablatae.
SC1
Sed contra, Rom. 5, 10: cum inimici essemus, reconciliati sumus Deo per mortem filii ejus.
SC2
Praeterea, per satisfactionem Deo reconciliamur.
Sed Christus per passionem suam pro nobis satisfecit.
Ergo nos Deo reconciliavit.
CO
Respondeo dicendum ad primam quaestionem, quod dilectio Dei ad nos secundum effectum indicatur. Cum
enim ipse, quantum in se est, ad omnes aequaliter se habeat, secundum hoc aliquos dicitur diligere secundum
quod eos suae bonitatis participes facit. Ultima autem et completissima participatio suae bonitatis consistit in
visione essentiae ipsius, secundum quam ei convivimus socialiter, quasi amici, cum in ea suavitate beatitudo
consistat. Unde illos dicitur simpliciter diligere quos admittit ad dictam visionem vel secundum rem, vel
secundum causam, sicut patet in illis quibus dedit spiritum sanctum quasi pignus illius visionis. Ab hac igitur
participatione divinae bonitatis, scilicet a visione essentiae ipsius, homo per peccatum amotus erat; et secundum
hoc homo dicebatur privatus Dei dilectione. Et ideo inquantum Christus per passionem suam satisfaciens pro
nobis, ad visionem Dei homines admitti impetravit, secundum hoc dicitur nos Deo reconciliasse.
RA1
Ad primum ergo dicendum, quod omnes creaturas diligit quantum ad aliquem modum, quo communicat eis
bonitatem suam; sed illas dicitur simpliciter diligere quibus seipsum videndum communicat.
Joan. 14, 21: ego diligam eum, et manifestabo ei me ipsum.
RA2
Ad secundum dicendum, quod sicut Deus dicitur diligere creaturas quando jam sunt, inquantum eis actu suam
bonitatem communicat, quas antequam essent, dilexit secundum propositum communicandi eis suam bonitatem;
ita etiam dicitur Deus homines dilexisse secundum propositum communicandi vel concedendi hominibus suam
visionem, ex qua dilectione filium dedit. Sed per mortem filii dilexit eos quasi actualiter ad visionem sui
admittens, remoto impedimento quod eos a visione Dei impediebat.
RA3
Ad tertium dicendum, quod ex parte illorum qui occiderunt Christum, non fuit aliquid quod misericordiam
provocaret, sed magis iram; sed ex parte Christi qui pro nobis mortem sustinuit, fuit immensa caritas, quae fecit
passionem ex parte patientiae Deo acceptam: et sic per ipsam sumus reconciliati.
Articulus 5B
AG1
Ulterius. Videtur quod ipse non sit mediator secundum humanam naturam. Non enim est idem extremum et
medium. Sed humana natura est extremum istius reconciliationis quae fit hominis ad Deum. Secundum ergo
quod homo, Christus non est mediator.
AG2
Praeterea, medium compositum est ex extremis.
Sed compositum ex humana natura et divina non est in Christo nisi persona. Ergo non ratione humanae naturae,
sed ratione compositae personae est mediator.
AG3
Praeterea, secundum hoc est mediator secundum quod nos Deo conjunxit. Sed non potuisset nos Deo conjungere,
nisi inquantum est Deus. Ergo secundum quod Deus, est mediator.
SC1

1049

