Ad tertium dicendum, quod proportio dicitur dupliciter. Uno modo idem est proportio quod certitudo
mensurationis duarum quantitatum: et talis proportio non potest esse nisi duorum finitorum, quorum unum
excedit secundum aliquid certum et determinatum. Alio modo dicitur proportio habitudo ordinis, sicut dicimus
esse proportionem inter materiam et formam, quia se habet in ordine, ut perficiatur materia per formam, et hoc
secundum proportionabilitatem quamdam: quia sicut forma potest dare esse, ita et materia potest recipere idem
esse: et hoc modo etiam movens et motum debent esse proportionabilia, et agens et patiens, ut scilicet sicut
agens potest imprimere aliquem effectum, ita patiens possit recipere eumdem.
Nec oportet ut commensuretur potentia passiva recipientis ad potentiam activam agentis nec secundum numerum
(sicut unus artifex per artem suam potest in ligno inducere plures formas, ut formam arcae, et formam serrae; sed
lignum non potest recipere nisi unam illarum) nec etiam secundum intentionem: quia artifex per suam artem
potest producere pulchram sculpturam, quam tamen lignum nodosum non potest recipere. Et ideo non est
inconveniens ut hic modus proportionis inter Deum et creaturam salvetur, quamvis in infinitum distent: et ideo
possibilis est unio utriusque.
RA4
Ad quartum dicendum, quod contraria nunquam possunt uniri hoc modo quod insint eidem secundum idem; et
sic etiam nec creatura creatori unitur; quia secundum Damascenum, quod erat increabile, mansit increabile; et
quod erat creabile, mansit creabile.
RA5
Ad quintum dicendum, quod aliquid dicitur esse virtus in corpore pluribus modis. Uno modo quia est forma
corporis, et non habet operationem nisi mediante corpore; et sic potentiae sensitivae, et quae infra eas sunt
dignitate, dicuntur virtutes in corpore. Alio modo potest dici virtus in corpore, quia est forma dans esse corpori,
non tamen operans mediante corpore, quamvis indigeat corpore ad suam operationem, per quod repraesentatur
sibi suum objectum: et hoc modo intellectus possibilis est virtus in corpore. Alio modo posset dici virtus in
corpore quod est forma corporis, quamvis non operetur mediante corpore, nec a corpore aliquid recipiat; sicut
dixerunt de animabus orbium, qui posuerunt caelos animatos anima intellectuali tantum.
Et patet, quia esse virtutem in corpore significat vel esse formam corporis, vel etiam cum hoc dependere aliquo
modo ejus operationem a corpore: quorum neutrum de Deo dicimus, secundum quod incarnatus est. Unde ad hoc
quod ponamus eum incarnatum, non oportet quod ponamus eum virtutem in corpore, vel aliquo modo ad corpus
finiri.
|a2 Articulus 2: Utrum Deum incarnari fuerit congruum.
AG1
Ad secundum sic proceditur. Videtur quod non fuerit congruum Deum incarnari, etsi fuerit possibile. Sicut enim
bonitati opponitur malitia, ita majestati opponitur infirmitas. Sed summam bonitatem non decet assumere
aliquam malitiam. Ergo summae majestati indecens est omnis infirmitas.
Omnis autem sapiens vitat indecentiam. Ergo cum Deus sit sapientissimus, nullo modo nostram naturam, quae
infirma est, assumere debuit.
AG2
Praeterea, peccatum hominis et peccatum Angeli fuerunt ejusdem generis, quia uterque per superbiam peccavit.
Sed Deus Angelorum peccato non subvenit per alicujus naturae assumptionem.
Ergo nec peccato hominis subvenire debuit per incarnationem.
AG3
Praeterea, creatio recreationi respondet. Sed Deus ad creationem hominis nullam creaturam assumpsit.
Ergo nec ad ejus recreationem incarnari eum congruum fuit.
AG4
Praeterea, ut in psalm. 144, 9, dicitur, miserationes ejus super omnia opera ejus. Ergo plus decuit quod Deus
ostenderet immensitatem suae misericordiae quam severitatem suae justitiae. Sed ad magnitudinem
misericordiae pertinet ut peccata sine satisfactione remittantur: unde et a Deo nobis praecipitur ut debitoribus
nostris gratis dimittamus.
Ergo et Deus naturam humanam gratis reparare debuit, non expetendo satisfactionem: et ita non fuit opportunum
ut Deus homo fieret ad satisfaciendum pro hominibus.
AG5
Praeterea, nulla crudelitas Deo est attribuenda, quia summe est misericors. Sed exigere ab aliquo plus quam
potest, est crudele. Ergo Deus non exigit satisfactionem ab homine quam homo non potest implere; et ita homo
per se potest satisfacere: et sic non fuit necessarium quod Deus incarnaretur.
AG6
Praeterea, quicumque potest satisfacere pro majori peccato, potest satisfacere pro minori. Sed mortale peccatum
actuale est majus quam originale, quia habet plus de voluntario. Ergo cum homo possit pro mortali satisfacere,
potest pro originali multo fortius satisfacere; et sic idem quod prius.
AG7
819

