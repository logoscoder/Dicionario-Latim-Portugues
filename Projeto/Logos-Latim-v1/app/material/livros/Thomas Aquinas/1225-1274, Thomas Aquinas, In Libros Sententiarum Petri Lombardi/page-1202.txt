Sed quia caritas vehementius diligit Deum quam aliqua concupiscentia diligat aliquod commutabile bonum; si
aliquis affectum quem habet ad Deum, ad opus particulare extenderet, ut ad regulam operis, nunquam incideret
in peccatum. Sed quia in potestate nostra est uti caritatis actu, vel non uti, cum caritas voluntatem non cogat;
ideo affectio commutabilis boni praevalet, et inducit peccatum.
Et propter hoc patet quod omne peccatum est ex errore, et ex contemptu negligentiae. Unde boetius dicit: talia
tibi contuleramus arma, quae nisi prior abjecisses, invicta te firmitate tuerentur. Sic ergo homo in peccatum
lapsus caritatem amittit: quia per peccatum a Deo dividitur, cum sibi alium finem constituat, cum non possint
duo esse fines ultimi. Unde cum caritas habeat causam conjunctam ad Deum, statim amittitur unico actu; et hoc
invenitur in omnibus accidentibus quae habent causam extra subjectum: quia nihil potest permanere separatum a
sua causa essentiali, sicut patet de lumine. Secus autem est de habitibus qui habent causam in subjecto: quia illi
totaliter non destruuntur per unum actum peccati.
RA1
Ad primum ergo dicendum, quod hoc intelligendum est, si velit uti gratia; per quod filius Dei est: per eam enim
potest peccato resistere.
RA2
Ad secundum dicendum, quod quidam dixerunt, quod caritas nunquam meretur, nisi finalis. Sed hoc falsum est;
quia caritas finalis non potest dici nisi quae est in ultimo termino vitae; et tunc forte homo nihil meretur, sed
dormit. Unde dicendum, quod quolibet actu caritatis meretur vitam aeternam, et efficit eam sibi debitam. Sed
quando peccat, jam efficitur quodammodo alius, ut Philosophus dicit 9 ethic., quia transmutatur ab eo quod erat
sibi conveniens secundum naturam, in id quod est praeter naturam; et ideo non oportet quod ei reddatur; sicut
etiam id quod est debitum reddi sano, non redditur furioso.
RA3
Ad tertium dicendum, quod non est ex defectu caritatis quod a peccato vincatur, sed ex defectu habentis
caritatem, quia caritate non utitur, ut dictum est.
RA4
Ad quartum dicendum, quod cupiditas quamvis non sit in actu in eo qui habet caritatem, tamen est in radice, et
potest caritatem impedire ne in actum prorumpat; et quando non impeditur, tunc germinat, et caritatem expellit.
RA5
Ad quintum dicendum, quod in eodem instanti in quo peccatum advenit, caritas expellitur; et sicut illud est
primum instans in quo peccatum esse incipit, ita illud est primum in quo caritas non esse incipit, sicut patet in
naturalibus de duabus formis contrariis.
RA6
Ad sextum dicendum, quod illud quod est ad utrumlibet, inquantum ex alia causa intrinseca movetur, sic
determinatur ad alterum, et sic potest ab eo effectus procedere. Unde quando non est determinatum totaliter ab
aliquo uno, potest etiam determinari ad oppositum; et sic ab eo quod est in paucioribus respectu ipsius jam
determinati per primum, potest contrarium accidere ut in paucioribus propter aliud determinans quod est
contrarium illi determinanti ut in pluribus; et sic est in proposito: quia sicut caritas, quantum est in se, ut in
pluribus inclinat ad bonum, ita affectio sensibilis inclinat ad delectabile sensui, et ab hoc sicut ex quodam habitu
inclinatur voluntas ad peccatum.
RA7
Ad septimum dicendum, quod amor naturalis est secundum voluntatem totaliter determinatam ad unum; non
autem sic est de amore caritatis, nisi in illis qui jam confirmati sunt.
RA8
Ad octavum dicendum, quod per peccatum non totaliter separatur homo a Deo, quia sic esse desineret; sed
quantum ad ultimam et perfectam conjunctionem quam facit caritas. Et ideo non oportet quod fides per peccatum
tollatur, sicut caritas; sicut per interpositionem nubis aer radios solis amittit, non tamen omnimodam claritatem,
sicut quae est ex reverberatione, qualis etiam apparet ubi non sunt radii solis.
|a2 Articulus 2: Utrum liber vitae sit quid creatum.
Articulus 2A
AG1
Ad secundum sic proceditur. Videtur quod liber vitae sit quid creatum. Eccli. 24, 32: haec omnia liber vitae,
Glossa: hoc liber est vetus et novum testamentum. Hoc autem est quid creatum. Ergo et liber vitae.
AG2
Praeterea, Apoc. 20, 12: alius liber est apertus, qui est vitae; Glossa: Christus, qui tunc apparebit omnibus patens.
Sed non apparebit omnibus nisi secundum humanam naturam.
Cum ergo humana natura in Christo creata sit, videtur quod liber vitae sit quid creatum.
AG3

1202

