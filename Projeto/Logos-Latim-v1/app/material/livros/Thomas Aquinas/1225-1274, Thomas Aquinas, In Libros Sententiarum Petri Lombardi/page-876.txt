Explicare difficile est. Circa quod duo facit: primo ostendit quod Christus non dicitur natus de spiritu sancto,
sicut de patre; secundo exponit qua ratione de spiritu sancto natus dicatur, ibi: profecto modus iste quo natus est
Christus de maria virgine sicut filius, et de spiritu sancto non sicut filius, insinuat nobis gratiam Dei. Circa hoc
duo facit: primo ostendit quod hoc dicitur ad signandum rationem illius nativitatis, quia per gratiam est, ut ly de
denotet quasi rationem operis. Secundo ostendit aliam rationem qua hoc dici possit, scilicet quia spiritus sanctus
fecit Christum inquantum est homo, ut ly de denotet habitudinem causae efficientis, ibi: potest etiam dici
Christus secundum hominem ideo natus de spiritu sancto, quia eum fecit. Circa quod iterum duo facit; primo
prosequitur rationem secundo assignatam; secundo movet quamdam quaestionem circa verbum apostoli
inductum, ibi: sed quaeri potest, cum nos salvatorem natum profiteamur, cur apostolus factum eum dicat ex
semine David, et alio loco factum ex muliere; cum aliud sit fieri, aliud nasci.
Hic est triplex quaestio: prima de conceptione Christi in comparatione ad efficientiam spiritus sancti; secunda de
ipsa in comparatione ad matrem concipientem; tertia de ipsa per comparationem ad gratiam, per quam conceptio
facta dicitur. Circa primum quaeruntur duo: 1 utrum efficientia conceptionis Christi spiritui sancto appropriari
debeat; 2 utrum ratione hujus efficientiae Christi secundum quod homo, spiritus sanctus possit dici pater.
|a1 Articulus 1: Utrum efficientia conceptionis Christi debeat appropriari alicui personae.
Articulus 1A
AG1
Ad primum sic proceditur. Videtur quod nulli personae efficientia illa appropriari debeat.
Operatio enim Dei est sua essentia. Sed essentia est communis tribus personis, et nulli eorum appropriabilis.
Ergo nec operatio divina, qua conceptio hominis Christi perfecta est, alicui personae debet appropriari.
AG2
Praeterea, Damascenus dicit 1 capitulo 3 libri, quod incarnatione manifestabantur simul bonitas, potentia,
justitia, et sapientia Dei. Sed sicut bonitas appropriatur spiritui sancto, ita potentia patri, et sapientia filio. Ergo
efficientia carnis assumptae non magis uni personae quam alteri appropriari debet.
AG3
Sed contra, omnis operatio divina procedit ab eo secundum rationem alicujus attributi, sicut et operatio creaturae
procedit ab ea secundum suam formam. Sed quodlibet divinorum attributorum est alicui personae appropriabile.
Ergo et quodlibet divinum opus alicui personae appropriari debet sicut causae efficienti; et ita opus incarnationis.
CO
Respondeo ad primam quaestionem dicendum, quod, sicut dicit dionysius, 2 cap. De div. Nom., omne nomen
Dei operationem in creaturam designans, convenit toti trinitati: et ideo in qualibet operatione divina, appropriata
trium personarum ostenduntur, scilicet sapientia, potentia, et bonitas: quae etiam in operatione incarnationis
ostensa sunt, ut Damascenus dicit: bonitas quidem, inquantum proprii plasmatis non despexit infirmitatem;
potentia vero, inquantum maxime distantia conjunxit; sapientia vero, inquantum convenientem modum invenit
ejus quod impossibile videbatur: justitia etiam in eo quod per modum satisfactionis salutem humani generis
reparavit.
Unaquaeque tamen operatio divina huic personae magis quam illi est appropriabilis, secundum quod in ea magis
manifestatur attributum quod illi personae appropriatur. Bonitas autem divina secundum hoc in operatione Dei
manifestatur quod sine sui indigentia ea quae sunt sua, creaturae communicat; et quanto ea quae communicantur,
minus sunt creaturae debita, et quasi magis Deo propria, tanto magis bonitas Dei ostenditur, sicut sunt ea quae
gratis naturae superadduntur: et propter hoc gratiae spiritui sancto attribuuntur, cui bonitas appropriatur. Cum
ergo hoc praecipue supra conditionem humanae naturae sit ut in unitatem divinae personae assumatur, hoc opus
praecipue spiritui sancto appropriandum est.
RA1
Ad primum ergo dicendum, quod attributa appropriata personis praesupponunt rationem essentiae; sed
operationes divinae praesupponunt attributa secundum intellectum: et ideo propter appropriationem attributorum,
essentia non appropriatur alicui personae, sed operatio: quia judicium posterioris dependet a priori, et non e
converso.
RA2
Ad secundum dicendum, quod quamvis illa quatuor in incarnatione ostendantur, tamen praecipue manifestatur
ibi bonitas divina, ut ex dictis patet.
RA3
Tertium concedimus.
Articulus 1B
AG1
Ulterius. Videtur quod debeat appropriari patri: ipsi enim attribuitur potentia. Potentia autem activa quae in solo
Deo est, est principium efficiendi.
876

