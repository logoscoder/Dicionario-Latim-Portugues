RA3
Ad tertium dicendum, quod Christus nullo sacramento usus est, nisi sibi assumendo, ut exemplum aliis daret;
unde etiam ipse non baptizabat, sed discipuli ejus, ut dicitur joan. 3; et ideo quia poenitentiae usus quantum ad
ipsum non competebat ei qui peccatum non fecit, ideo nec quantum ad alios eo usus est; sed sicut sacramentorum
Dominus effectum sacramenti sine sacramentalibus praebebat.
EX
Revocabit sententiam etc.: hoc intelligendum est quantum ad ultimum misericordiae effectum, qui est vita
aeterna.
Sed originalia, pluraliter dicit propter hoc quod ad diversa peccata actualia inclinat, ut in 2 Lib., dist. 35, dictum
est.
Sed ut satisfecit digne et sufficienter: verum est, si intelligatur de sufficientia respectu consecutionis gloriae;
alias falsum est: et procedit hic secundum errorem qui in 14 dist., quaest. 1, art. 4, quaestiunc. 1, improbatus est,
ut scilicet non cadat aliquis, si vera sit.
Et ita reus constituitur: ly ita non dicit aequalitatem, sed similitudinem.

|+d23.q1 Distinctio 23, Quaestio 1
|a0 Prologus
Postquam determinavit Magister de baptismo, qui est sacramentum intrantium, et de confirmatione, eucharistia,
poenitentia, quae sunt sacramenta progredientium, hic quinto loco determinat de extrema unctione, quae est
sacramentum exeuntium; et dividitur in partes duas: in prima determinat de ipso sacramento; in secunda de usu
ipsius, ibi: quaerunt aliqui, si hoc sacramentum iterari possit. Prima in duas: in prima distinguit hoc sacramentum
ab aliis unctionibus; in secunda determinat omnia quae ad hoc sacramentum pertinent, ibi: hoc sacramentum
unctionis infirmorum ab apostolis institutum legitur. Et circa hoc tria facit: primo determinat institutionem;
secundo effectum, ibi: in quo ostenditur duplici ex causa sacramentum hoc institutum; tertio conformitatem
istius sacramenti ad alia, ibi: et sicut in aliis sacramentis, ita et in isto aliud est sacramentum, aliud res
sacramenti.
Quaerunt aliqui, si hoc sacramentum iterari possit. Hic determinat de usu istius sacramenti; et dividitur in duo
secundum duas opiniones quae tangit de iteratione istius sacramenti, et aliorum per consequens; secunda
ostenditur ibi: quidam autem de omni sacramento intelligi volunt quod non sit iterandum.
Hic est duplex quaestio. Prima de ipso sacramento extremae unctionis; secunda de administratione et usu ipsius.
Circa primum quaeruntur quatuor: 1 de ipsa extrema unctione; 2 de effectu ejus; 3 de materia ipsius; 4 de forma.
|a1 Articulus 1: Utrum extrema unctio sit sacramentum.
Articulus 1A
AG1
Ad primum sic proceditur. Videtur, quod extrema unctio non sit sacramentum. Quia sicut oleum assumitur ad
infirmos, ita ad catechumenos.
Sed unctio quae fit oleo ad catechumenos, non est sacramentum. Ergo nec extrema unctio quae fit oleo ad
infirmos.
AG2
Praeterea, sacramenta veteris legis fuerant signa sacramentorum novae legis. Sed extrema unctio non habuit
aliquam figuram in veteri lege.
Ergo non est sacramentum novae legis.
AG3
Praeterea, secundum dionysium, omne sacramentum est vel ad purgandum vel ad illuminandum vel ad
perficiendum.
Sed extrema unctio non ponitur neque ad purgandum neque ad illuminandum, quia hoc soli baptismo attribuitur:
neque ad perficiendum, quia hoc, secundum ipsum, pertinet ad chrisma et eucharistiam. Ergo extrema unctio non
est sacramentum.
SC1
Sed contra, sacramenta ecclesiae sufficienter subveniunt defectibus hominum secundum quemlibet statum. Sed
exeuntibus non subvenit aliud quam extrema unctio. Ergo ipsa est sacramentum.
SC2
Praeterea, sacramenta, ut supra dictum est, dist. 1, nihil aliud sunt quam quaedam spirituales medicinae. Sed
extrema unctio est quaedam spiritualis medicina: quia valet ad remissionem peccatorum, ut habetur jac. 5. Ergo
est sacramentum.
1839

