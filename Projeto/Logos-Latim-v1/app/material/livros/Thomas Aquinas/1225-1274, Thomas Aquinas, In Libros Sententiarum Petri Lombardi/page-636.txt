Ad quartum sic proceditur. Videtur quod libertas arbitrii non augeatur neque minuatur. Illud enim quod pertinet
ad rationem potentiae, non variatur per actus vel habitus; cum priora a posterioribus non varientur, sed eis
subjaceant. Sed libertas pertinet ad rationem potentiae, quae liberum arbitrium dicitur. Ergo non potest per actus
vel habitus virtutis aut vitii augeri et minui.
AG2
Praeterea, illud quod sequitur naturam aliquam, aequaliter invenitur in omnibus habentibus naturam illam. Sed
liberum arbitrium consequitur naturam intellectivam, ut dictum est. Ergo in eis non augetur nec minuitur.
AG3
Praeterea, liberum arbitrium dicitur ex eo quod cogi non potest. Sed negationes non recipiunt magis et minus in
diversis, nec in eodem secundum diversos status. Ergo etc..
AG4
Praeterea, illud quod est fortius, non vincitur nec in servitutem deducitur ab eo quod est debilius. Sed liberum
arbitrium est fortius quam sint passiones peccati, quia eis resistere potest, et sibi subjugare. Ergo videtur quod
non minuatur liberum arbitrium per servitutem peccati.
AG5
Praeterea, in illud quod quilibet per se potest, unus non est altero liberior. Sed in malum quilibet per se potest, et
in gratia et sine gratia.
Ergo videtur quod liberum arbitrium alicujus non sit liberius ad malum quam alterius; et ita videtur quod liberum
arbitrium non augeatur vel minuatur.
SC1
Sed contra est quod dicitur ad Roman. 7, 19: non quod volo bonum, hoc ago. Hoc autem in persona hominis
damnati dicitur, ut una Glossa exponit. Cum ergo in statu innocentiae nihil ad bonum impediret, videtur quod
liberum arbitrium augeatur et minuatur.
SC2
Praeterea, non redimitur nisi quod in servitute fuit. Sed per sanguinem Christi de peccato redempti sumus, ut 1
Petri, 1, dicitur. Ergo per peccatum in servitutem trahimur, et ita libertas minuitur.
CO
Respondeo dicendum, quod liberum arbitrium dicitur ex eo quod cogi non potest.
Coactio autem, ut prius dictum est, est duplex: una compellens, et alia inducens vel impellens.
Hoc autem est naturale et essentiale libero arbitrio ut sufficienter non cogatur coactione compellente, et hoc
sequitur ipsum in quolibet statu; unde non augetur talis libertas nec diminuitur per se, sed per accidens tantum.
Omnis enim proprietas quae consequitur naturam aliquam, quanto natura illa nobilius invenitur in aliquo, tanto
etiam proprietas illa perfectius participatur ab eo, secundum quem modum homo dicitur minus intelligens quam
Angelus; et ita etiam libertas a necessaria coactione nobilius invenitur in Deo quam in Angelo, et in uno Angelo
quam in alio, et in Angelo quam in homine. Libertas autem illa quae est ab impellentibus et disponentibus in
unam partem, augetur et minuitur, et acquiritur et amittitur, secundum quod illa disponentia augentur et
minuuntur, et acquiruntur vel amittuntur; unde libertas talis per se etiam augetur et minuitur in homine secundum
diversos status.
RA1
Ad primum ergo dicendum, quod libertas a necessitate est quae consequitur naturam potentiae; et ideo per actus
et habitus non variatur: sed libertas a disponentibus, sequitur habitum et actum; et ideo secundum diversitatem
actuum et habituum variatur.
RA2
Ad secundum dicendum, quod in quibus invenitur natura una aequaliter, invenitur etiam aequaliter illud quod
consequitur naturam illam. Sed natura intellectiva non invenitur aequaliter in Deo, Angelo et homine. Unde nec
etiam libertas a coactione aequaliter in omnibus est.
RA3
Ad tertium dicendum, quod quamvis negatio per se non recipiat magis ac minus, tamen per accidens intenditur et
remittitur, scilicet per intensionem et remissionem suae causae; sicut dicuntur majores tenebrae, quanto est majus
obstaculum lucis; unde etiam secundum quod causa libertatis, quae est natura intellectiva, invenitur nobilior et
minus nobilis, secundum hoc etiam ipsa libertas intenditur quodammodo et remittitur.
RA4
Ad quartum dicendum, quod liberum arbitrium nunquam ita vincitur aut servituti subjicitur passionibus peccati,
ut ad peccandum compellatur, quia jam sibi in peccatum non imputaretur; sed dicitur esse subjectum peccato,
inquantum ex peccato inclinatur ad peccandum sicut a disponente, non sicut a compellente.
RA5
Ad quintum dicendum, quod quamvis quilibet per se possit in malum, non tamen potest quilibet eodem modo
malum facere sicut ille qui habet habitum malitiae: unicuique enim habenti habitum est delectabilis operatio quae
est secundum habitum illum: et ideo illi qui habent habitus corruptos, opera abominabilia delectabiliter et sine
abominatione exercent: et ideo libere illud facere dicuntur, inquantum per habitum corruptum reprimitur
636

