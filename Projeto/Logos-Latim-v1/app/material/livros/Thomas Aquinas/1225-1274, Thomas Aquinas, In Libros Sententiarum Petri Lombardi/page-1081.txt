Praeterea, omne quod Christus in carne assumpta propter nos fecit, in nostram utilitatem cedere debuit. Sed per
ascensionem nihil nobis accrevit: quia ante per passionem et descensum ad inferos omne impedimentum
remotum fuit, et janua per passionem aperta est, et similiter per baptismum, quando caeli aperti sunt. Ergo non
fuit necessarium quod Christus ascenderet.
AG5
Praeterea, omnis actio Christi ad nostram salutem ordinatur. Sed magis esset ad salutem nostram ejus praesentia
corporalis quam ejus absentia.
Ergo videtur quod a nobis per ascensionem discedere non debuit.
SC1
Sed contra est quod in symbolo dicitur: ascendit ad caelos.
SC2
Praeterea, corpori nobilissimo debetur locus nobilissimus. Sed caelum empyreum est locorum nobilissimus. Ergo
corpus Christi, quod est nobilissimum, ad locum illum ascendere debuit.
SC3
Praeterea, in Christo praemonstrata est gloria resurrectionis, quae membris ejus promittitur. Sed promittitur
etiam membris Christi locus caelestis, unde Lucifer cecidit. Ergo videtur quod ipse prius ascendere debuit
pandens iter ante eos, ut dicitur michaeae 2, 13.
CO
Respondeo dicendum, quod ascendere in caelum fuit congruum et ipsi Christo, et nobis.
Christo quidem, quoniam ei omne quod ad gloriam pertinet, debebatur; unde cum caelum empyreum sit locus
congruus gloriae, et aliquod quasi praemium accidentale, Christo etiam debebatur ut ad locum illum ascenderet.
Nobis autem congruum fuit quantum ad tria. Primo ut nos quasi in corporalem possessionem induceret caeli,
quam nobis pretio sui sanguinis emerat. Secundo ut spem nostram ad caelum erigeret: quia dum humanam
conditionem sideribus importavit, credentibus caelum posse patere monstravit, ut dicit Augustinus.
Tertio ut jam Christum non secundum carnem cognoscentes, spiritualiter tantum ipsi conjungamur; et sic idonei
efficiamur ad accipienda dona spiritus sancti, secundum quod dictum est, Eph. 4, 8: ascendit in altum, dedit dona
hominibus.
RA1
Ad primum ergo dicendum, quod motus localis, ut dicit Philosophus, non mutat aliquid de eo quod est intra rem,
sed solum est secundum id quod est extra; unde motus localis non ponit exitum de potentia ad actum aliquem
intraneum rei, sed ad actum extrinsecum; et propter hoc non ponitur per motum localem aliqua imperfectio per
hoc quod desit aliquid eorum quae debent inesse; sed ponit imperfectionem secundum quid per hoc quod dum
est in loco isto non est in alio. Similiter dicendum est, quod ascensio Christi non fuit propter aliquam
indigentiam, qua indigeret ipse ex parte sua aliquid in seipso habere, sed propter nostram indigentiam, et ut esset
in loco sibi convenienti, in quo nondum erat.
RA2
Ad secundum dicendum, quod ascendere et descendere possunt dici proprie, et sic significant motum localem;
unde non conveniunt Christo secundum divinam naturam, sed secundum humanam, secundum quam descendit
ad inferos et ascendit localiter ad caelos. Dicitur etiam metaphorice descendisse secundum divinam naturam
inquantum se exinanivit formam servi accipiens, Philip. 2, et inquantum per novum effectum fuit in terris,
secundum quem ibi ante non fuerat: ascendisse autem quantum ad notitiam aliorum. Similiter quantum ad
humanam naturam ascendit, secundum quod exaltatus est ad gloriam resurrectionis, et notitiam populorum;
descendit autem secundum passionis ignominiam.
Quod autem dicitur, nemo ascendit, nisi qui descendit, ad personam referendum est, cui secundum naturam unam
convenit descendere de caelo, scilicet secundum divinam, inquantum sibi carnem in persona copulavit; et
secundum aliam, scilicet humanam, ascendere.
RA3
Ad tertium dicendum, quod Christo in ascensione non accrevit aliquod gaudium neque quantum ad intensionem,
neque quantum ad numerum eorum de quibus gaudendum erat: quia perfectum gaudium de omnibus ab instanti
suae conceptionis habuit: sed accrevit sibi novus modus gaudendi: quia de illo de quo prius gaudebat ut de
futuro, tunc gaudebat ut de praesenti.
RA4
Ad quartum dicendum, quod per passionem Christi omnia impedimenta fuerunt a nobis amota et omnia bona
data quantum ad meritum, quia scilicet per passionem Christus nobis meruit praedicta; sed oportuit ut per
effectum in illa bona per eum induceremur, quasi in corporalem possessionem eorum quae jam nobis emerat.
Dona autem gloriae in tribus consistunt. Primo in visione divina, quae est beatitudo animae; et hoc per effectum
contulit descendendo ad inferos. Secundum est gloria corporis; et hoc inchoavit in sua resurrectione.
Tertium est locus congruus; et hoc praestitit in sua ascensione. In baptismo autem caeli aperti sunt in signum
quod per baptismum, quem tunc inchoabat, in quo passio ejus operatur, plenarie caeli aditus pateret nobis.
RA5
1081

