suum, secundum quod est in officium naturae, habet tamen secundum quod est in remedium per carnalem
copulam; unde ponitur hic procreatio filiorum pro carnali copula, quam mulieres verecundantur expetere.
Septima manu propinquorum juret quod nunquam carnaliter convenerint. Divortium hoc modo fieri debet. Cum
impotentia coeundi allegatur, si uterque confiteatur, scilicet vir et uxor; vel si est evidens impedimentum, ut in
eunuchis, possunt statim separari. Si autem non est evidens, praecipiendum est eis ut adhuc cohabitent bona fide
carnali copulae operam dantes. Quod si usque ad triennium fieri nequit, tunc jurabit uterque quod bona fide
operam dantes, carnaliter conjungi non potuerunt; et ut divortium non de facili celebretur, requiritur quod septem
de propinquis, qui melius de hoc possunt per signa probabilia scire veritatem, jurent quod credant eos verum
dixisse.
Perjurii crimine rei teneantur; idest, eorum testimonium ita pro nihilo computatur ac si perjuri essent; non tamen
culpam aut infamiam perjurii incurrunt, si eos verum dicere credebant.
Sed si vir asserit se debitum reddidisse uxori, et illa diffitetur, cui potius fides habenda sit merito quaeritur. Item
sciendum, quod quando vir asserit copulam carnalem praecessisse, mulier negat; standum est juramento viri, nisi
per aspectum corporis sui mulier probare velit virum esse mentitum. Si tamen vir falsum jurat, et uxor
contrarium non possit probare, potest sibi providere de seorsum jacendo, ne ex impetitione viri ad libidinem
provocetur, et periculum incontinentiae immineat. Si autem vir neget carnalem copulam praecessisse, non est
standum juramento ejus, quamvis sit caput mulieris, si mulier affirmet: quia sic daretur facultas multis viris
dimittendi uxores suas.
Quod in fine hujus capituli continetur, ex rigore magis dictum intelligendum est quam ex canonica aequitate.
Sciendum est, quod si maleficium fuerit generaliter respectu cujuslibet faciens impotentiam coeundi, tunc si
alteri nupserit, ostendetur impedimentum non fuisse perpetuum; unde debet ad prius conjugium redire. Si autem
fuerit personale, idest respectu specialis personae, cum utrique detur licentia alteri nubendi; non potest reddita
potentia nubendi ad pristinum matrimonium redire, quia nullum fuit, et secundum est verum matrimonium.
Sed si contractum fuerit, non separentur. Hoc intelligitur, si fuit contractum quando habebant lucida intervalla.
Nec propriae uxori licet sibi reddere debitum.
Hoc non tenetur modo. Vel dicendum, quod reddere debitum vocat universaliter carnalem copulam, quia privatus
est quantum est ex parte sua, quamvis uxori suum jus remaneat. Quamvis enim matrimonium non claudicet,
tamen jus petendi debitum potest esse in uno, et non in alio.

|+d35.q1 Distinctio 35, Quaestio 1
|a0 Prologus
Postquam determinavit de impotentia coeundi, quae actum matrimonii impedit, hic determinat de separatione a
toro propter peccatum fornicationis, quae similiter actum matrimonii tollit vinculo matrimoniali durante; et
dividitur in partes duas: in prima ostendit quomodo adulterium sequens matrimonium tollit actum matrimonii
vinculo matrimoniali durante; in secunda ostendit quomodo adulterium praecedens matrimonium, etiam
matrimoniale vinculum tollit, ibi: solet etiam quaeri, an valeat duci in conjugium quae prius est polluta per
adulterium. Prima in duas: in prima ostendit quando licet uxorem dimittere propter fornicationem; in secunda
inquirit, utrum dimittere sit necessitatis, an liceat ei eam retinere, ibi: dicit tamen joannes chrysostomus etc..
Prima in duas: in prima ostendit quod viro licet dimittere uxorem, et e converso, propter fornicationem
commissam; in secunda ostendit quod neutri post separationem licet nubere propter prioris matrimonii vinculum
manens, ibi: si quis autem fornicationis expers fornicariam dimiserit, alii copulari non potest. Circa primum duo
facit: primo ostendit quod uterque conjugum potest alium dimittere propter fornicationem, quando ipse est a
fornicatione immunis; secundo ostendit quod hoc non potest fieri, quando ipse simili crimini subjacet, ibi: si vero
quaeritur, an adulter adulteram possit dimittere causa fornicationis; dicimus etc..
Hic quaeruntur sex: 1 utrum liceat viro uxorem dimittere causa fornicationis; 2 utrum ad hoc teneatur; 3 utrum
possit dimittere proprio judicio, vel judicium ecclesiae requiratur; 4 utrum vir et uxor quantum ad hoc sint
aequalis conditionis; 5 utrum post divortium debeant manere innupti; 6 de reconciliatione.
|a1 Articulus 1: Utrum propter fornicationem liceat viro uxorem dimittere.
AG1
Ad primum sic proceditur. Videtur quod propter fornicationem non liceat viro uxorem dimittere.
Non enim pro malo est malum reddendum.
Sed vir dimittens uxorem propter fornicationem, videtur malum pro malo reddere. Ergo hoc non licet.
AG2
Praeterea, majus peccatum est si uterque fornicetur quam si alter tantum. Sed si uterque fornicetur, non poterit
fieri divortium propter hoc.
Ergo nec si unus tantum fornicatus fuerit.
1973

