Ergo non possunt consecrare.
AG2
Praeterea, hoc sacramentum pollui non potest.
Sed secundum Hieronymum, haeretici panem pollutum comedunt. Ergo verum sacrificium non habent; ergo non
consecrant.
AG3
Praeterea, hoc sacramentum est unionis ecclesiae; unde et communio dicitur. Sed omnes praedicti hac unione
carent. Ergo consecrare non possunt.
SC1
Sed contra, sacerdos habet potestatem consecrandi ex ipso charactere; sed character manet in ipso haeretico,
schismatico, et excommunicato. Ergo possunt consecrare.
SC2
Praeterea, qualitas personae non exigitur nisi ad actum proprium personae. Sed consecratio non est actus
personalis ipsius sacerdotis, sed Dei cujus verbis consecrat. Ergo non impeditur propter propriam qualitatem.
CO
Ad tertiam quaestionem dicendum, quod quidam dixerunt, quod haeretici ab ecclesia praecisi, et similiter
excommunicati et schismatici, quia sunt extra unitatem ecclesiae, non possunt consecrare: et hujus opinionis
videtur fuisse Magister in littera. Sed quia omne illud quod per consecrationem datur, est perpetuum; ideo, sicut
baptismus, qui per consecrationem datur, nunquam amittitur, quantumcumque aliquis in haeresim labatur vel
schisma vel excommunicationem; ita nec sacerdotalis ordo aliquo modo amitti potest, ut Augustinus dicit ad
parmenianum.
Et quia potestas consecrandi ordinem sacerdotalem consequitur, ut dictum est, ideo haeretici et schismatici et
excommunicati consecrant, quamvis ad suam perniciem, dummodo servetur debita forma et materia et intentio,
quae etiam in infidelibus esse possunt, ut supra, dist. 5 de baptismo, dictum est.
RA1
Ad primum ergo dicendum, quod verbum canonis intelligendum est quantum ad illos qui debitam formam non
servant, vel quantum ad executionem quam amittunt; non enim jus consecrandi habent; et hoc solum posse
dicimur in jure, quod juste possumus. Vel loquitur de consecratione qua ordines conferuntur; quia ad
damnationem potius quam ad sanctificationem recipientium cedit. Et similiter quod Augustinus dicit, quod extra
ecclesiam non est locus veri sacrificii, intelligendum est quantum ad effectum; vel extra ecclesiam, idest extra
formam ecclesiae.
RA2
Ad secundum dicendum, quod dicitur panis pollutus non in se, sed quia ipsi et seipsos polluunt consecrando et
sumendo, et alios qui ab eis sacramenta scienter accipiunt.
RA3
Ad tertium dicendum, quod inquantum ordinem habet, ad unitatem ecclesiae pertinet, quamvis quantum ad
aliquid possit ab ecclesia esse praecisus.
Articulus 1D
AG1
Ulterius. Videtur quod degradatus non possit consecrare. Nullus enim consecrare potest qui non habet potestatem
consecrandi. Sed degradatus non habet potestatem consecrandi, quamvis habeat potestatem baptizandi, ut dicit
canon.
Ergo non potest consecrare.
AG2
Praeterea, ex eisdem fit res et corrumpitur, secundum Philosophum in 2 ethic.. Sed aliquis ex potestate episcopi
accipit posse consecrare.
Ergo quando ab ipso degradatur, videtur quod hoc posse amittat.
AG3
Praeterea, habens ordinem sacerdotalem non relinquitur puniendus judicio saeculari. Sed degradatus relinquitur.
Ergo non habet ordinem; ergo non potest consecrare.
SC1
Sed contra, si degradatus reconciliatur, non iterum ordinatur. Ergo ordinem non amisit; ergo consecrare potuit.
SC2
Praeterea, hoc idem probatur per indelebilitatem characteris, ut supra.
Utrum autem malus sacerdos, vel Angelus, possit consecrare, eadem ratio est quae et de baptizatione; et ideo
quaeruntur supra, dist. 5.
CO
Ad quartam quaestionem dicendum, quod degradatus, quia ordinem non amittit, potestatem consecrandi retinet;
sed jus consecrandi sibi aufertur; et ideo si consecrat, peccat: tamen consecratum est.
1588

