Ad quartum sic proceditur. Videtur quod non eadem processione spiritus sanctus habeat quod sit Deus et quod sit
donum. Non enim est eadem ratio communis et proprii. Sed donum est proprium spiritui sancto. Deus autem est
commune. Ergo non est idem donum et Deus.
AG2
Praeterea, quidquid habet spiritus sanctus per processionem, secundum rationem intelligendi consequitur ipsam
processionem. Sed deitas non est consequens processionem: quia non procedit neque per se neque per accidens,
sicut etiam non generatur. Ergo videtur quod spiritus sanctus non habet per processionem quod sit Deus.
SC1
Contra, spiritus sanctus non est Deus, nisi inquantum habet deitatem. Sed per processionem recipit totam
deitatem a patre. Ergo processione est Deus.
CO
Respondeo dicendum, quod sicut in filio est significare proprietatem ejus per modum relationis, ut cum dicitur
filiatio, et per modum exitus vel emanationis, ut cum dicitur generatio passive, vel nativitas; ita esset etiam in
spiritu sancto, si nomina essent posita; sed propter defectum nominum utimur eodem nomine ad significandum
emanationem ipsius, et proprietatem vel relationem, scilicet nomine processionis. Dico igitur, quod processio
potest dicere emanationem spiritus sancti, vel relationem sive proprietatem ejus. Si relationem vel proprietatem,
sic spiritus sanctus proprietate sua, formaliter loquendo, est spiritus sanctus et donum et amor, non autem Deus,
sicut nec filius filiatione est Deus formaliter loquendo, sed filiatione est filius, et deitate Deus, et sapientia
sapiens. Si dicat emanationem, tunc potest dici, quod spiritus sanctus sua processione est Deus et donum, sicut
etiam filius sua nativitate est filius et Deus; sed diversimode: quia deitas se habet ad generationem solum ut
accepta per generationem; sed filiatio, secundum rationem intelligendi, est consequens generationem. Et simili
ratione consequitur quod filius nascendo accipiat divinitatem; et non solum ita quod gerundium importet
concomitantiam, ut dicitur de aliquo: currendo est homo: sed importat ordinem ad acceptum, ut sit sensus: filius
nascendo accepit deitatem; idest, per nativitatem accepit divinitatem. Et similiter est de processione spiritus
sancti. Haec autem plenius dicta sunt supra, dist. 10, quaest. Unic. Art. 1.
RA1
Ad primum igitur dicendum, quod non eodem modo formaliter secundum rationem spiritus sanctus est Deus et
donum; sed per eamdem emanationem habet utrumque: quia sicut filius nihil habet nisi quod nascendo accepit,
ita et spiritus sanctus nihil habet nisi quod procedendo accepit.
RA2
Ad secundum dicendum, quod essentia divina non accepit novum esse in spiritu sancto per processionem, cum
unum et idem sit esse trium personarum; et ideo non procedit neque per se neque per accidens; neque etiam
processionem consequitur; sed hoc quod spiritus sanctus habeat deitatem, convenit ei ex sua processione.
|a5 Articulus 5: Utrum spiritus sanctus possit dici donum nostrum.
AG1
Ad quintum sic proceditur. Videtur quod spiritus sanctus possit dici donum nostrum. Donum enim dicitur
secundum respectum ad creaturam.
Sed eis quae important respectum ad creaturam, potest addi meum vel nostrum, ut creator noster. Ergo videtur
quod spiritus sanctus possit dici donum nostrum.
AG2
Item, sanctus nihil adimit de ratione hujus quod dicitur spiritus. Sed dicitur spiritus noster, ut spiritus eliae. Ergo
videtur quod potest dici spiritus sanctus noster.
AG3
Item, sicut filius importat relationem aeternam, a qua imponitur, ita et pater. Sed dicitur pater noster. Ergo etiam
potest dici filius noster.
AG4
Praeterea, quidquid datur nobis, est nostrum.
Sed filius datus est nobis. Ergo est filius noster.
AG5
Praeterea, in Deo idem est deitas et Deus et sapientia et bonitas et omnia hujusmodi. Sed dicitur Deus noster;
ergo etiam potest dici Deus sapientia nostra vel essentia nostra.
AG6
Sed e converso videtur quod non potest dici Deus noster. In pronomine enim nostrum vel meum, importatur
aliqua habitudo vel relatio creatoris ad creaturam. Sed Deus est nomen absolutum et nomen naturae, ut dicit
Ambrosius.
Ergo videtur quod non potest dici Deus noster.
CO
Respondeo dicendum, quod Deus non potest habere aliquam relationem ad nos, nisi per modum principii. Cum
autem causae sint quatuor, ipse non est causa materialis nostra; sed se habet ad nos in ratione efficientis et finis
161

