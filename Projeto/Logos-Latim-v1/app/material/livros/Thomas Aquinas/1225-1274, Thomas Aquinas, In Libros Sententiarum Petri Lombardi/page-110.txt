intellectus, est unius ab uno processio. Item est aliqua processio in divinis quae est simul a duobus, scilicet ab eo
qui procedit et ab eo a quo procedit; et haec distinguitur a prima secundum originem; quia ista secunda processio
est a procedente secundum processionem praedictam, quae est per modum naturae. Et inde est quod ista
processio dicitur per modum voluntatis esse, quia per consensum ex duobus volentibus potest unus amor
procedere. Et secundum istos modos diversos originis, producuntur plures personae relatione originis distinctae,
scilicet filius, qui est a patre, et spiritus sanctus, qui est ab utroque. Unde concedo quod nisi spiritus sanctus esset
a filio, non esset assignare distinctionem realem inter filium et spiritum sanctum.
RA1
Ad primum ergo dicendum, quod paternitas dicit modum determinatum originis, qui ulterius non potest
multiplicari secundum diversam rationem originis, sed tantum secundum materiam, ut diversificetur in numero;
sed processio dicit originem in communi, et potest secundum duos modos originis determinari; scilicet quod sit
processio unius ab uno non procedente, et quod sit processio etiam a procedente. Plures modi non possunt
inveniri qui distinguantur ex ratione originis; et ideo non possunt esse plures processiones in divinis quam duae.
Si enim acciperetur processio ab uno procedente vel pluribus, non esset differentia nisi secundum unum et plura,
quae differentia nullo modo ad originem pertinet, sicut si divideretur gressibile, non per bipes et quadrupes, sed
per album et nigrum.
RA2
Ad secundum dicendum, quod in natura creata est duplex communicatio: una quae est per modum naturae, et alia
quae est per modum amoris. Non autem in utraque communicationum communicatur natura, sed tantum in ea
quae est per modum naturae. Ex imperfectione autem voluntatis creatae est quod non potest communicari per
eam natura; quia illud quod procedit per modum voluntatis, scilicet amor, non est hypostasis per se subsistens,
sicut in divinis; et ideo ex perfectione divinae naturae est quod communicetur non tantum per actum naturae, qui
est generatio, sed per actum voluntatis, qui est consensus amoris.
RA3
Ad tertium dicendum, quod distinguuntur processiones in divinis et penes principium et penes finem. Ut enim
superius dictum est, quamvis natura divina sit principium generationis in patre, non tamen absolute sub ratione
naturae, sed sub ratione paternitatis. Et similiter a natura divina, inquantum est natura quae acquiritur in filio per
generationem, non habet filius quod sit filius, sed ab eo quod natura in filio secundum rem est ipsa filiatio. Et ita
patet quod ipsae relationes se habent aliquo modo ut principium et ut terminus ad ipsas processiones.
RA4
Ad quartum dicendum, quod, cum secundum processiones distinguantur personae, quae realiter plures sunt, non
potest dici quod processiones re non differunt sed ratione tantum. Nihil enim causat distinctionem majorem,
formaliter loquendo, quam sit distinctio qua distinguuntur ipsa ad invicem.
Sed sicut proprietates personales, secundum quod comparantur ad essentiam, sunt idem re, quia sunt divina
essentia, a qua tantum ratione differunt; secundum autem quod ad aliquid dicuntur, sunt secundum rem plures;
ita est etiam de processionibus: quia secundum quod comparantur ad naturam ut principium vel terminus, non
distinguuntur nisi ratione, secundum quod dicitur in Deo voluntas et natura ratione differre; sed quia
comparantur etiam ad proprietates relativas sicut ad principium vel terminum, ut dictum est, dist. 2, qu. 1, art. 5,
ideo ex hoc etiam habent realem differentiam.
RC1
Quod ergo objicitur, quod relationes consequuntur processiones, unde magis videtur quod processiones diversae
causent diversitatem relationum, quam e converso; vel ad minus erit ibi circulatio: dicendum, quod relatio in
divinis non tantum habet quod sit relatio, sed etiam quod sit personalis, idest constituens personam; et ex hoc
habet quasi actum differentiae constitutivae et formae propriae ipsius personae, cujus est operatio generationis
vel spirationis; et ideo non est inconveniens quod secundum relationis rationem relationes consequantur ipsas
processiones, et recipiant differentiam ab eis; secundum autem quod sunt formae propriae ipsarum personarum,
causent differentiam processionum.
|a3 Articulus 3: Utrum processio spiritus sancti debeat dici processio vel generatio.
AG1
Ad tertium sic proceditur. Videtur quod processio spiritus sancti non debet nominari processio, sed generatio. Si
enim non sit generatio, tunc contra generationem dividitur. Sed nullum commune dividitur contra proprium.
Cum igitur processio sit communis generationi et processioni spiritus sancti, videtur quod processio spiritus
sancti non debeat nominari processio.
AG2
Praeterea, sicut generatio filii dicit specialem modum originis, ita et processio spiritus sancti; alias non esset
proprietas constitutiva personae, ut prius dictum est, art. Antec.. Sed processio non dicit aliquem specialem
modum originis, ut dictum est, art. 1, istius dist.. Ergo modus originis spiritus sancti non debet per processionem
nominari.
AG3
110

