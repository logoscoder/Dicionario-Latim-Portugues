Unde sicut injuria illata immediate ad inaequalitatem justitiae pertingebat, et per consequens ad inaequalitatem
amicitiae oppositam; ita et satisfactio directe ad aequalitatem justitiae perducit, et ad aequalitatem amicitiae ex
consequenti.
Et quia actus aliquis elicitive ab illo habitu procedit ad cujus finem immediate ordinatur, imperative autem ab
illo ad cujus finem ulterius tendit; ideo satisfactio elicitive est a justitia, sed imperative a caritate.
RA2
Ad secundum dicendum, quod quamvis justitia sit principaliter circa operationes, tamen etiam ex consequenti est
circa passiones, inquantum sunt operationum causae. Sed sicut justitia cohibet iram ne alteri laesionem injuste
inferat, et concupiscentiam ne ad aliorum torum accedat; sic etiam satisfactio potest peccatorum causas excidere.
RA3
Ad tertium dicendum, quod quaelibet virtus moralis participat actus prudentiae, eo quod formaliter ipsa complet
in eis rationem virtutis, cum secundum eam medium accipiatur in singulis virtutibus moralibus, ut patet per
definitionem virtutis positam in 2 ethic..
Articulus 1C
AG1
Ulterius. Videtur quod definitio satisfactionis in littera inconvenienter ponatur ab Augustino.
Dicit enim quod satisfactio est peccatorum causas excidere, et eorum suggestionibus aditum non indulgere.
Causa enim actualis peccati fomes est. Sed in hac vita non possumus fomitem excidere. Ergo satisfacere non est
causas peccatorum excidere.
AG2
Praeterea, causa peccati est fortior quam peccatum. Sed homo per se non potest peccatum excidere. Ergo multo
minus causas peccati; et sic idem quod prius.
AG3
Praeterea, satisfactio, cum sit pars poenitentiae, praeteritum respicit, non futurum. Sed non indulgere aditum
suggestionibus peccatorum respicit futurum. Ergo non debet poni in definitione satisfactionis.
AG4
Praeterea, satisfactio dicitur respectu offensae praeteritae. Sed de offensa praecedenti nulla fit mentio. Ergo
inconvenienter assignatur definitio satisfactionis.
AG5
Praeterea, Anselmus ponit aliam definitionem in Lib. 1, cur Deus homo, ubi Sup., scilicet: satisfactio est
honorem debitum Deo impendere; in qua nulla fit mentio horum quae Augustinus hic ponit. Ergo altera earum
videtur esse incompetens.
AG6
Praeterea, honorem debitum Deo potest innocens impendere. Sed satisfacere non competit innocenti.
Ergo definitio Anselmi est male assignata.
CO
Ad tertiam quaestionem dicendum, quod justitia non ad hoc tantum tendit ut inaequalitatem praecedentem
auferat puniendo culpam praeteritam, sed ut in futurum aequalitatem custodiat: quia secundum Philosophum in 2
ethic., poenae medicinae sunt; unde et satisfactio, quae est justitiae actus poenam inferentis, est medicina, curans
peccata praeterita, et praeservans a futuris; et ideo quando homo homini satisfacit, et praeterita recompensat et de
futuris cavet. Et secundum hoc dupliciter potest satisfactio definiri. Uno modo respectu culpae praeteritae, quam
recompensando curat; et sic dicitur, quod satisfactio est injuriae illatae recompensatio secundum justitiae
aequalitatem; et in idem dicitur redire definitio Anselmi, qui dicit, quod satisfacere est Deo debitum honorem
impendere, ut consideretur debitum ratione culpae commissae. Alio modo potest definiri secundum quod
praeservat a culpa futura; et sic definit eam hic Augustinus. Praeservatio autem a morbo corporali fit per
ablationem causarum ex quibus morbus consequi potest: eis enim ablatis non potest morbus sequi. Sed in morbo
spirituali non est ita: quia liberum arbitrium non cogitur; unde causis praecedentibus potest vitari, quamvis
difficulter causis amotis potest incurri. Et ideo in satisfactionis definitione duo ponit: scilicet abscissionem
causarum quantum ad primum, et abstinentiam liberi arbitrii a peccato quantum ad secundum.
RA1
Ad primum ergo dicendum, quod accipiendae sunt causae proximae peccati actualis, quae dicuntur duo: scilicet
libido ex consuetudine vel actu peccati relicta, et aliquae reliquiae peccati praeteriti; et exteriores occasiones ad
peccandum, ut locus, societas mala, et hujusmodi; et tales causae in hac vita per satisfactionem tolluntur;
quamvis fomes, qui est causa remota peccati actualis, non tollatur totaliter in hac vita per satisfactionem, etsi
debilitetur.
RA2
Ad secundum dicendum, quod quia causa mali vel privationis, eo modo quo causam habet, non est nisi bonum
deficiens; bonum autem facilius tollitur quam construatur; ideo facilius est causas privationis et mali abscindere,

1630

