AG5
Item, major est unio quae est per gratiam unionis quam quae est per gratiam adoptionis. Sed in unione per
gratiam adoptionis non unitur menti una persona sine alia. Ergo nec una persona assumpsit carnem sine alia.
SC1
In contrarium videtur quod dionysius ea quae ad incarnationem pertinent, computat inter ea quae sunt de discreta
theologia. Haec autem sunt quae uni personae conveniunt sine alia. Ergo incarnatio convenit uni personae sine
alia, et non omnibus.
SC2
Item, incarnatio includit in suo intellectu missionem, ut in littera dicitur. Sed ad hoc quod una persona mittatur,
non sequitur quod omnes mittantur.
Ergo una persona sine alia incarnari potest.
SC3
Praeterea, major est distinctio rei et rationis quam distinctio rationis tantum. Sed rationes diversarum rerum in
divinis non distinguuntur nisi ratione; personae autem distinguuntur et re et ratione.
Ergo major est distinctio personarum in Deo quam rationum idealium. Sed Deus per unam rationem aliquid
operatur quod non operatur per aliam: quia alia ratione facit hominem, et alia ratione facit equum, ut Augustinus
ait. Ergo multo amplius una persona potest incarnari sine alia.
CO
Respondeo dicendum, quod quamvis tres personae sint unum in essentia, non tamen oportet quod si una
conjungitur carni, quod etiam alia.
Ad cujus evidentiam sciendum est, quod quando aliqua in aliquo conjunguntur, et in aliquo distinguuntur; tunc
solum necessarium est ut simul conjungantur, quando conjunctio fit secundum id in quo communicant, sive illud
sit idem numero, sive non; sicut patet quod homo et asinus communicant in animali: et ideo quidquid
communicat cum asino in genere, communicat etiam cum homine; sed quia homo et asinus differentiis specificis
distinguuntur, non oportet quod quidquid convenit cum asino in differentia specifica, conveniat cum homine
similiter: et ita etiam est in potentiis animae, quia omnes radicantur in essentia una numero: unde cum anima
uniatur corpori dupliciter, et secundum essentiam, ut est forma ejus, et secundum potentiam, ut est motor ipsius,
vel operans per ipsum; necessarium est ut anima quae unitur oculo, et quantum ad essentiam animae, inquantum
perficitur oculus in esse specifico, et secundum rationem visivae potentiae, prout efficitur instrumentum videndi,
conjungatur etiam linguae quantum ad essentiam animae, non quantum ad rationem potentiae ejusdem: eadem
enim essentia animae quae est in oculo, est in lingua; sed ibi secundum potentiam visivam, hic secundum
potentiam gustativam: et, quod plus est, aliqua potentia est quae nulli parti corporis conjungitur quantum ad
rationem potentiae, ut intellectus, sed solum quantum ad rationem essentiae. Dico ergo, quod tres personae
distinguuntur quidem in personalitate, sed conveniunt in natura. Unde quidquid uniretur filio in natura, de
necessitate uniretur patri; non autem oportet, si aliquid uniatur filio in persona, quod uniatur patri. Non enim
ponimus incarnationem filii esse hoc modo, ut sit unio facta in natura, sed solum in persona: et ideo non oportet
quod ponamus patrem incarnatum, sicut non oportet quod si potentia visiva sit actus corporis, intellectus sit actus
corporis, quamvis conveniant in una essentia animae.
RA1
Ad primum ergo dicendum, quod incarnatio includit in se unum illorum trium: quia incarnatio dicit unionem in
persona filii, cujus personalis proprietas est generatio.
RA2
Ad secundum dicendum, quod assumere duo importat, scilicet actionem et terminum unionis: dicitur enim
assumere, quasi ad se sumere. Quidquid ergo actionis importatur in hoc verbo, totum est commune tribus: verum
enim est dicere, quod tota trinitas univit humanam naturam filio in persona.
Sed terminus unionis est solum persona filii, et non patris: et ideo filius carnem assumpsit, et non pater nec
spiritus sanctus.
RA3
Ad tertium dicendum, quod de natura non dicitur incarnatio secundum se, sed ratione personae, secundum quod
tota natura divina incarnata est in una persona filii; et ideo non oportet quod incarnari de tribus dicatur: hoc enim
est necessarium in illis quae dicuntur de natura ratione ipsius naturae, non de illis quae dicuntur de natura ratione
personae: et hoc propter identitatem essentiae et personae; sicut essentia divina est persona filii, non tamen
persona patris est persona filii.
RA4
Ad quartum dicendum, quod si esset unio in substantia vel natura, sequeretur quod tres personae essent
incarnatae, si una incarnaretur; nunc vero non est unio facta in natura, ut scilicet ex divina et humana fiat unum:
sed in persona, ut sit una persona in humanitate et divinitate subsistens: et ideo ratio non procedit, ut ex
praedictis patet.
RA5

827

