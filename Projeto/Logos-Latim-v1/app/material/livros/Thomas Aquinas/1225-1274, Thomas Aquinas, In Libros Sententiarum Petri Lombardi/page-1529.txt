Ad tertium dicendum, quod ad circumscriptionem plus exigitur, scilicet quod locatum configuretur loco, aut e
converso: et hoc non est in proposito, ratione jam dicta.
RA4
Ad quartum dicendum, quod corpus naturale non habet quod repleat locum ex parte materiae, neque ex parte
dimensionum; unde secundum Philosophum in 4 phys., et in 3 metaph., dimensiones separatae si ponantur esse
(vel corpus mathematicum, quod idem est), replent locum, et non possunt esse simul cum alio corpore.
Nec obstat quod ipse in 4 phys., cap. 6, de vacuo videtur uti dimensionibus separatis quasi vacuo: quia procedit
ex suppositione illorum qui ponebant dimensiones separatas existentes inter terminos corporis continentis, esse
locum. Unde sequitur quod quando illae dimensiones fuerunt sine corpore sensibili, dicatur vacuum; sic enim
vacuum ponebant. Et ideo dicendum est in proposito, quod cum corpus Christi non comparetur ad locum istum
in quo est sub sacramento, mediantibus propriis dimensionibus, non replet locum; neque tamen locus ille est
vacuus, quia repletur dimensionibus separatis sacramenti corporis Christi.
Articulus 3B
AG1
Ulterius. Videtur quod contineatur sub eis saltem definitive. Quia plus distat a natura loci Angelus quam corpus
Christi. Sed Angelus non potest esse in loco quin loco definiatur, ut communiter dicitur. Ergo multo fortius
corpus Christi est definitive sub speciebus illis.
AG2
Praeterea, omne corporale individuum est determinatum ad hic et nunc. Sed corpus Christi est hujusmodi. Ergo
determinatur ad hic et nunc.
Ergo est definitive sub speciebus.
AG3
Praeterea, omne finitum existens alicubi, definitive est ibi. Sed corpus Christi est hujusmodi.
Ergo etc..
SC1
Sed contra, omne quod est definitive alicubi, ita est ibi quod non alibi. Sed corpus Christi non ita est sub
speciebus quod non alibi. Ergo non est definitive sub eis.
SC2
Praeterea, omne quod potest sine sui mutatione alibi esse quam hic, non est hic definitive: propter hoc enim
ponimus Angelos moveri, quia loco definiuntur.
Sed corpus Christi potest alibi esse quam sub speciebus illis sine omni mutatione vel sua vel specierum; puta, si
alibi corpus Christi consecratur. Ergo non erat hic definitive.
CO
Ad secundam quaestionem dicendum, quod ad hoc quod aliquid sit in loco definitive, duo requiruntur. Primum
est ut competat ibi esse ei, quia quod non est in aliquo loco, non potest loco illo definiri. Secundum est quod sit
ibi sicut in loco commensurato aliquo modo suae quantitati vel virtuti. Corpus enim bicubitale non definitur loco
unius cubiti, quamvis aliquo modo sit ibi; neque anima est definitive in manu, quia est in aliis partibus, eo quod
non est in manu secundum totam virtutem suam. Et ideo omne quod habet quantitatem finitam, vel virtutem,
oportet quod sit definitive in loco in quo est; et ideo Angeli definitive sunt in loco, non tamen Deus. Corpus
autem Christi quamvis secundum veritatem sit sub speciebus, non tamen competit ei ratione sui: quia neque
ratione suae quantitatis, ut dictum est, neque ratione suae virtutis, sed ratione illius quod in ipsum conversum est
ibi praeexistens, cujus dimensiones adhuc manent, quibus ad locum illum determinabatur; et ideo non definitur
loco illo, sed simili modo potest esse alibi, ubicumque fuerint panis dimensiones conversi in ipsum.
RA1
Ad primum ergo dicendum, quod Angelus est in loco quo definitur, non quia aliquid convertatur in ipsum, sed
ratione suae operationis, virtutis, et essentiae; et ideo non potest esse nisi in uno loco, quia substantia rei non est
nisi semel.
RA2
Ad secundum dicendum, quod corpus Christi, sicut et alia corpora, determinatur ad unum locum qui competit ei
ratione suae quantitatis, quia ibi est ut in loco; sed non hoc modo sub speciebus est; et ideo ratio non sequitur.
RA3
Ad tertium dicendum, quod finitum et infinitum sunt passiones quantitatis, secundum Philosophum in 1 phys.;
unde cum corpus Christi non habeat ex ratione suae quantitatis quod sit ubi consecratur, sed magis ex
conversione alterius in ipsum corpus Christi; sic esse in pluribus, et non definitive in uno, non pertinet ad ejus
finitatem vel infinitatem, sed magis ad numerum eorum quae convertuntur in ipsum.
Articulus 3C
AG1
Ulterius. Videtur quod corpus Christi non possit esse totum sub qualibet parte specierum.
1529

