Ergo et materia debet esse simplex; et ita materia confirmationis non debet esse commixta ex duobus liquoribus,
scilicet oleo et balsamo.
AG3
Praeterea, materia sacramenti debet esse omnibus communis: quia omnibus sacramenta proponuntur in salutem.
Sed oleum olivae et balsamum non est apud omnes. Ergo non sunt conveniens materia alicujus sacramenti.
AG4
Praeterea, ex aliis etiam rebus fit oleum quam ex oliva, sicut ex nucibus et papavere. Ergo videtur quod etiam ex
tali oleo posset fieri chrisma.
AG5
Praeterea, sacramentum confirmationis est ad corroborandum hominem in pugna spirituali. Sed vinum facit
homines bonae spei, secundum Philosophum, quod ad fortitudinem pugnae exigitur; et similiter panis cor
hominis confirmat, ut dicitur in Psal. 103. Ergo panis et vinum esset hujus sacramenti convenientior materia
quam oleum et balsamum.
AG6
Praeterea, materia sacramenti debet habere significationem et respectu effectus, et respectu alicujus quod in
Christo praecessit, a quo sacramenta profluxerunt. Sed per hujusmodi liquores nihil significatur in Christo
praecedens. Ergo hujusmodi liquores non sunt conveniens materia hujus sacramenti.
CO
Ad secundam quaestionem dicendum, quod, sicut dictum est, hoc sacramentum initium sumpsit ab adventu
spiritus sancti in discipulos, qui quamvis prius spiritum sanctum habuissent in munere gratiae, quo perficiebantur
ad ea quae ad singulares personas eorum pertinebant, tamen in die etiam Pentecostes susceperunt spiritum
sanctum, sed in munere gratiae quo perficiebantur ad promulgationem fidei in salutem aliorum; et ideo facta est
apparitio spiritus sancti linguis igneis, ut verbis essent proflui ad divulgandam fidem Christi; et caritate fervidi,
aliorum salutem quaerentes; et propter hoc dicitur Act. 2, 4: repleti sunt spiritu sancto, et coeperunt loqui. Igni
autem nihil convenientius accipi potuit loco ejus in materia confirmationis quam oleum, tum quia lucet, tum quia
maxime est nutritivum ignis. Figurae autem linguae nihil convenientius esse potuit quam balsamum propter
odorem, quia propter confessionem linguae odor bonae notitiae Dei diffunditur in omni loco. Et ideo sicut
visibilis apparitio spiritus sancti fuit in igne figurato figura linguae, ita materia confirmationis est oleum
balsamatum, ut oleum pertineat ad conscientiam quam oportet nitidam habere eos qui confessores divinae fidei
constituuntur; et balsamum ad famam, quam oportet effundere et verbis et factis fidei confessores.
RA1
Ad primum ergo dicendum, quod non debet in omnibus sacramentis observari uniformitas identitatis, sed
proportionalitatis; ut sicut materia unius sacramenti competit illi sacramento, ita materia alterius sacramenti
etiam competat alii. Et quia baptismus est janua sacramentorum, quasi principium et elementum omnium
aliorum, ideo sibi competit materia quae sit simplex elementum, non autem ita aliis sacramentis, in quibus
additur aliquid speciale; sicut corpora mixta habent aliquas virtutes superadditas speciem consequentes.
RA2
Ad secundum dicendum, quod virtus hujus sacramenti quamvis sit simplex in essentia, tamen est multiplex in
effectu: quia et hominem facit ferventem in conscientia, et famosum per confessionem; et ideo materia hujus
sacramenti est et una et multiplex: una in actu, sed multiplex in virtute, sicut et alia mixta.
RA3
Ad tertium dicendum, quod illa ratio procedit in sacramentis necessitatis, cujusmodi non est hoc sacramentum.
Tamen oleum et balsamum quamvis non ubique terrarum crescant, tamen ubique de facili transportari possunt.
RA4
Ad quartum dicendum, quod proprietates olei perfectius in oleo olivae inveniuntur, unde antonomastice oleum
dicitur; et praeterea ipsa oliva propter virorem perpetuum quem conservat, adjuvat ad significationem mysterii.
RA5
Ad quintum dicendum, quod vinum et panis roborant hominem per modum nutrimenti confortando hominem in
seipso; ideo magis competunt eucharistiae; sed oleum facit expeditum et ferventem ad ea quae exterius sunt; et
ideo etiam pugiles oleo unguntur; et ideo competit magis oleum huic sacramento.
RA6
Ad sextum dicendum, quod hac unctione, ut dicit Hugo de sancto victore, significatur illa unctio qua Christus
unctus est ut rex et sacerdos oleo laetitiae prae consortibus suis. Unde etiam a chrismate Christus dicitur, et a
Christo christianus; et propter hoc etiam dionysius per chrisma Christum significari dicit.
Articulus 2C
AG1
Ulterius. Videtur quod non exigatur materia prius sanctificata. Confirmatio enim, ut in littera dicitur, non est
majoris virtutis quam baptismus.
Sed in baptismo non requiritur materia prius sanctificata.
1464

