Praeterea, propter hoc peccatum Daemonis gravius judicatur quam peccatum hominis, quod eminentiorem
cognitionem de Deo habebat. Sed vir magis erat praeditus spirituali mente quam mulier, ut in littera dicitur. Ergo
videtur quod ipse gravius peccaverit.
AG4
Praeterea, regimen mulieris ad virum pertinebat; unde et supra dictum est, quod per virum ad mulierem
praeceptum delatum est. Ergo videtur quod etiam peccatum mulieris viro imputandum sit, et magis
aggravandum.
AG5
Praeterea, peccare ex consideratione misericordiae divinae, videtur esse peccatum praesumptionis, quae est
species peccati in spiritum sanctum, quod est gravissimum. Cum ergo vir peccaverit cogitans de Dei
misericordia, ut in littera dicitur, videtur quod ipse gravius peccaverit quam mulier.
SC1
Sed contra, peccatum a diabolo pervenit in mulierem, et a muliere in virum. Sed diabolus gravius peccavit quam
mulier. Ergo et mulier gravius quam vir.
SC2
Praeterea, ad idem sunt ea quae in littera adducuntur.
CO
Respondeo dicendum, quod, sicut supra dictum est, non est inconveniens quod duorum peccatorum unum sit
altero gravius, diversis circumstantiis consideratis; illud tamen simpliciter gravius dicendum est quod in pluribus
sive potioribus praeponderat: illud autem potissimum in quolibet peccato est quod ad peccatum movet, ut prius
dictum est, et ideo secundum hoc maxime gravitas peccati attendenda est: et secundum hoc patet quod peccatum
mulieris gravius est; mulier enim ex sola elatione mentis ad peccandum mota fuit, vir autem non ex sola elatione,
sed simul cum hoc ex quadam amicabili benignitate ad uxorem, quod aliquo modo peccatum ejus mitigat.
Item elatio quae movit mulierem, major fuit quam elatio quae movit virum. In muliere enim talis fuit elationis
progressus ut ad verba serpentis tantum excellentiae appetitum conciperet ut judicium rationis perverteret, et
crederet hoc possibile et verum quod diabolus dicebat: et propter hoc dicitur esse seducta. In viro autem non
tantum excrevit in principio amor propriae excellentiae ut judicium ejus perverteret, quasi crederet hoc esse
futurum; sed quia illud vellet, si possibile foret; et ideo non dicitur fuisset seductus: sed tamen talis elatio ad
experiendum ipsum incitavit; unde aliquam dubitationem elatio in eo fecit, quae in muliere firmam opinionem
conceperat: et ideo etiam voluntas mulieris perfecta consecuta est in appetitum divinae similitudinis; sed viri
imperfecta, scilicet sub conditione si possibile foret.
RA1
Ad primum ergo dicendum, quod, sicut ex praedictis patet, licet id quodammodo uterque appetierit, non tamen
aequaliter: quod enim creditur esse possibile, completum desiderium habet, id vero quod impossibile creditur
esse, vel de cujus possibilitate dubitatur, habet desiderium conditionatum tantum: quia homo illud vellet si
possibile foret. Quia ergo mens mulieris per elationem ad verba serpentis conceptam intantum excaecata est ut
illud possibile crederet quod diabolus promittebat, completum desiderium habuit; vir vero incompletum, quia
hoc possibile non credidit.
RA2
Ad secundum dicendum, quod in muliere non erat tanta debilitas quin peccato resistere posset; unde quamvis
debilitas mulieris sit aliqua circumstantia diminuens peccatum ipsius per comparationem ad virum non tamen
simpliciter minus peccatum fecit.
RA3
Et similiter dicendum ad tertium et quartum.
RA5
Ad quintum dicendum, quod cogitare de Dei misericordia cum proposito poenitendi et resiliendi a peccato, non
facit praesumptionis peccatum, sed magis peccatum alleviat; sed cogitare de Dei misericordia sine proposito
poenitendi hoc praesumptionis est, et contemptus divinae justitiae: nec sic Adam de misericordia cogitavit.

|+d22.q2 Distinctio 22, Quaestio 2
|a0 Prologus
Deinde quaeritur de ignorantia de qua fit mentio in littera; et quaeruntur duo: 1 an ignorantia peccatum sit; 2 an
peccatum excuset.
|a1 Articulus 1: Utrum ignorantia sit peccatum.
AG1

598

