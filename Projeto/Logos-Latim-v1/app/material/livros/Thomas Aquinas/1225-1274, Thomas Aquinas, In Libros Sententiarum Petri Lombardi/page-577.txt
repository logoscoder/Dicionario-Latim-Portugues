quamvis etiam per actionem quarumdam rerum naturalium extrinsecus agentium aliquid in eis efficiatur, ut patet
in unctione, et aliis similibus.
|a5 Articulus 5: Utrum immortalitas Adae fuerit eadem cum immortalitate resurgentium.
AG1
Ad quintum sic proceditur. Videtur quod immortalitas Adae non sit eadem cum immortalitate resurgentium.
Primo per hoc quod Augustinus dicit quod alia est immortalitas quam in Adam perdidimus, et alia quam per
Christum in resurrectione speramus.
AG2
Praeterea, de eodem in idem non est aliqua transmutatio. Sed infra dicetur, quod si Adam perstitisset,
transferendus erat de immortalitate quam habebat, in spiritualem vitam. Ergo immortalitas spiritualis, qualis est
resurgentium, non est eadem cum immortalitate Adae.
AG3
Praeterea, impassibilitas resurgentium est quaedam ipsorum dos. Sed Adam in primo statu dotem non habuit,
cum dos non debeatur nisi ei qui traducitur in domum caelestis sponsi per modum sponsae. Ergo etc..
AG4
Praeterea, ea quae causantur ex diversis principiis, oportet esse diversa. Sed immortalitas Adae causabatur ex
innocentiae gratia; immortalitas autem resurgentium causabitur ex habitu gloriae in beatis. Ergo non eadem
immortalitas est utrobique.
SC1
Sed contra, immortalitas corporis consequitur libertatem arbitrii, secundum ejus diversum statum. Sed in
omnibus statibus est eadem libertas arbitrii. Ergo eadem est immortalitas corporis in primo et ultimo
resurgentium statu.
SC2
Praeterea, una et eadem potentia est quae prius disposita est, et postmodum efficitur necessitas.
Sed corpus hominis in primo statu erat immortale, quasi secundum potentiam dispositam tantum, eo quod poterat
mori et non mori; in ultimo vero statu erit immortale secundum potentiam quae est necessitas ad vitam, quia
impossibile erit mori.
Ergo est una et eadem immortalitas.
CO
Respondeo dicendum, quod immortalitas dicit potentiam quamdam ad semper vivendum et non moriendum.
Haec autem potentia in natura humana ex parte corporis non invenitur, nisi imperfecta, quasi potentia
obedientiae tantum; eo quod per principia naturae, vitae sempiternitas haberi non potest; sed complementum
hujus potentiae est ex aliquo divino munere gratis collato. Sic ergo immortalitas dupliciter considerari potest: vel
quantum ad potentiam incompletam naturalem; et sic est una et eadem immortalitas, sicut una et eadem natura;
vel quantum ad munus gratiae, quod est quasi formale complens dictam potentiam, et sic invenitur differentia
utriusque immortalitatis et impassibilitatis; quia prima fuit per gratiam innocentiae, ultima vero erit per donum
gloriae. In primo enim statu talis erat victoria animae super corpus ut nihil in corpore fieri posset quod animae
adversaretur; sed in ultimo statu amplior erit victoria in hoc quod proprietates animae quodammodo in corpus
redundabunt, ut corpus agile et lucidum et spirituale efficiatur, et impassibile.
RA
Et per hoc patet responsio ad utramque partem.
EX
In primo statu fuit corpus hominis animale.
Videtur quod tale etiam erit in tertio statu, cum animal genus hominis sit, et semper de specie praedicetur. Et
dicendum, quod differt animal et animale quantum ad nominis significationem; quia animal nominat naturam
generis, quae a specie nunquam removetur, unde semper homo dicetur animal; sed animale dicit aliquod
denominatum ex natura animalis. Cum autem denominatio proprie sit ab eo quod est formale et perfectivum rei,
illi tantum animale esse competit in quo proprietates animalis quantum ad aliquod dominantur.
Hae autem sunt in quibus homo cum aliis animalibus convenit: et ideo qui brutales motus sequitur, idest
passiones sensitivae partis, animalis homo ab apostolo dicitur, 1 corinth., 2. Quia ergo in primo statu hominem
oportebat occupari circa opera nutritivae et generativae, sine quibus vitam conservare non poterat; ideo
animalem vitam dicebatur habere.
Corpus propter peccatum mortuum est. Videtur hoc esse falsum, et expositio insufficiens quae adjungitur: quia
quod in futurum necessarium est, nondum tamen dicitur esse factum: ergo etsi ex peccato necessitatem mortis
homo incurrat, non tamen corpus ejus mortuum dici debet.
Et dicendum secundum quosdam, quod homo post peccatum est in continuo actu deficiendi usque ad mortem,
secundum quod dicitur sapient. 5, 13: continuo nati desivimus esse; et ideo statim homo mortuus potest dici. Sed
hoc videtur redire in opinionem Heracliti, qui ponebat omnia moveri semper: volebat enim omnem
transmutationem quae in longo tempore contingit, puta augmenti, dividere secundum omnes particulas temporis,
577

