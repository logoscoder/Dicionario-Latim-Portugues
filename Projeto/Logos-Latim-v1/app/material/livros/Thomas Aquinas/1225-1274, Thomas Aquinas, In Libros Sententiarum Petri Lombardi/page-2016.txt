AG2
Praeterea, duo mala sunt magis impeditiva boni quam unum. Sed infidelitas unius tantum impedit matrimonii
bonum. Ergo multo fortius infidelitas utriusque; et ita inter infideles non potest esse matrimonium.
AG3
Praeterea, sicut inter fidelem et infidelem est disparitas cultus, ita interdum inter duos infideles; ut si unus sit
gentilis, et alter Judaeus. Sed disparitas cultus impedit matrimonium, ut dictum est.
Ergo ad minus inter infideles qui habent cultum disparem, non potest esse verum matrimonium.
AG4
Praeterea, in matrimonio est vera pudicitia.
Sed sicut dicit Augustinus, et habetur 28, quaest. 1, non est vera pudicitia infidelis cum uxore sua. Ergo non est
verum matrimonium.
AG5
Praeterea, matrimonium verum excusat carnalem copulam a peccato. Sed hoc non potest facere matrimonium
inter infideles contractum: quia omnis vita infidelium peccatum est, ut dicit Glossa Rom. 14. Ergo inter infideles
non est verum matrimonium.
SC1
Sed contra est quod dicitur 1 corinth. 7, 12: si quis frater habet uxorem infidelem, et haec consentit habitare cum
illo, non dimittat illam. Sed uxor non dicitur nisi propter matrimonium. Ergo inter infideles est verum
matrimonium.
SC2
Praeterea, remoto posteriori non removetur prius. Sed matrimonium pertinet ad officium naturae, quae praecedit
statum gratiae, cujus principium est fides. Ergo infidelitas non facit quin sit inter infideles matrimonium.
CO
Respondeo dicendum, quod matrimonium principaliter institutum est ad bonum prolis, non tantum generandae,
quia hoc sine matrimonio fieri posset, sed etiam promovendae ad perfectum statum: quia quaelibet res intendit
effectum suum naturaliter perducere ad perfectum statum. Est autem in prole duplex perfectio consideranda;
scilicet perfectio naturae non solum quantum ad corpus, sed etiam quantum ad animam, per ea quae sunt de lege
naturae; et perfectio gratiae; et prima perfectio est materialis et imperfecta respectu secundae.
Et ideo, cum res quae sunt propter finem, sint proportionatae fini; matrimonium quod tendit ad primam
perfectionem, est imperfectum et materiale respectu illius quod tendit in perfectionem secundam. Et quia prima
perfectio communis esse potest fidelibus et infidelibus, secunda autem est tantum fidelium; ideo inter infideles
est quidem matrimonium, sed non perfectum ultima perfectione, sicut est inter fideles.
RA1
Ad primum ergo dicendum, quod matrimonium non tantum est institutum in sacramentum, sed in officium
naturae; et ideo, quamvis infidelibus non competat matrimonium, secundum quod est sacramentum in
dispensatione ministrorum ecclesiae consistens; competit tamen eis, inquantum est in officium naturae. Et tamen
etiam matrimonium tale est aliquo modo sacramentum habitualiter, quamvis non actualiter, eo quod actu non
contrahunt in fide ecclesiae.
RA2
Ad secundum dicendum, quod disparitas cultus non impedit matrimonium ratione infidelitatis, sed ratione
disparitatis in fide. Disparitas enim cultus non solum secundam perfectionem prolis impedit, sed etiam primam,
dum parentes ad diversa prolem trahere intendunt; quod non est quando uterque est infidelis.
RA3
Ad tertium dicendum, quod inter infideles est matrimonium, ut dictum est, prout matrimonium est in officium
naturae. Ea autem quae pertinent ad legem naturae, sunt determinabilia per jus positivum; et ideo si prohibentur
ab aliquo jure positivo apud eos infideles contrahere matrimonium cum infidelibus alterius ritus, disparitas cultus
impedit matrimonium inter eos. Ex jure enim divino non prohibentur: quia apud Deum non differt
qualitercumque aliquis a fide deviet quantum ad hoc quod est a gratia alienum esse: similiter, nec aliquo
ecclesiae statuto, quae non habet de his quae foris sunt, judicare.
RA4
Ad quartum dicendum, quod pudicitia et aliae virtutes infidelium dicuntur non esse verae, quia non possunt
pertingere ad finem verae virtutis, quae est vera felicitas; sicut dicitur non esse verum vinum quod non habet
effectum vini.
RA5
Ad quintum dicendum, quod infidelis cognoscens uxorem suam, non peccat, si propter bonum prolis, aut fidei
qua tenetur uxori, debitum reddat, cum hoc sit actus justitiae et temperantiae, quae in delectabilibus tactus
debitas circumstantias servat; sicut non peccat faciens alios actus politicarum virtutum. Nec dicitur omnis vita
infidelium peccatum, quia quolibet actu peccent; sed quia per id quod agunt, a servitute peccati non possunt
liberari.

2016

