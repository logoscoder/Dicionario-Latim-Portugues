sancto dicendum est. Et haec dividitur in duas: in prima removet dubitationem; in secunda excludit errorem, ibi:
quidam tamen putant, spiritum sanctum vel donum non dici relative ad patrem vel ad filium. Circa primum duo
facit: primo removet dubitationem de proprietate spiritus sancti, secundum quod significatur nomine doni;
secundo prout significatur nomine spiritus sancti, ibi: hic quaeri potest, utrum pater et filius vel etiam ipsa
trinitas possit dici spiritus sanctus.
Hic quaeruntur duo. Primo de hypostasi. Secundo de proprietatibus.
Circa primum duo quaeruntur: 1 utrum hypostasis sit in divinis, et quid ibi significet; 2 utrum abstractis per
intellectum proprietatibus personalibus, remaneant hypostases distinctae.
|a1 Articulus 1: Utrum hypostasis proprie dicatur in divinis.
AG1
Ad primum sic proceditur. Videtur quod hypostasis non sit in divinis proprie dicenda. Primo per hoc quod
Hieronymus dicit in littera, quod hoc nomen non est bonae suspicionis, et quod venenum sub melle latet.
AG2
Praeterea, sicut dicit boetius, hypostasis nominat substantiam subjectam accidentibus. Sed Deus non substat
alicui accidenti, ut supra, distinct. 8, quaest. 5, dixit Augustinus.
Ergo non proprie potest dici hypostasis.
AG3
Item, hypostasis nominat rem naturae, quae alicui naturae supponitur. Sed in omni re naturae videtur quod natura
sit majoris simplicitatis quam ipsa res naturae, et quod res naturae addit aliquid supra naturam; alias sicut est una
natura, ita esset una res naturae. Sed ubicumque est additio, ibi est compositio. Ergo videtur quod omnis
hypostasis sit composita. Sed in Deo non est aliqua compositio.
Ergo nec hypostasis.
AG4
Praeterea, omnis hypostasis est subsistentia et essentia: quia omne quod substat, subsistit et est. Si igitur in Deo
est hypostasis, illa hypostasis erit subsistentia et essentia: quod non videtur, quia dicimus tres hypostases, non
autem tres essentias vel subsistentias, secundum boetium. Ergo videtur quod hypostasis in divinis nihil sit.
AG5
Praeterea, omne quod est in divinis, aut est absolutum aut ad aliquid. Sed hypostasis non videtur in divinis
significare absolutum; quia nihil absolutum in divinis distinguitur, secundum Augustinum, et boetium;
hypostasis autem distinguitur.
Nec etiam est ad aliquid; quia relatio in divinis est distinguens, et hypostasis est distinctum. Ergo videtur quod
hypostasis non sit in divinis.
AG6
Praeterea, omne indeterminatum se habet ad determinatum sicut possibile et materiale. Sed persona se habet ad
hypostasim sicut determinatum ad indeterminatum, vel sicut distinctum ad distinguibile, ut quidam dicunt: eo
quod persona est hypostasis proprietate distincta ad dignitatem pertinente.
Ergo cum in divinis nihil sit materiale et potentiale vel incompletum, videtur quod in divinis non sit hypostasis.
SC1
Contra, sicut supra dictum est, dist. 25, qu. 1, art. 1, idem dicunt Graeci hypostasim, quod nos personam. Sed
persona proprie dicitur in Deo, et pluraliter de tribus, et singulariter de singulis.
Ergo et similiter hypostasis.
CO
Respondeo dicendum, quod, ut ex dictis patet, et ex verbis boetii, hypostasis apud Graecos est principaliter
individuum substantiae, quod nos substantiam primam dicimus. Hoc autem est aliquid completum et distinctum
et incommunicabile in natura substantiae. Unde hypostasis divina erit illud quod est per se subsistens, distinctum
et incommunicabile.
Nihil autem absolutum est distinctum in divinis, sed solum id quod est ad aliquid: et sicut essentia est ipsum
quod est secundum rem, ita realiter relatio distinguens est ipsum distinctum; et cum relatio sit idem secundum
rem quod essentia, ipsum distinctum relatione erit idem secundum rem quod subsistens in essentia vel natura
divina; et hoc significat nomen hypostasis.
Unde dico, quod nomen hypostasis in divinis significat relationem ut distinctam per modum subsistentis in
natura divina, ut dictum est de nomine personae; sed differt, quia hypostasis de ratione sua non includit
determinatam rationem distinctionis, sed nomen personae specialem includit distinctionis rationem quae ad
dignitatem pertinet, prout dicit quid subsistens in natura nobili, scilicet intellectuali: quamvis hoc idem dicat
nomen hypostasis ex usu Graecorum, ut boetius dicit, ubi supra. Sed hoc nomen pater ulterius significat
distinctum, exprimendo specialem et determinatam rationem distinctionis ad nobilitatem pertinentem, scilicet
relationem paternitatis.

223

