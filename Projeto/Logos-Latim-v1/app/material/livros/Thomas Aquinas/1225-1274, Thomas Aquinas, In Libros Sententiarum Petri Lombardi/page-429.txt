|+d3.q2 Distinctio 3, Quaestio 2
|a0 Prologus
Hic Magister inquirit, quales Angeli effecti sunt secundum culpam vel gratiam; et dividitur in partes duas: in
prima ostendit quod Angeli non sunt facti mali in principio suae creationis; in secunda ostendit qua perfectione
erant boni, ibi: hic inquiri solet quam sapientiam habuerunt. Prima in duas: in prima ponit quaestionem; in
secunda prosequitur eam, secundum diversas opiniones, ibi: putaverunt enim quidam, Angelos qui ceciderunt
creatos esse malos. Et circa hoc duo facit: primo ponit opinionem dicentium Angelos creatos esse malos;
secundo ponit contrariam opinionem, ibi: aliis autem videtur omnes Angelos creatos esse bonos.
Et circa hoc tria facit: primo ponitur opinio; secundo improbatio primae opinionis, et confirmatio hujus
auctoritate et ratione, ibi: ad hoc confirmandum utuntur testimonio Augustini; tertio ponitur responsio ad
auctoritates primae opinionis, ibi: Augustinus exterminans opinionem eorum qui Angelos creatos fuisse malos
putant, auctoritate et ratione probat bonos fuisse creatos; et primo exponitur auctoritas job; secundo auctoritas
evangelii, ibi: deinde qualiter verba Domini quae supra posuit accipienda sint Augustinus aperit.
Hic inquiri solet quam sapientiam habuerunt ante casum vel confirmationem. Hic ostenditur quam perfectionem
habuerint Angeli in principio suae creationis, et primo quantum ad cognitionem, secundo quantum ad
dilectionem, ibi: solet etiam quaeri, utrum aliquam Dei vel sui dilectionem invicem habuerint.
Hic tria quaeruntur: 1 utrum Angelus in principio suae creationis malus fuerit; 2 de naturali cognitione
Angelorum; 3 de dilectione eorum.
|a1 Articulus 1: Utrum Angelus in principio suae creationis potuerit esse malus.
AG1
Ad primum sic proceditur. Videtur quod Angelus in principio suae creationis malus esse potuit.
Dicitur enim ad Rom. 9, 21: numquid non habet potestatem figulus ex eodem luto facere aliud vas in honorem, et
aliud in contumeliam? vasa quae in honorem Deus, sicut figulus, facit, sunt sancti, qui praeparantur in gloriam:
vasa autem in contumeliam sunt peccatores praeparati ad poenam. Ergo potest Deus quosdam justos et quosdam
peccatores creare: et sic potuit Angelus in principio creationis suae malus esse.
AG2
Praeterea, Isaiae 45 dicitur, quod Deus est faciens bonum, et creans malum. Sed primum malum inventum est in
Angelo. Ergo videtur quod a Deo creatus sit malus.
AG3
Praeterea, secundum Augustinum, Angelus et homo, ad minus secundum animam, simul creati sunt. Sed homo
factus est propter reparationem ruinae angelicae; non autem hoc esset, Angelo adhuc non ruente. Ergo videtur
quod Angelus in principio creationis suae malus et ruens fuit.
AG4
Praeterea, in naturis corporalibus videmus quod statim ut res incipit esse, habet operationem suam. Unde idem
est instans ad quod terminatur generatio ignis, et in quo incipit motus localis ejus.
Sed voluntas Angeli est virtuosior quam natura corporalis. Ergo in principio creationis voluntas in operationem
exire potuit. Sed per operationem suam, quae indivisibilis est, et ita in instanti compleri potuit, factus est malus.
Ergo bene dicitur, quod in primo instanti suae creationis potuit esse malus.
AG5
Praeterea, si prius fuit bonus et postea malus, est signare ultimum instans in quo fuit bonus vel innocens, et
primum in quo fuit malus. Aut est ergo unum et idem instans; et sic simul est bonus et malus: aut aliud et aliud;
et sic cum inter quaelibet duo instantia sit unum tempus medium, in tempore isto neque erit bonus neque malus:
quorum utrumque est impossibile. Ergo Angelus non est factus ex bono malus, sed in principio creationis suae
fuit malus.
SC1
Sed contra, Gen. 1, 31, dicitur: vidit Deus cuncta quae fecerat, et erant valde bona. Sed Angelum fecerat. Ergo in
principio suae creationis bonus erat.
SC2
Praeterea, dicitur, quod inferiores Angeli peccaverunt occasionem sumentes ex peccato primi.
Sed hoc non potest esse, nisi primo viderint eum bonum. Ergo videtur, quod aliquando fuit bonum.
CO
Respondeo dicendum, quod circa hoc fuit triplex positio.
Quidam enim dixerunt, quod Angelus a Deo creatus est malus. Hoc autem haereticum est, et impossibile. Nullus
enim effectus consequitur ab agente nisi secundum conditionem agentis. Dictum est autem supra, quod causa
creationis rerum est quia Deus bonitatem suam rebus communicare voluit; unde impossibile est quod ab ipso fiat
aliquid nisi secundum quod suae bonitatis particeps est; et hujusmodi est bonum, et non malum.
429

