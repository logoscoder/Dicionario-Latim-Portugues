RA2
Ad secundum dicendum, quod reges non habent aliquam potestatem in spiritualibus; et ideo clavem regni
caelestis non accipiunt; sed solum in temporalibus, quae etiam nisi a Deo esse non potest, ut patet Rom. 13; nec
per unctionem in aliquo sacro ordine consecrantur, sed excellentia potestatis ipsorum a Christo descendere
significatur, ut et ipsi sub Christo in populo christiano regnent.
RA3
Ad tertium dicendum, quod sicut in politicis quandoque judex habet potestatem totam, sicut rex in regno;
quandoque autem multi in diversis officiis constituti, vel etiam ex aequo; ut patet in 8 ethic.; ita etiam spiritualis
jurisdictio potest haberi ab uno solo, sicut ab episcopo, et a pluribus simul, sicut a capitulo; et sic habent clavem
jurisdictionis, non tamen clavem ordinis omnes simul.
RA4
Ad quartum dicendum, quod mulier, secundum apostolum, est in statu subjectionis; et ideo ipsa non potest
habere aliquam jurisdictionem spiritualem; quia, etiam secundum Philosophum in 8 ethic., corruptio urbanitatis
est, quando ad mulierem pervenit dominium; unde mulier non habet neque clavem ordinis, nec clavem
jurisdictionis. Sed mulieri committitur aliquis usus clavium, sicut habere correptionem in subditas mulieres,
propter periculum quod imminere posset, si viri mulieribus cohabitarent.
|a2 Articulus 2: Utrum etiam sancti homines non sacerdotes usum clavium habeant.
Articulus 2A
AG1
Ad secundum sic proceditur. Videtur quod etiam sancti homines non sacerdotes usum clavium habeant.
Absolutio enim et ligatio quae fit per claves, efficaciam habet ex merito passionis Christi.
Sed illi maxime passioni Christi conformantur qui per patientiam et alias virtutes Christum passum sequuntur.
Ergo videtur quod etiam si non habeant sacerdotalem ordinem, possint ligare et solvere.
AG2
Praeterea, Hebr. 7, 7, dicitur: sine ulla contradictione, quod minus est, a majori benedicitur.
Sed in spiritualibus, secundum Augustinum, hoc est majus esse quod melius esse. Ergo meliores, qui scilicet
habent plus de caritate, possunt alios benedicere absolvendo; et sic idem quod prius.
SC1
Sed contra, cujus est potentia, ejus est actio, secundum Philosophum.
Sed clavis, quae est potestas spiritualis, est tantum sacerdotum. Ergo et usus ejus non nisi sacerdotibus convenire
potest.
CO
Respondeo dicendum ad primam quaestionem, quod agens per se et agens instrumentale in hoc differunt, quod
agens instrumentale non inducit in effectu similitudinem suam, sed similitudinem principalis agentis. Principale
autem agens inducit similitudinem suam; et ideo ex hoc aliquid constituitur principale agens, quod habet aliquam
formam, quam in alterum transfundere potest; non autem ex hoc constituitur agens instrumentale, sed ex hoc
quod est applicatum a principali agente ad effectum aliquem inducendum.
Cum ergo in actu clavium principale agens sit Christus ut Deus per auctoritatem, et ut homo per meritum; ex ipsa
plenitudine divinae bonitatis in eo, et ex perfectione gratiae consequitur quod possit in actum clavium. Sed homo
alius non potest in actum clavium sicut per se agens; quia nec ipse alteri gratiam, qua remittuntur peccata, dare
potest; nec sufficienter mereri: et ideo non est nisi sicut agens instrumentale. Unde et ille qui effectum clavium
consequitur, non assimilatur utenti clavibus, sed Christo; et propter hoc quantumcumque aliquis habeat de gratia,
non potest pertingere ad effectum clavium, nisi applicetur ad hoc ut minister per ordinis susceptionem.
RA1
Ad primum ergo dicendum, quod sicut inter instrumentum et effectum non exigitur similitudo secundum
convenientiam in forma, sed secundum proportionem instrumenti ad effectum; ita etiam nec inter instrumentum
et principale agens. Talis autem similitudo est in sanctis hominibus ad Christum passum, et talis similitudo eis
usum clavium non confert.
RA2
Ad secundum dicendum, quod quamvis purus homo non possit alteri ex condigno gratiam mereri; tamen unius
meritum potest cooperari ad salutem alterius; et ideo duplex est benedictio. Una quae est ab ipso homine puro,
sicut merente per proprium actum; et talis potest fieri a quolibet sancto, in quo Christus habitat per gratiam; et
haec requirit majoritatem bonitatis, ad minus inquantum meretur hujusmodi. Alia est benedictio qua homo
benedicit, ut benedictionem quae est ex merito Christi, instrumentaliter alicui applicans; et quantum ad hanc
requiritur majoritas ordinis, et non virtutis.
Articulus 2B
AG1
1781

