Ad secundum dicendum, quod illae unctiones non erant sacramentales, sed ex quadam devotione recipientium
talem unctionem, et meritis ungentium vel oleum mittentium consequebatur effectus sanitatis corporalis per
gratiam sanitatum, non per gratiam sacramentalem.
Articulus 1B
AG1
Ulterius. Videtur quod diaconi possint hoc sacramentum conferre. Quia, secundum dionysium, diaconi habent
virtutem purgativam. Sed hoc sacramentum est institutum ad purgandum tantum ab infirmitate mentis et
corporis. Ergo diaconi possunt conferre.
AG2
Praeterea, dignius sacramentum est baptismus quam hoc de quo agimus. Sed diaconi possunt baptizare, ut patet
de beato Laurentio. Ergo et possunt hoc sacramentum conferre.
SC1
Sed contra est quod dicitur jac. 5, 14: inducat presbyteros ecclesiae.
CO
Ad secundam quaestionem dicendum, quod diaconus habet vim purgativam tantum, non autem illuminativam;
unde cum illuminatio sit per gratiam, nullum sacramentum in quo gratia conferatur, potest diaconus ex officio
dare; et ideo nec hoc, cum in eo gratia conferatur.
RA1
Ad primum ergo dicendum, quod hoc sacramentum illuminando per collationem gratiae purgat: et ideo diaconis
ejus non competit collatio.
RA2
Ad secundum dicendum, quod hoc sacramentum non est necessitatis sacramentum, sicut baptismus; unde non ita
committitur dispensatio ejus omnibus in articulo necessitatis, sed solum illis quibus ex officio competit; diaconis
autem etiam baptizare non competit ex officio.
Articulus 1C
AG1
Ulterius. Videtur quod solus episcopus possit hoc sacramentum conferre. Quia hoc sacramentum unctione
perficitur, sicut et confirmatio. Sed solus episcopus potest confirmare. Ergo solus potest hoc sacramentum
conferre.
AG2
Praeterea, qui non potest quod est minus, non potest quod est majus. Sed majus est usus materiae sanctificatae
quam sanctificatio ejus, quia est finis ipsius. Ergo cum sacerdos non possit sanctificare materiam, nec potest
materia sanctificata uti.
SC1
Sed contra, hujus sacramenti minister inducendus est ad eum qui suscipit sacramentum, ut patet Jacob. 5. Sed
episcopus non posset accedere ad omnes infirmos suae dioecesis. Ergo non solus episcopus potest hoc
sacramentum conferre.
CO
Ad tertiam quaestionem dicendum, quod secundum dionysium, episcopus proprie habet perficiendi officium,
sicut sacerdos illuminandi; unde illa sacramenta dispensanda solis episcopis reservantur quae suscipientem in
aliquo statu perfectionis super alios ponunt: hoc autem non est in hoc sacramento, cum omnibus detur; et ideo
per simplices sacerdotes potest administrari.
RA1
Ad primum ergo dicendum, quod confirmatio imprimit characterem, quo collocatur homo in statu perfectionis, ut
supra, dist. 7, qu. 2, art. 1, quaestiunc. 1, dictum est; non autem hoc est in hoc sacramento; et ideo non est simile.
RA2
Ad secundum dicendum, quod quamvis in genere causae finalis usus materiae sanctificatae sit potior quam
sanctificatio materiae; tamen in genere causae efficientis sanctificatio materiae est potior, quia ab eodem pendet
usus sicut ab activa causa; et ideo sanctificatio requirit altiorem virtutem activam quam usus.
|a2 Articulus 2: Utrum etiam sanis debeat conferri hoc sacramentum.
Articulus 2A
AG1
Ad secundum sic proceditur. Videtur quod etiam sanis debeat conferri hoc sacramentum.
Quia principalior effectus hujus sacramenti est sanatio mentis quam sanatio corporis, ut dictum est.
Sed etiam sani corpore indigent sanatione mentis.
Ergo eis debet hoc sacramentum conferri.
1849

