|a1 Articulus 1: Utrum conveniebat virgini salvatoris conceptionem nuntiari.
Articulus 1A
AG1
Ad primum sic proceditur. Videtur, quod non oportebat virgini salvatoris annuntiari conceptionem.
Ipsa enim fidem habebat. Sed semper ad fidem pertinuit credere incarnationem futuram. Ergo non oportebat
ulterius quod per modum Annuntiationis sibi patefieret.
AG2
Praeterea, sicut dicit Gregorius, fides non habet meritum cui humana ratio praebet experimentum. Sed in
collocutione Angeli ad virginem quaedam persuasiva ratiocinatio facta est. Ergo meritum fidei in ipsa vel
evacuavit vel diminuit, quod videtur inconveniens.
AG3
Praeterea, in his quae sine hominis arbitrio Deus in homine complet, non requiritur aliquis consensus ex parte
hominis. Sed prophetia praedestinationis est de his quae sine nostro complentur arbitrio, ut habetur ex
Hieronymo in Glossa Matth. 1 super illud: ecce virgo in utero habebit; cujusmodi dicit esse hanc prophetiam
Isai. 7, 14: ecce virgo concipiet. Ergo non requirebatur aliquis consensus ex parte virginis, ratione cujus oporteret
Annuntiationem fieri.
SC1
Sed contra, majoris sapientiae ostensivum est miraculum factum in conceptione Christi ex virgine quam in
conceptione joannis ex sterili. Sed conceptio joannis per Angelum praenuntiata fuit, ne fortuito, sed ex Dei
providentia accidere putaretur.
Ergo multo amplius conceptionem Christi Annuntiatio praecedere debuit.
SC2
Praeterea, in conceptione Christi est factum quoddam matrimonium per indivisibilem conjunctionem divinae et
humanae naturae. Sed in matrimonio requiritur consensus, qui per verba nuntiorum et requiritur et reconciliatur.
Ergo et decuit ut Deus per Angelum suum consensum exquireret virginis, de qua humanam naturam assumeret.
CO
Respondeo dicendum ad primam quaestionem, quod congruum fuit virgini suam conceptionem annuntiari,
multis de causis. Primo, quia cum mens Deo sit vicinior quam corpus, non decebat ut Dei sapientia ejus uterum
inhabitaret sine hoc quod mens ejus cognitione summae sapientiae resplenderet; et ideo non decuit eam ignorare
quod in ea fiebat, sed oportuit hoc sibi annuntiari. Secundo, quia ipsa futura erat certissima testis inusitatae
conceptionis; unde oportuit quod de tam magno mysterio per Annuntiationem erudiretur. Tertio, quia Deus non
diligit coacta sed voluntaria servitia, ut qui obsequuntur ex ipso ministerio mereantur. Unde cum beata virgo
singulariter et excellenter in Dei ministerium eligeretur, quem in utero portavit, lacte aluit, et brachiis bajulavit,
decuit ut consensus ejus Angelo nuntiante requireretur, quem humiliter praebens, ad obsequium se sedulam et
promptam obtulit dicens: ecce ancilla Domini.
RA1
Ad primum ergo dicendum, quod non erat determinate sub fide cadens tempus incarnationis, et per quam
virginem hoc esset implendum; unde de hoc instruenda erat per Annuntiationem. Incarnationem enim futuram
esse, quod antiquorum fidei subjacebat, firmissima fide tenebat.
RA2
Ad secundum dicendum, quod allocutio Angeli non ex humana ratione persuasit, sed ex omnipotentia divina, cui
fides maxime innititur: dixit enim: non erit impossibile apud Deum omne verbum.
RA3
Ad tertium dicendum, quod ea de quibus est prophetia praedestinationis complentur sine nostro arbitrio causante;
non tamen oportet quod sine arbitrio consentiente.
Articulus 1B
AG1
Ulterius. Videtur, quod Annuntiatio non fuerit per modum corporalis visionis. Ut enim dicit Augustinus, inter
tria visionis genera, quae sunt corporale, spirituale, et intellectuale, intellectualis visio est praestantior.
Sed quod dignius est, matrem Dei magis decet.
Ergo per intellectualem visionem, et non per corporalem, facta est Annuntiatio.
AG2
Praeterea, apparitiones corporales Angelorum eo quod insolitae sunt, et praeter communem cursum naturae, inter
signa et mirabilia computari possunt. Signa autem data sunt non fidelibus, sed infidelibus, ut dicit apostolus, 1
corinth., 14. Cum igitur beata virgo fidelissima fuerit, non videtur ad eam apparitio corporalis Angeli fuisse
facta.
SC1

862

