Ad secundum dicendum, quod suffragia non prosunt mortuis per alios facta, nisi inquantum meruerunt ut eis
prodessent, dum adhuc viverent, ut Augustinus dicit; et ideo sunt aliquo modo eorum illae eleemosynae quae pro
eis fiunt. Et similiter oportet quod eleemosynae quae pro viventibus fiunt, si debeant eis prodesse, debeant esse
eorum: quod non potest esse, si eis displiceat; et ideo non debet facere eleemosynam pro Domino famulus de
rebus Domini, nisi constet sibi quod ei placeat.
Articulus 5D
AG1
Ulterius. Videtur quod monachi possint eleemosynas facere sine licentia abbatis. Unum enim bonum non
praejudicat alteri. Sed religio est bonum quoddam. Ergo non praejudicat eleemosynae, quae etiam bonum
quoddam est, quin eam dare possit.
AG2
Praeterea, eleemosynae maxime in Scriptura commendantur. Si ergo monachi non possunt eleemosynas dare,
tunc sunt pejoris conditionis quam alii.
SC1
Sed contra, eleemosyna non est danda nisi de proprio. Sed monachus non habet proprium, prohibente paupertatis
voto. Ergo monachus non potest eleemosynam dare.
CO
Ad quartam quaestionem dicendum, quod monachus, si habet dispensationem rerum monasterii, potest et debet
facere eleemosynam de superfluis nomine capituli. Si autem non habet dispensationem, tunc in monasterio
existens non debet dare sine licentia, nisi in extrema necessitate vel absente abbate aliquid modicum sub spe
ratihabitionis; extra monasterium vero existens, puta in studio, potest eleemosynam facere; quia cum dantur ei
expensae, committitur ei earum dispensatio.
RA1
Ad primum ergo dicendum, quod non est inconveniens bonum perfectum bono imperfecto repugnare; non
quidem propter contrarietatem ad ipsum, quia bonum, inquantum est bonum, non est bono contrarium; sed
propter contrarietatem ad ejus imperfectionem.
RA2
Ad secundum dicendum, quod monachus non est factus ex hoc pejoris conditionis: quia multo magis est accepta
Deo universalis rerum abdicatio quam particularis distributio, quae fit per eleemosynas.
|a6 Articulus 6: Utrum aliquis possit sibi eleemosynam facere.
Articulus 6A
AG1
Ad sextum sic proceditur. Videtur quod aliquis non possit sibi eleemosynam facere. Eleemosyna enim est actus
liberalitatis vel justitiae. Sed hae virtutes propter hoc quod in communione consistunt, non sunt nisi ad alterum,
ut de justitia dicitur in 5 ethic.. Ergo eleemosyna non potest esse ad seipsum.
AG2
Praeterea, nullus dat nisi quod habet; nec aliquis recipit nisi id quod non habet. Sed nullus potest aliquid simul
habere et non habere. Ergo non potest sibi dare eleemosynam.
SC1
Sed contra, homo debet diligere proximum sicut seipsum. Sed proximum ita debet diligere affectu, quod etiam
affectu ei benefaciat. Ergo et sibi debet benefacere, et eleemosynas dare.
CO
Respondeo dicendum ad primam quaestionem, quod eleemosyna potest dupliciter fieri, ut ex praedictis patet:
scilicet per collationem alicujus rei temporalis, et hoc modo nullus sibi ipsi eleemosynam facere potest; vel per
exercitium alicujus actus spiritualis, vel corporalis. Et quia homo ratione diversarum partium in seipsum agere
potest; sicut anima movet corpus, et una pars animae aliam, et una pars corporis aliam: ideo talem eleemosynam
aliquis potest facere sibi. Sed ad subveniendum sibi in corporalibus natura satis inclinat; et ideo de hoc non
oportuit dari praeceptum, sed solum de subveniendo animae, ad quam non ita multi inclinantur; unde dicitur
Eccli. 30, 44: miserere animae tuae, placens Deo.
RA1
Ad primum ergo dicendum, quod liberalitas, secundum quod consistit in dationibus, non potest esse ad seipsum;
sed secundum quod consistit in sumptionibus, potest esse ad seipsum, sicut et illiberalitas.
Sunt enim aliqui illiberales ad seipsos, qui propter cupiditatem rerum sibi necessaria subtrahunt.
Sed justitia nullo modo potest esse ad seipsum, quia habet rationem aequalitatis, quae semper ad alterum esse
debet.
RA2
Ad secundum patet solutio ex dictis.
1655

