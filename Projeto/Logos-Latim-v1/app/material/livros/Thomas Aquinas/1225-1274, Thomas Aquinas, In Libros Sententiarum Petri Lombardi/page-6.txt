|a2 Articulus 2: Utrum tantum una doctrina debeat esse praeter physicas.
AG1
Circa secundum sic proceditur. Videtur quod non una tantum doctrina debeat esse praeter physicas doctrinas, sed
plures. De omnibus enim de quibus instruitur homo per rationes creaturarum, potest instrui per rationes divinas.
Sed scientiae procedentes per rationes creaturarum sunt plures, differentes genere et specie, sicut moralis,
naturalis etc.. Ergo scientiae procedentes per rationes divinas, debent plures esse.
AG2
Item, una scientia est unius generis subjecti, sicut dicit Philosophus.
Sed Deus et creatura, de quibus in divina doctrina tractatur, non reducuntur in unum genus, neque univoce neque
analogice. Ergo divina scientia non est una. Probatio mediae. Quaecumque conveniunt in uno genere univoce vel
analogice, participant aliquid idem, vel secundum prius et posterius, sicut substantia et accidens rationem entis,
vel aequaliter, sicut equus et bos rationem animalis.
Sed Deus et creatura non participant aliquid idem, quia illud esset simplicius et prius utroque. Ergo nullo modo
reducuntur in idem genus.
AG3
Item, ea quae sunt ab opere nostro, sicut opera virtutum et quae sunt ab opere naturae, non reducuntur ad
eamdem scientiam; sed unum pertinet ad moralem, alterum ad naturalem. Sed divina scientia determinat de his
quae sunt ab opere nostro, tractando de virtutibus et praeceptis: tractat etiam de his quae non sunt ab opere
nostro, sicut de Angelis et aliis creaturis. Ergo videtur quod non sit una scientia.
SC1
Contra, quaecumque conveniunt in ratione una possunt ad unam scientiam pertinere: unde etiam omnia,
inquantum conveniunt in ratione entis, pertinent ad metaphysicam. Sed divina scientia determinat de rebus per
rationem divinam quae omnia complectitur: omnia enim et ab ipso et ad ipsum sunt. Ergo ipsa una existens
potest de diversis esse.
SC2
Praeterea, quae sunt diversarum scientiarum, distinctim et in diversis libris determinantur. Sed in sacra Scriptura
permixtim in eodem libro quandoque determinatur de moribus, quandoque de creatore, quandoque de creaturis,
sicut patet fere in omnibus libris. Ergo ex hoc non diversificatur scientia.
CO
Respondeo. Ad hoc notandum est, quod aliqua cognitio quanto altior est, tanto est magis unica et ad plura se
extendit: unde intellectus Dei, qui est altissimus, per lumen quod est ipse Deus, omnium rerum cognitionem
habet distincte. Ita et cum ista scientia sit altissima et per ipsum lumen inspirationis divinae efficaciam habens,
ipsa unica manens, non multiplicata, diversarum rerum considerationem habet, non tantum in communi, sicut
metaphysica, quae considerat omnia inquantum sunt entia, non descendens ad propriam cognitionem Moralium,
vel naturalium. Ratio enim entis, cum sit diversificata in diversis, non est sufficiens ad specialem rerum
cognitionem; ad quarum manifestationem divinum lumen in se unum manens, secundum beatum dionysium in
principio caelestis hierarchiae, efficaciam habet.
RA1
Ad primum ergo dicendum, quod divinum lumen, ex cujus certitudine procedit haec scientia, est efficax ad
manifestationem plurium quae in diversis scientiis in philosophia traduntur, ex eorum rationibus in eorum
cognitionem procedentibus; et ideo non oportet scientiam istam multiplicari.
RA2
Ad secundum dicendum, quod creator et creatura reducuntur in unum, non communitate univocationis sed
analogiae. Talis autem communitas potest esse dupliciter. Aut ex eo quod aliqua participant aliquid unum
secundum prius et posterius, sicut potentia et actus rationem entis, et similiter substantia et accidens; aut ex eo
quod unum esse et rationem ab altero recipit, et talis est analogia creaturae ad creatorem: creatura enim non
habet esse nisi secundum quod a primo ente descendit: unde nec nominatur ens nisi inquantum ens primum
imitatur; et similiter est de sapientia et de omnibus aliis quae de creatura dicuntur.
RA3
Ad tertium dicendum, quod ea quae sunt ab opere nostro et ea quae sunt ab opere naturae, considerata secundum
proprias rationes, non cadunt in eamdem doctrinam. Una tamen scientia utrumque potest considerare, quae per
lumen divinum certitudinem habet, quod est efficax ad cognitionem utriusque.
Potest tamen aliter dici, quod virtus quam theologus considerat, non est ab opere nostro: immo eam Deus in
nobis sine nobis operatur, secundum Augustinum.
|a3 Articulus 3: Utrum sit practica vel speculativa.
Articulus 3A
AG1

6

