Et ideo ad intelligendam probationem Philosophi, ut Commentator ibidem exponit, sciendum est, quod oportet
accipere totum pro uno, scilicet resistentiam mobilis ad virtutem moventem, et resistentiam medii per quod est
motus, et cujuscumque alterius resistentis; ita quod accipiatur quantitas tarditatis totius motus secundum
proportionem virtutis moventis ad mobile resistens quocumque modo, vel ex se, vel ex alio extrinseco. Oportet
enim quod semper mobile resistat aliquo modo moventi, cum movens et motum, agens et patiens, inquantum
hujusmodi, sint contraria. Quandoque autem invenitur resistere mobile moventi ex seipso, vel quia habet
virtutem inclinantem ad contrarium, sicut patet in motibus violentis; vel saltem quia habet locum contrarium loco
qui est in intentione moventis, cujusmodi resistentia invenitur etiam corporum caelestium ad suos motores.
Quandoque autem mobile resistit virtuti moventis ex alio tantum, et non ex seipso, sicut patet in motu naturali
gravium et levium: quia per ipsam formam eorum inclinantur ad motum talem: est enim forma impressio
generantis, quod est motor per se gravium et levium. Ex parte autem materiae non invenitur aliqua resistentia
neque virtutis inclinantis ad contrarium motum, neque contrarii loci: quia locus non debetur materiae nisi
secundum quod sub dimensionibus consistens perficitur forma naturali; unde non potest esse resistentia nisi ex
parte medii: quae quidem resistentia est motui eorum connaturalis.
Quandoque autem est resistentia ex utroque, sicut patet in motibus animalium. Quando ergo in motu non est
resistentia nisi ex parte mobilis, sicut accidit in corporibus caelestibus, tunc tempus motus mensuratur secundum
proportionem motoris ad mobile; et in talibus non procedit ratio Philosophi: quia amoto omni medio, adhuc
manet motus eorum in tempore. Sed in illis motibus in quibus est resistentia ex parte medii tantum, accipitur
mensura temporis secundum impedimentum quod est ex medio solum; unde si subtrahatur omnino medium,
nullum impedimentum remanebit; et sic vel movebitur in instanti, vel aequali tempore movebitur secundum
vacuum spatium et plenum: quia dato quod moveatur in tempore per vacuum, illud tempus in aliqua proportione
se habebit ad tempus in quo movetur per vacuum. Possibile autem est imaginari aliud corpus in eadem
proportione subtilius corpore quo spatium plenum erat; quo si aliud spatium aequale impleatur, in tam parvo
tempore movebitur per illud plenum, sicut primo per vacuum: quia quanto additur ad subtilitatem medii, tanto
subtrahitur de quantitate temporis; et quanto est magis subtile, minus resistit.
Sed in aliis motibus in quibus est resistentia ex ipso mobili et ex medio, quantitas temporis est accipienda
secundum proportionem moventis potentiae ad resistentiam mobilis et medii simul; unde dato quod totaliter
medium subtrahatur vel non impediat, non sequitur quod motus sit in instanti, sed quod tempus motus
mensuretur tantum ex resistentia mobilis. Nec erit inconveniens, si per idem tempus moveatur per vacuum et per
plenum, aliquo subtilissimo corpore imaginato: quia determinata subtilitas medii quanto est major, nata est
facere tarditatem minorem in motu; unde potest imaginari tanta subtilitas quod erit nata facere minorem
tarditatem quam sit illa tarditas quam facit resistentia mobilis; et sic resistentia medii nullam tarditatem adjiciet
ad motum.
Patet ergo quod quamvis medium non resistat corporibus gloriosis secundum hoc quod possunt esse cum alio
corpore in eodem loco, nihilominus motus eorum non erit in instanti: quia ipsum corpus mobile resistet virtuti
moventi ex hoc ipso quod habet determinatum situm, sicut de corporibus caelestibus dictum est.
RA3
Ad tertium dicendum, quod quamvis virtus animae glorificatae excedat inaestimabiliter virtutem animae non
glorificatae, non tamen excedit in infinitum: quia utraque virtus est finita; unde non sequitur quod moveat in
instanti. Si tamen esset similiter infinitae virtutis, non sequeretur quod moveret in instanti, nisi superaretur
totaliter resistentia quae est ex parte mobilis. Quamvis autem resistentia qua mobile resistit moventi per
contrarietatem quam habet ad motum talem ratione inclinationis ad contrarium motum, possit a movente infinitae
virtutis totaliter superari; tamen resistentia quam facit ex contrarietate quam habet ad locum quem intendit motor
per motum, non potest totaliter superari, nisi auferatur ab ea esse in tali loco vel in tali situ. Sicut enim album
resistit nigro ratione albedinis; et tanto magis, quanto albedo magis distat a nigredine; ita corpus resistit alicui
loco per hoc quod habet locum oppositum; et tanto est major resistentia, quanto est distantia major: non autem
potest a corpore removeri quod sit in aliquo loco vel situ, nisi auferatur ei sua corporeitas, per quam debetur ei
locus vel situs; unde quamdiu manet in natura corporis, nullo modo potest moveri in instanti, quantacumque sit
virtus movens. Corpus autem gloriosum nunquam suam corporeitatem amittit; unde nunquam in instanti moveri
poterit.
RA4
Ad quartum dicendum, quod par celeritas in verbis Augustini est intelligenda quantum ad hoc quod est
imperceptibilis excessus unius respectu alterius, sicut et tempus totius motus est imperceptibile.
RA5
Ad quintum dicendum, quod quamvis post resurrectionem non sit tempus quod est numerus motus caeli, tamen
erit tempus consurgens ex numero prioris et posterioris in quolibet motu.
|a4 Articulus 4: Utrum corporibus gloriosis claritas conveniet.
Articulus 4A
2101

