AG2
Praeterea, sicut per sacramenta novae legis distinguitur populus fidelis ab infideli, ita per sacramenta veteris legis
distinguebatur. Ergo sacramenta novae legis non magis imprimunt characterem quam sacramenta veteris legis.
SC1
Sed contra, habens characterem non baptizatur, quia alii characteres baptismum praesupponunt, qui etiam iterari
non debet. Sed habentes virtutem, et qui sacramenta veteris legis susceperant, baptizabantur. Ergo neque per
virtutes neque per sacramenta veteris legis character imprimitur.
CO
Respondeo dicendum ad primam quaestionem, quod, sicut in 2 ethic., dicit Philosophus: virtus ex quibus
innascitur, ea operatur, loquens de virtute acquisita; et similiter est in omnibus virtutibus quae ex aliquibus
actibus aliquo modo causantur. Unde cum character sit virtus, seu potentia spiritualis ad actiones sacramentales
ordinata, si ex aliquo quod per nos fiat, imprimi character debeat, oportet quod per sacramenta novae legis
imprimatur, et per ea tantum, quia ad illas actiones tantum directe illa potentia ordinatur.
RA1
Ad primum ergo dicendum, quod actiones spirituales ad quas character ordinat, intra ecclesiam tantum
exercentur; et ideo pro nihilo potestas ad illas actiones daretur alicui, nisi tali modo quod innotesceret illis qui
sunt de ecclesia, ut eum ad tales actiones admittant. Per gratiam autem, et virtutes non posset innotescere quia
ignotae sunt; et ideo oportet quod imprimatur character per signa visibilia sacramentorum.
RA2
Ad secundum dicendum, quod sacramenta veteris legis ex opere operato nihil conferebant, et ideo illae actiones
non requirebant aliquam spiritualem potestatem; et ideo nec ab illis, nec ad illa imprimebatur character.
Articulus 4B
AG1
Ulterius. Videtur quod per omnia sacramenta legis novae imprimatur character. In quolibet enim sacramento
novae legis est aliquid quod est sacramentum tantum, et aliquid quod est res tantum, et aliquid quod est res et
sacramentum. Sed character in baptismo est illud quod est res et sacramentum. Ergo in quolibet sacramento
novae legis imprimitur character.
AG2
Praeterea, quolibet sacramento novae legis confertur gratia, et distinguitur recipiens a non recipiente. Cum ergo
character sit disponens ad gratiam, et distinguat, videtur quod in quolibet sacramento novae legis character
imprimatur.
SC1
Sed contra, nullum sacramentum, in quo character imprimitur, iteratur: quia character indelebilis est. Sed
quaedam sacramenta iterantur. Ergo non omnia sacramenta novae legis characterem imprimunt.
CO
Ad secundam quaestionem dicendum, quod sacramenta legis novae sunt sanctificationes quaedam. Sanctificatio
autem duobus modis accipitur.
Uno modo pro emundatione, quia sanctum est mundum. Alio modo pro mancipatione ad aliquod sacrum, sicut
dicitur altare sanctificari, vel aliquod hujusmodi. Omnia ergo sacramenta sunt sanctificationes primo modo, quia
omnia dantur in remedium contra aliquem defectum, ut dictum est prius, dist. 2, sed quaedam sunt
sanctificationes etiam secundo modo, sicut patet praecipue in ordine, quia ordinatus mancipatur ad aliquid
sacrum: non autem omnia, sicut patet de poenitentia. Quicumque autem mancipatur ad aliquid sacrum spirituale
exercendum, oportet quod habeat spiritualem potestatem, et solum talis; et ideo non omnia sacramenta novae
legis characterem imprimunt, sed quaedam, quae etiam secundo modo sanctificationes sunt.
RA1
Ad primum ergo dicendum, quod quamvis illud quod est res et sacramentum, in baptismo sit character, non
tamen oportet quod sit character in omnibus sacramentis in quibus est res et sacramentum.
Quid autem sit res et sacramentum in singulis, postea singillatim ostendetur.
RA2
Ad secundum dicendum, quod quamvis quodlibet sacramentum distinguat a non habente, non tamen tali
distinctione indelebili, qualis est distinctio in sacramentis sanctificantibus secundo modo; et ideo non est simile
de omnibus sacramentis.
Articulus 4C
AG1
Ulterius. Videtur quod in sacramento baptismi character non imprimatur. Baptismus enim sanguinis est dignior
quam baptismus fluminis, quia meretur aureolam. Sed in baptismo sanguinis non imprimitur character. Ergo nec
in baptismo fluminis.
AG2
1415

