Sed non dicitur quod necessarium fuerit eos habere explicitam fidem de conceptione. Ergo nec fuit necessarium
quod haberent explicitam fidem de nativitate.
AG3
Praeterea, sicut resurrectio Christi est causa nostrae resurrectionis, ita ascensio causa nostrae ascensionis. Sed
salus nostra consistit in resurrectione corporum, et in ascensione ad locum gloriae.
Ergo necessarium fuit credere ascensionem, sicut et resurrectionem.
AG4
Praeterea, per descensum ad inferos nos ab inferis retraxit. Hoc autem est necessarium ad salutem.
Ergo et credere Christum ad inferos descendisse.
AG5
Praeterea, salus hominum esse poterat sine hoc quod Christus ad judicium veniret: quia per hoc nihil nobis
Christus meretur. Ergo videtur quod non fuerit necessarium credere Christum venturum ad judicium.
CO
Ad tertiam quaestionem dicendum, quod fides explicita ad hoc necessaria est quod in finem ultimum intentionem
dirigat. Et quia per peccatum homo ab illo fine abductus fuerat, et non poterat reduci nisi per mediatorem Dei et
hominum Dominum Jesum Christum; ideo post peccatum oportuit haberi cognitionem explicitam de redemptore,
et praecipue quantum ad ea quibus nos in finem reduxit victo hoste a quo captivi detinebamur.
Ad hoc autem quod nos in finem reduceret, quatuor requirebantur. Primum est quod propugnator noster
institueretur; quod factum est in nativitate.
Secundum est quod propugnaret; quod factum est in passione. Tertium est quod vinceret; quod factum est in
resurrectione, quando aeternitatis aditum devicta morte reseravit. Quarto quod victoriae suae omnes suos
participes faceret; et hoc erit in judicio, quando bonis bona et malis mala reddet. Et ideo ista praecipue
requirebantur ut de redemptore explicite scirentur. Tamen possibile est quod secundum diversa tempora horum
distinctio et explicatio ante Christi adventum creverit, ut quanto adventui salvatoris viciniores existerent, tanto
sacramenta salutis plenius perceperint, ut dicit Gregorius. Et secundum hoc utraque opinio in littera potest habere
veritatem: prima quantum ad propinquos, secunda quantum ad remotos.
RA1
Ad primum ergo dicendum, quod joannes baptista hos articulos plenissime scivit; unde de his non dubitavit.
Potuit autem dubitare sine praejudicio salutis de alio articulo passionis implicito tunc temporis, scilicet de
descensu ad inferos, non pertinaciter; quod patet, quia doceri quaerebat.
Vel dicendum, ut alii dicunt, quod ipse non dubitavit, sed quasi dubitasse visus est inquantum quaesivit non
propter se, sed propter suos discipulos instruendos. Vel fuit dubitatio non ignorantiae, sed admirationis et
pietatis.
RA2
Ad secundum dicendum, quod articulus conceptionis implicite continebatur in articulo nativitatis in quantum est
via ad nativitatem; articulus autem de descensu ad inferos, in articulo de passione; articulus autem de ascensione,
in articulo de resurrectione, quia ibi terminatur victoria resurgentis.
RA3
Unde patet responsio ad tertium et quartum.
RA5
Ad quintum dicendum, quod in judicio Christus nihil nobis merebitur; sed id quod prius meruit, reddet.
Articulus 2D
AG1
Ulterius. Videtur quod non fuerit necessarium habere cognitionem trinitatis explicitam.
Quia Hebr. 11, 6, dicitur, quod de Deo oportet credere quia est, et inquirentibus se remunerator sit.
Ergo videtur quod non oportuit cognoscere distinctionem personarum.
AG2
Praeterea, cognitio fidei est necessaria inquantum nos in finem dirigit. Sed Deus est finis noster, inquantum est
summum bonum, quod ad essentiam pertinet. Ergo videtur quod sufficiebat de Deo credere essentialia.
AG3
Praeterea, sacra Scriptura est regula fidei.
Sed in Scriptura veteris testamenti non fuit mentio expressa facta de trinitate. Ergo non erat necessaria ad
credendum.
SC1
Sed contra, magis est salutifera cognitio de Christo inquantum est Deus quam inquantum est homo. Sed
necessarium fuit habere cognitionem de humanitate ipsius. Ergo multo fortius de deitate.
Sed secundum quod est in sua deitate, est filius patris. Ergo necessarium fuit habere cognitionem de patre et filio.
SC2

1134

