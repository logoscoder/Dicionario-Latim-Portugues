AG2
Praeterea, majori culpae debetur major poena.
Sed originale est majus peccatum quam veniale, quia plus habet de aversione, eo quod gratiam subtrahit: veniale
autem gratiam secum compatitur: et iterum aeterna poena punitur originale; sed veniale temporali. Cum ergo
veniali peccato debeatur poena sensibilis, multo amplius originali.
AG3
Praeterea, gravius puniuntur peccata post hanc vitam quam in vita ista, ubi est misericordiae locus. Sed in hac
vita respondet originali poena sensibilis: pueri enim qui solum originalem habent multas poenas sensibiles
sustinent, nec injuste.
Ergo et post hanc vitam poena sensibilis debetur.
AG4
Praeterea, sicut in peccato actuali est aversio et conversio, ita in peccato originali aliquid aversioni respondet,
scilicet privatio originalis justitiae, et aliquid conversioni, scilicet concupiscentia.
Sed peccato actuali ratione conversionis debetur poena sensibilis. Ergo et originali ratione concupiscentiae.
AG5
Praeterea, corpora puerorum post resurrectionem aut erunt passibilia, aut impassibilia. Si impassibilia (et nullum
corpus humanum potest esse impassibile, nisi vel per dotem impassibilitatis, sicut est in beatis, vel ratione
originalis justitiae, sicut in statu innocentiae), ergo corpora puerorum vel habebunt dotem impassibilitatis, et sic
gloriosa erunt, et non erit differentia inter pueros baptizatos et non baptizatos, quod est haereticum; vel
originalem justitiam habebunt, et sic originali peccato carebunt; nec pro peccato originali punientur, quod est
similiter haereticum.
Si autem sint passibilia (omne autem passibile de necessitate patitur, activo praesente); ergo praesentibus
corporibus sensibilibus activis sensibilem poenam patientur.
SC1
Sed contra, Augustinus dicit poenam parvulorum, qui originali tantum tenentur, omnium esse mitissimam. Sed
hoc non esset, si sensibili poena torquerentur: quia poena ignis inferni est gravissima. Ergo poenam sensibilem
non sustinebunt.
SC2
Praeterea, acerbitas poenae sensibilis delectationi culpae respondet. Apocal. 18, 7: quantum glorificavit se et in
deliciis fuit, tantum date illi tormentum et luctum. Sed in peccato originali non est aliqua delectatio sicut nec
operatio: delectatio enim operationem consequitur, ut ex 10 ethic. Patet.
Ergo peccato originali non debetur poena sensibilis.
CO
Respondeo dicendum, quod poena debet esse proportionata culpae, ut dicitur Isai. 27, 8: in mensura contra
mensuram, cum abjecta fuerit, judicabis eam. Defectus autem qui per originem traducitur, rationem culpae
habens, non est per subtractionem vel corruptionem alicujus boni quod naturam humanam consequitur ex
principiis suis; sed per subtractionem vel corruptionem alicujus quod naturae superadditum erat: nec ista culpa
ad hunc hominem pertinet, nisi secundum quod talem naturam habet, quae hoc bono quod in eo natum erat esse
et possibile conservari, destituta est; et ideo nulla alia poena sibi debetur nisi privatio illius finis ad quem donum
subtractum ordinabat; ad quod per se natura humana attingere non potest. Hoc autem est divina visio; et ideo
carentia hujus visionis est propria et sola poena originalis peccati post mortem: si enim alia poena sensibilis pro
peccato originali post mortem infligeretur, puniretur iste non secundum hoc quod culpam habuit: quia poena
sensibilis pertinet ad id quod personae proprium est: quia per passionem hujus particularis, talis poena est. Unde
sicut culpa non fuit per operationem ejus, ita nec poena per passionem ipsius esse debet; sed solum per defectum
illius ad quod natura de se insufficiens erat. In aliis autem perfectionibus et bonitatibus quae naturam humanam
consequuntur ex suis principiis, nullum detrimentum sustinebunt pro peccato originali damnati.
RA1
Ad primum ergo dicendum, quod supplicium non nominat in auctoritate illa poenam sensibilem, sed solum
poenam damni, quae est carentia divinae visionis; sicut etiam nomine ignis frequenter in Scriptura quaelibet
poena figurari consuevit.
RA2
Ad secundum dicendum, quod inter omnia peccata minimum est originale, eo quod minimum habet de
voluntario: non enim est voluntarium voluntate istius personae, sed voluntate principii naturae tantum. Peccatum
autem actuale, etiam veniale, est voluntarium voluntate ejus in quo est; et ideo minor poena debetur originali
quam veniali.
Nec obstat quod originale non compatitur secum gratiam: privatio enim gratiae non habet rationem culpae, sed
poenae, nisi inquantum ex voluntate est. Unde ubi minus est de voluntario, minus est de culpa. Similiter etiam
non obstat quod peccato actuali veniali temporalis poena debetur: quia hoc est per accidens, inquantum decedens
in veniali tantum gratiam habet, virtute cujus poena purgata est. Si autem veniale peccatum sine gratia in aliquo
esset, perpetuam poenam haberet.
709

