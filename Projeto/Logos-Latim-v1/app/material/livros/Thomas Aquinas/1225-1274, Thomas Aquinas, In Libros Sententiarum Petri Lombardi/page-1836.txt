RA2
Ad secundum dicendum, quod actus poenitentis, ut dictum est, sunt materia hujus sacramenti, sicut materiale
elementum in aliis; unde sicut ex materia et forma in aliis sacramentis efficitur unum sacramentum; ita hic ex
actu poenitentis, et absolutione sacerdotis.
RA3
Ad tertium dicendum, quod poenitentia ante baptismum non est sacramentum. De mortalibus autem et venialibus
poenitentia post baptismum est sacramentum, non duo, sed unum: quia principaliter ordinatur hoc sacramentum
ad mortale, et per consequens ad veniale.
Articulus 2B
AG1
Ulterius. Videtur quod hoc sacramentum magis consistat in his quae geruntur a sacerdote quam in his quae
geruntur a poenitente. Quia sacramentum dicitur a sacrando, ut supra dictum est. Sed consecrare sacerdotis est,
qui ex hoc sacerdos dicitur quod sacra dat. Ergo hoc sacramentum magis consistit in absolutione sacerdotis quam
in actu poenitentis.
AG2
Praeterea, quicumque accedit ad sacramentum, dicitur sacramentum suscipere. Sed poenitens non dicitur
suscipere confessionem, sed absolutionem.
Ergo magis consistit sacramentum in absolutione quam in confessione.
AG3
Sed contra, totum est congregatio partium.
Sed partes poenitentiae sunt acceptae ex parte poenitentis, scilicet contritio, confessio et satisfactio.
Ergo sacramentum poenitentiae magis consistit in actu poenitentis quam in sacerdotis absolutione.
CO
Ad secundam quaestionem dicendum, quod in sacramentis in quibus est materia et forma, significatio est ex
parte materiae principaliter, sed efficacia ex parte formae; et ideo cum actus poenitentis in hoc sacramento sint
sicut materia, et absolutio sacerdotis sicut forma; principaliter hoc sacramentum quantum ad rationem
significandi consistit in actu poenitentis; sed quantum ad efficaciam, in absolutione sacerdotis.
RA1
Et per hoc patet solutio ad primum.
RA2
Ad secundum dicendum, quod illud quod est materia in aliis sacramentis, est elementum exterius exhibitum; hic
autem quod est loco materiae et signi, est actus ex interiori procedens; et ideo non est simile quantum ad
susceptionem in hoc sacramento et in aliis.
RA3
Ad tertium dicendum, quod in baptismo multiplicatio non fit ex parte formae, sed ex parte materialis in
baptismo, scilicet immersionis; et ita etiam partes poenitentiae assignantur ex parte poenitentis magis quam ex
parte absolventis; et sicut prolatio formae non dividitur contra tres immersiones, ita absolutio sacerdotis non
ponitur pars contra tres alias partes poenitentiae.
Articulus 2C
AG1
Ulterius. Videtur quod verba sacerdotis absolventis debeant esse per modum deprecationis.
Quia leo Papa dicit quod indulgentia Dei nisi supplicationibus sacerdotum nequit obtineri; et loquitur de
absolutione per sacerdotes facta. Ergo absolutio debet fieri per modum deprecationis.
AG2
Praeterea, solus Deus remittit peccata. Sed poenitentia est ad remissionem peccatorum ordinata.
Ergo absolutio, ex qua poenitentia efficaciam habet, debet fieri per modum orationis ad Deum.
SC1
Sed contra est quod poenitentia habet certum effectum, sicut et alia sacramenta. Sed propter certitudinem
effectus in aliis sacramentis utimur verbis indicativis. Ergo similiter debet esse in poenitentia.
CO
Ad tertiam quaestionem dicendum, quod quaedam sacramenta sunt, in quibus ex administratione sacramenti
semper consequitur aliquis effectus in suscipiente, nec impeditur propter indispositionem voluntatis suscipientis,
sicut est in omnibus sacramentis quae imprimunt characterem; et ideo in illis verba propter certitudinem
exprimunt praesentialiter effectum sacramenti, vel per modum indicativum, sicut in baptismo et confirmatione,
vel per modum imperativum, sicut in ordine.
In poenitentia autem impeditur omnis effectus absolutionis per indispositionem voluntatis: et tamen ipsa
absolutio, quantum est de se, sufficienter et certitudinaliter inducit effectum suum, nisi sit aliquod

1836

