et ipse non intendit intrare monasterium, nisi ut viveret sicut alii vivunt. Ergo videtur quod non omne votum
obliget, ut necessario servetur.
AG6
Praeterea, nullus obligatur ad id quod dependet ex arbitrio alieno, sicut cum quis vovet intrare aliquod claustrum
religionis; est enim in potestate illorum eum recipere vel non. Ergo si ipsi nolint, non videtur quod obligetur ad
votum solvendum.
AG7
Praeterea, quicumque tenetur ad aliquid sine temporis determinatione, tenetur ad statim.
Si ergo votum obligaret, qui facit votum et non determinat tempus, teneretur ad statim solvendum; quod non
videtur verum.
SC1
Sed contra est quod dicitur deuter. 23, 21: cum votum voveris Domino Deo tuo, non tardabis reddere.
SC2
Praeterea, Augustinus dicit, quod vovere est voluntatis, sed reddere necessitatis.
CO
Respondeo dicendum ad primam quaestionem, quod votum, ut ex dictis patet, est quidam promissionis
contractus inter Deum et hominem.
Unde cum contractus bonae fidei inter homines factus obliget ad necessariam observationem, multo fortius
votum quo homo Deo aliquid promittit, in his dumtaxat ad quae votum se extendit; in illis autem ad quae votum
non se extendit, obligatio voti non habet locum: et ideo qui votum rite factum praetermittit, mortaliter peccat,
quia fidem quam cum Deo iniit, frangit.
RA1
Ad primum ergo dicendum, quod illud quod votum fiendum impediret si praesens esset, etiam voto facto
obligationem aufert; unde cum de impossibili non possit esse votum, ut dictum est; si aliquid fiat impossibile
post voti emissionem, quod prius erat possibile, obligatio voti quantum ad illud tollitur; ut si quis dives voverit
aedificare ecclesiam, quod postmodum perficere non possit paupertate superveniente, non obligatur ex voto ad
implendum. Sed tamen in hoc distinguendum est dupliciter. Uno modo, quia vel omnino factus est impotens; et
tunc non tenetur simpliciter ad hoc quod vovit; vel est factus impotens ad totum perficiendum, quamvis non ad
partem; et tunc ad illud quod potest, remanet obligatus. Alio modo distinguendum est, utrum ex sua culpa
impotentiam incurrerit; quia tunc oportet recompensare per poenitentiam; vel non ex culpa sua, et tunc non
tenetur ad aliquam recompensationem. Illa ergo quae virginitatem vovit, si corrupta est, quamvis non possit
virginitatem reddere, tamen potest reddere continentiam; et ad hoc remanet obligata, et ulterius ad poenitentiae
lamentum, per quod virginitatem amissam Deo recompensat: quod quidem etsi non sit aequivalens simpliciter,
est tamen aequivalens quantum ad reputationem Dei, qui non exigit ab homine ultra posse.
RA2
Ad secundum dicendum, quod quamvis deliberatio sit causa variabilis, tamen rectitudo legis naturalis, quae
dictat quod promittitur Deo esse servandum, est invariabilis; et hoc dat necessariam obligationem voto.
RA3
Ad tertium dicendum, quod sicut juramentum quod vergit in deteriorem exitum, non est servandum, ita nec
votum. Unde Isidorus dicit: in turpi voto muta decretum; quia votum non extendit se ad illicita, vel minus bona,
ut dictum est. Nec differt utrum tunc fuerit illicitum quando votum emissum est, vel postmodum illicitum fiat.
RA4
Ad quartum dicendum, quod illud quod sub conditione vovetur, non vovetur simpliciter; et ideo non obligat nisi
illa conditione extante.
RA5
Ad quintum dicendum, quod votum interpretatum obligat sicut et votum oretenus emissum: unde si aliquis post
tempus probationis in monasterio remanserit, obligatur ex voto interpretativo; nisi forte propter aliquam causam
fuerit sibi annus protelatus, vel consueverit aliis protelari; quia tunc non facit votum interpretatum ultra annum
stans; et talis qui interpretatum votum fecit, ad tria vota religionis principalia in omni casu tenetur; sed ad alias
observantias, quarum transgressio ex dissimulatione praelatorum inducitur, qui dum videntes non corrigunt,
indulgere videntur, non videtur obligari, et praecipue si sit simplex, qui talia discernere sufficienter nesciat.
RA6
Ad sextum dicendum, quod obligatio voti ex propria voluntate causatur; unde si in vovendo prius cogitavit de
religionem intrando, et postea elegit talem religionem vel talem locum, obligatur simpliciter ad religionem; unde
si non potest in illa quam elegit, recipi, debet aliam quaerere. Si autem primo et principaliter cogitavit de tali
religione vel tali loco, in voto suo intelligitur haec conditio, si illi volunt eum recipere; alias esset indiscretum
votum; unde conditione non extante non obligatur. Si autem dubitet quomodo se in vovendo habuerit, debet
tutiorem viam eligere, ne se discrimini committat.
RA7

1996

