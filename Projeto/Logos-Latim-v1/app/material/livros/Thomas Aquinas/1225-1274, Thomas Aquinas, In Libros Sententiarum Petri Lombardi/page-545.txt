Praeterea, omne quod intelligitur, intelligitur per similitudinem vel identitatem; oportet enim quod intellectus in
actu sit intellectum in actu, quod non contingit, nisi vel quia sunt idem per essentiam, sicut Deus seipsum
intelligit, vel quia similitudo intellecti recipitur in intelligente ut perfectio ejus. Sed intellectus noster intelligit
Deum, et similiter materiam primam. Ergo vel per similitudinem, vel per identitatem. Sed hoc non potest esse
per similitudinem abstractam ab eis, quia a simplicissimo nihil potest abstrahi. Ergo oportet quod intelligat ipsa
per identitatem; et sic est idem per essentiam Deus et materia prima et anima intellectiva.
AG5
Praeterea, quaecumque sunt et nullo modo differunt, sunt penitus idem. Sed intellectus et materia prima et Deus
sunt, et nullo modo differunt.
Ergo sunt penitus idem. Probatio mediae quantum ad secundam partem: quia prima constat. Quaecumque
differunt, aliqua differentia differunt; sed omne quod differt ab altero aliqua differentia, est compositum ex
differentia et quodam alio. Cum ergo praedicta tria sint penitus simplicia, videtur, quod nullo modo differant.
AG6
Praeterea, illud quod participatur ab esse cujuslibet rei, est de essentia cujuslibet rei. Sed, sicut dicit dionysius,
participatione divinae bonitatis anima et omnes aliae res sunt et bonae sunt. Ergo videtur quod divina bonitas sit
essentia cujuslibet animae et cujuslibet rei. Sed divina bonitas est sua essentia.
Ergo essentia divina est ipsa essentia animae, vel aliquid ejus.
SC1
Sed contra, illud quod est in se tantum actus, non est possibile ad speciem alteram, vel ad esse aliud. Sed essentia
divina est actus purus, cui nulla potentia permiscetur. Ergo non est possibilis ad hoc ut transformetur in naturam
animae vel alicujus alterius, vel additionem aliquam recipiat.
SC2
Praeterea, ei quod est actus purus, non admiscetur aliqua privatio: quia privatio est ejus quod est natum haberi, et
nondum habetur. Sed animae adjunguntur multi defectus vel privationes, ut ignorantia, malitia, et hujusmodi.
Ergo anima non est de essentia divina.
CO
Respondeo dicendum, quod quorumdam antiquorum Philosophorum error fuit, quod Deus esset de essentia
omnium rerum: ponebant enim omnia esse unum simpliciter, et non differre, nisi forte secundum sensum vel
aestimationem, ut Parmenides dixit: et illos etiam antiquos Philosophos secuti sunt quidam moderni; ut David de
dinando.
Divisit enim res in partes tres, in corpora, animas, et substantias aeternas separatas; et primum indivisibile, ex
quo constituuntur corpora, dixit yle; primum autem indivisibile, ex quo constituuntur animae, dixit noym, vel
mentem; primum autem indivisibile in substantiis aeternis dixit Deum; et haec tria esse unum et idem: ex quo
iterum consequitur esse omnia per essentiam unum. Verumtamen haec positio et sensui contradicit, et a
philosophis sufficienter improbata est.
Alii vero minus errantes dixerunt, Deum esse, non quidem essentiam omnium, sed substantiarum
intellectivarum, considerantes similitudinem operationis, et dignitatem intellectus, et immaterialitatem ejus: qui
error ortum habere potuit ex opinione Anaxagorae, qui posuit intellectum moventem omnia: et fulcimentum
habere potuit ex auctoritate Genesis 1 inducta, male intellecta. Sed hoc etiam fidei contrariatur, et
Philosophorum dictis, qui substantias intellectuales in diversis ordinibus constituunt, et intellectum humanum
ultimum in ordine omnium intellectualium, inter quos primum ponunt intellectum divinum: et hunc quidem esse
omnino immobilem, et fides tenet, et ratio demonstrat; anima autem humana aliquo modo variabilis est, scilicet
secundum virtutem et vitium, et scientiam et ignorantiam.
Horum autem omnium errorum et similium unum videtur esse principium et fundamentum, quo destructo, nihil
probabilitatis remanet. Plures enim antiquorum ex intentionibus intellectis judicium rerum naturalium sumere
volunt: unde quaecumque inveniuntur convenire in aliqua intentione intellecta, voluerunt quod communicarent in
una re: et inde ortus est error Parmenidis et melissi, qui videntes ens praedicari de omnibus, locuti sunt de ente
sicut de una quadam re, ostendentes ens esse unum et non multa, ut eorum rationes indicant in 1 physicor.
Recitatae. Ex hoc etiam secuta est opinio Pythagorae et Platonis, ponentium mathematica et intelligibilia
principia sensibilium: ut quia numerus invenitur in his et illis, quae communicant in numero, sint etiam in
quadam essentia unum; et similiter quia socrates et Plato sunt homo, quod sit unus homo per essentiam, qui de
omnibus praedicatur. Ex hoc etiam procedunt plures rationes Avicebronis in libro fontis vitae, qui semper
unitatem materiae venatur ex aequali communitate praedicationis. Ex hoc etiam derivatur opinio quae dicit,
unam essentiam generis esse in omnibus speciebus re, non tantum secundum rationem.
Sed hoc fundamentum est valde debile: non enim oportet, si hoc est homo et illud homo, quod eadem sit
humanitas numero utriusque, sicut in duobus albis non est eadem albedo numero; sed quod hoc similetur illi in
hoc quod habet humanitatem sicut illud: unde intellectus accipiens humanitatem non secundum quod est hujus,
sed ut est humanitas, format intentionem communem omnibus: et ita etiam non est necessarium quod si in anima
est natura intellectualis et in Deo, quod sit eadem intellectualitas utriusque per essentiam, per quam eamdem
essentiam utrumque dicatur ens.
545

