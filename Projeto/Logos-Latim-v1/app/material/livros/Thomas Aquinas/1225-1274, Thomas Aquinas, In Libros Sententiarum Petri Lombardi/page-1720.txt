Ad tertiam quaestionem dicendum, quod omne quod natum est ex pluribus sequi, attribuitur ei quod primum est;
sicut vita attribuitur animae nutritivae, quia ipsa est prior inter principia vitae in viventibus corporaliter. Similiter
dicitur animal esse animal per sensum primum, qui est tactus, ut patet in 3 de anima.
Unde si justificatio sequitur ad motum liberi arbitrii in Deum, oportet quod attribuatur illi motui qui naturaliter
prior in justificatione apparet. Movetur autem mens in Deum et per intellectum et per affectum, et hi duo motus
mentis simul esse possunt, quamvis non simul cogitari possint: quia unus est regula alterius, et per actum
intellectus praesentatur suum objectum voluntati, quia objectum ejus est bonum imaginatum vel intellectum, ut
Philosophus dicit in 3 de anima. Sed naturaliter motus intellectus praecedit, sicut objectum naturaliter praecedit
actum potentiae; unde cum motus intellectus in Deum sit per fidem, justificatio motum fidei requirit.
RA1
Ad primum ergo dicendum, quod motum liberi arbitrii, cum quo gratia infunditur, oportet accipi in sua ultima
perfectione. Actus autem fidei perfectus non est, nisi actu affectus perfecto existente: nullus enim credit nisi qui
vult, ut Augustinus dicit; et ideo cum actu fidei in justificatione semper adjungitur actus caritatis; et his duobus
anima Deo appropinquat. Non enim potest esse dubium quin actui caritatis semper actus fidei conjungatur, ex
quo objectum per fidem caritati praesentatur: sicut etiam intelligere nostrum nunquam est in actu nisi per
imaginationem in actu existentem.
RA2
Ad secundum dicendum, quod timor est remota dispositio ad gratiam: nunquam enim ad gratiam attingit, nisi
amor adjungatur. Nos autem loquimur hic de dispositione ultima ad gratiam, cum qua gratia datur.
RA3
Ad tertium dicendum, quod non oportet in eodem esse dispositionem et perfectionem in rebus ad invicem
ordinatis: quia dispositio facta in priori ordinat ad perfectionem factam in posteriori, sicut motus imaginationis
est dispositio ad perfectionem intellectus; et similiter motus in intellectu factus potest esse dispositio ad motum
affectus.
Articulus 3D
AG1
Ulterius. Videtur quod non requiratur motus liberi arbitrii in peccatum, sive contritio. Luc. 7, 47: dimissa sunt ei
peccata multa, quoniam dilexit multum; dicit Glossa, quod ardor caritatis rubiginem peccatorum in ea
consumpsit. Sed ardor caritatis potest esse sine motu in peccatum. Ergo ad justificationem non requiritur motus
in peccatum.
AG2
Praeterea, conversio ad Deum potentior est ad bonum quam conversio ad rem temporalem ad malum. Sed
conversio ad bonum commutabile sufficienter induxit culpam. Ergo et conversio ad Deum sufficienter justificat;
et sic non requiritur motus in peccatum.
SC1
Sed contra est quod dicit Glossa in Psal. 50, super illum locum: sacrificium Deo spiritus contribulatus etc.:
spiritus contribulatus et contritus est sacrificium in quo peccata solvuntur.
CO
Ad quartam quaestionem dicendum, quod sicut in generationibus naturalibus, in quibus una forma expellitur et
altera introducitur, propter hoc quod generatio unius est corruptio alterius, oportet esse disponens ad utrumque;
ita in justificatione, qua gratia confertur et culpa expellitur, oportet esse dispositionem voluntatis secundum
proprium actum ad utrumque. Et ideo sicut per motum liberi arbitrii in Deum disponitur ille qui justificatur, ad
gratiam obtinendam; ita per motum liberi arbitrii in peccatum, oportet quod ad culpae expulsionem disponatur; et
ideo in justificatione qua innocens justificatur, oportet esse dispositionem solum ad gratiam inducendam; sed in
justificatione qua justificatur impius, oportet dispositionem esse duplicem; unam ad introducendum gratiam,
scilicet motum liberi arbitrii in Deum; alteram ad expellendam culpam, scilicet motum liberi arbitrii in peccatum.
RA1
Ad primum ergo dicendum, quod fervor dilectionis de necessitate secum conjunctum habet odium contrarii; et
ideo fervor dilectionis ad dimissionem culpae non operatur sine peccati detestatione, quae directe dimissioni
culpae respondeat.
RA2
Ad secundum dicendum, quod conversio ad Deum sufficit ad gratiam obtinendam quantum in se est, sicut
conversio ad bonum commutabile sufficit ad culpam; sed requiritur conversio ad peccatum quasi removens
impedimentum. Vel dicendum, quod etiam in peccato conversio non facit culpam sine aversione; et similiter
oportet duo esse in justificatione.
Articulus 3E
AG1

1720

