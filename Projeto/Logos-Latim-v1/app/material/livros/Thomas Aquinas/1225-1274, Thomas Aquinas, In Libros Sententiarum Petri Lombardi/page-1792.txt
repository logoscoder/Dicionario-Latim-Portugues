SC1
Sed contra est quod dicit Glossa Matth. 18, super illud: si peccaverit in te, etc.: hoc ordine vitare scandala
debemus. Sed debitum est ex praecepto obligante. Ergo ordo correptionis est in praecepto.
SC2
Praeterea, propter hoc fraterna correptio est in praecepto, ut homo fratrem suum a peccato eripiat. Sed
quandoque fratri daretur peccati occasio, si statim in publicum proderetur; unde Glossa dicit ibidem: corripe
ipsum inter te et ipsum solum, ne publice correptus verecundiam perdat, qua perdita in peccato remaneat.
Ergo secundum necessitatem praecepti debet admonitio privata denuntiationem praecedere.
CO
Respondeo dicendum ad primam quaestionem, quod secundum Philosophum in 5 ethic., minus malum, ex hoc
quod praeeligitur respectu magis mali, accipit rationem magis boni; et ideo medicus corporalis hominem, si
potest, ab infirmitate totaliter liberat; si autem non potest, eligit minus malum, ut occurrat magis malo; sicut
amputare unum membrum, ne totum corpus inficiatur; et hunc ordinem Dominus servari praecepit, cum
peccatoribus corripiendo spiritualiter medicamur.
Peccator autem ex peccato duo mala incurrit; innocentiae damnum, et famae dispendium: et ideo prius
tentandum est ut taliter innocentia restituatur quod fama etiam conservetur. Sin autem, debet negligi fama, ut
conscientia reparetur, famae etiam dispendio subveniri, si aliter non potest, debet quantum potest; ut scilicet
primo paucis, et postea multis crimen prodatur. Et ideo Dominus hunc ordinem corripiendi statuit, ut primo
frater corripiatur secreto, ut sic et innocentiam recuperet, et famam non perdat: quod si haec medicina non fuerit
efficax, debet paucis ostendi, ut non totaliter fama perdatur; et deinde si non corripitur, debet omnino fama
negligi, et in publicum prodi: quod si etiam publica correptio vel admonitio non profuerit, debet omnino abscindi
judicio ecclesiae, ut sit sicut ethnicus et publicanus.
Et ideo dicendum, quod sicut correptio fraterna cadit in praecepto, ita et correptionis ordo.
RA1
Ad primum ergo dicendum, quod in observatione praeceptorum semper ad intentionem praecipientis et rationem
praecepti attendendum est. Ideo autem Dominus praecepit ut secreta admonitio publicam denuntiationem
praecederet, ut expectaretur emendatio vitae, et famae parceretur peccatoris: et quia Dominus sciebat Judam non
emendandum fore, si ipsum admoneret, sed magis exasperandum; quia non est probabile quod verba moverent
quem tot miracula visa non moverent; ideo ipsum non praemonuit: et quia etiam sciebat ex hoc forte magis
exasperandum, et deteriorem fieri. Nec tamen est simile de ipso et nobis: quia ipse secreta cordium sciebat, et
futuros eventus, non autem nos; et ideo, nisi certissimis signis appareat incorrigibilitas, et exasperatio ipsius
futura, non debet fraterna admonitio praetermitti. De Petro autem dicendum est, quod forte peccatum eorum erat
publicum, vel statim publicandum: vel forte sciebat monitionem ipsis non valituram: vel etiam consilio spiritus
sancti fecit ad terrorem, quia hoc competebat statui primitivae ecclesiae, ne veniret ejus auctoritas in
contemptum. De Paulo autem patet responsio. Quia Petrus coram omnibus peccavit, ideo oportebat eum coram
omnibus redargui. Hic autem ordo servandus est in peccatis occultis; unde dicitur: si peccaverit in te, idest te
solo sciente.
RA2
Ad secundum dicendum, quod in peccatis considerandum est, utrum peccatum sit omnino occultum, aut ad
notitiam aliorum devenerit, aut in promptu sit ut deveniat. Si autem peccatum jam ad notitiam aliorum devenerit,
tunc debet denuntiari ei qui habet potestatem corrigendi, ut qui sunt scandalizati de culpa, aedificentur de poena.
Si autem nondum in publicum devenit, sed est in via deveniendi; tunc etiam denuntiandum est, ut scandalo
futuro occurratur. Si autem sit omnino occultum, tunc considerandum est, utrum emendatio peccantis expectari
probabiliter possit, aut non; quod quidem facile adverti poterit, si consideretur utrum aliquis ex electione vel
passione peccavit, sive ex malitia vel infirmitate, quod idem est; quod quidem perpendi potest ex conditione
peccantis, et ex iteratione actus. Quia si aliquis frequenter et quasi improhibite sine freno in aliquod peccatum
lapsus est, signum est quod ex malitia vel electione peccat, et non facile emendetur. Si autem semel occasione
peccandi oblata, in peccatum ruit, et postea tristitiam et verecundiam de peccato ostenderit, signum est quod sit
peccatum ex passione vel ex infirmitate, et quod de facili emendetur. Si ergo emendatio speretur, debet
admonitio praecedere, et denuntiatio differri quousque videatur quomodo emendatur peccator; nisi forte
immineret occasio similis in peccatum ruendi, quam tamen declinare non vellet admonitus; tunc enim deberet
praelato denuntiari, ne in praecipitium iret. Si autem non speretur emendatio, tunc considerandum est, an illud
peccatum sit infectivum aliorum, sicut est haeresis vel fornicatio, vel aliquid hujusmodi; aut etiam cedat in
aliquod damnum alterius, sicut furtum vel homicidium, et hujusmodi. Si enim non cedat in damnum alterius, nec
sit infectivum peccatum, tunc potest denuntiatio differri quousque videatur admonitionis effectus, praecipue si
emendationem promittit. Si autem est infectivum aliorum, debet denuntiari praelato, ut gregi suo caveat.
Sicut enim dicit Hieronymus, quae misericordia est parcere uni, et multos in discrimen adducere? polluitur
populus ex uno peccatore, sicut ex una ove morbida universus grex. Semper enim bonum multorum debet
praeferri bono unius. Unde etiam fama unius negligi debet, ut innocentia vel fama multitudinis conservetur. Si

1792

