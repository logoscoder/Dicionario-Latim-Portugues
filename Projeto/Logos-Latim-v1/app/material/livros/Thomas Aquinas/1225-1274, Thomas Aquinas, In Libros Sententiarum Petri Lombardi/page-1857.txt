Ad tertiam quaestionem dicendum, quod sacramentum, ut ex supra dictis patet, nihil est aliud quam quaedam
sanctificatio homini exhibita cum aliquo signo visibili; unde, cum in susceptione ordinis quaedam consecratio
homini adhibeatur per visibilia signa, constat ordinem esse sacramentum.
RA1
Ad primum ergo dicendum, quod quamvis ordo in suo nomine non exprimat aliquod materiale elementum;
tamen ordo non confertur sine aliquo elemento materiali.
RA2
Ad secundum dicendum, quod potestates proportionari debent illis ad quae sunt. Communicatio autem
divinorum, ad quam datur spiritualis potestas, non fit in Angelis per aliqua sensibilia signa, sicut in hominibus
contingit; et ideo potestas spiritualis, quae est ordo, non adhibetur Angelis cum aliquibus signis visibilibus, sicut
hominibus; et ideo in hominibus est ordo sacramentum, sed non in Angelis.
RA3
Ad tertium dicendum, quod non omnis benedictio quae adhibetur homini, vel consecratio, est sacramentum: quia
et monachi et abbates benedicuntur; et tamen illae benedictiones non sunt sacramenta; et similiter nec regalis
inunctio, quia post hujusmodi benedictiones non ordinantur aliqui ad dispensationem divinorum sacramentorum,
sicut per benedictionem ordinis; et ideo non est simile.
Articulus 1D
AG1
Ulterius. Videtur quod forma hujus sacramenti inconvenienter in littera exprimatur. Quia sacramenta efficaciam
habent ex forma. Sed efficacia sacramentorum est ex virtute divina, quae in eis secretius operatur salutem. Ergo
in forma hujus sacramenti deberet fieri mentio de virtute divina per invocationem trinitatis; sicut in aliis
sacramentis.
AG2
Praeterea, imperare est ejus qui habet auctoritatem.
Sed auctoritas non residet penes eum qui sacramenta dispensat, sed ministerium tantum.
Ergo non deberet uti imperativo modo, ut diceret, sic agite; vel, accipite hoc vel illud; aut aliquid hujusmodi.
AG3
Praeterea, in forma sacramenti non debet fieri mentio nisi de illis quae sunt de essentia sacramenti.
Sed usus potestatis acceptae non est de essentia hujus sacramenti, sed consequitur ad ipsum.
Ergo non debet de eo fieri mentio in forma hujus sacramenti.
AG4
Praeterea, omnia sacramenta ordinant ad aeternam remunerationem. Sed in formis aliorum sacramentorum non
fit mentio de remuneratione.
Ergo nec in forma hujus sacramenti deberet de ea fieri mentio, sicut fit cum dicitur: habiturus partem, si fideliter
officium tuum impleveris, cum iis qui verbum Dei bene ministraverunt.
CO
Ad quartam quaestionem dicendum, quod hoc sacramentum principaliter consistit in potestate tradita. Potestas
autem a potestate traducitur, sicut simile ex simili; et iterum potestas per usum innotescit, quia potentiae
notificantur per actus; et ideo in forma ordinis exprimitur usus ordinis per actum qui imperatur, et exprimitur
traductio potestatis per imperativum modum.
RA1
Ad primum ergo dicendum, quod alia sacramenta non ordinantur principaliter ad effectus similes potestati
secundum quam sacramenta dispensantur, sicut hoc sacramentum; et ideo in hoc sacramento est quasi quaedam
communicatio univoca.
Unde in aliis sacramentis exprimitur aliquid ex parte divinae virtutis, cui effectus sacramenti assimilatur; non
autem in hoc sacramento. Quamvis enim in episcopo, qui est minister hujus sacramenti, non sit auctoritas
respectu collationis hujus sacramenti; tamen habet aliquam potestatem respectu potestatis ordinis quae confertur
per ipsum, inquantum a sua potestate derivatur.
RA3
Ad tertium dicendum, quod usus potestatis est effectus potestatis in genere causae efficientis; et sic non habet
quod in definitione ordinis ponatur; sed est quodammodo causa in genere causae finalis; et ideo secundum hanc
rationem poni potest in definitione ordinis.
Articulus 1E
AG1
Ulterius. Videtur quod hoc sacramentum non habeat materiam. Quia in omni sacramento quod habet materiam,
virtus operans in sacramento est in materia. Sed in rebus materialibus quae hic adhibentur, sicut sunt claves,
candelabra, et hujusmodi, non videtur esse aliqua virtus sanctificandi.
Ergo non habet materiam.
1857

