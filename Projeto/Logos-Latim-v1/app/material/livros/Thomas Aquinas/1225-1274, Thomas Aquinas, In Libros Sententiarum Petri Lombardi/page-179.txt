Augustinus, quod si removeamus omnes rationes particulationis ab ipsa bonitate, remanebit in intellectu bonitas
integra et plena, quae est bonitas divina, quae videtur in bonitate creata sicut exemplar in exemplato.
RA4
Ad quartum dicendum, quod exemplar rerum est in Deo dupliciter. Vel quantum ad id quod est in intellectu suo,
et sic secundum ideas est exemplar intellectus divinus omnium quae ab ipso sunt, sicut intellectus artificis per
formam artis omnium artificiatorum. Vel quantum ad id quod est in natura sua, sicut ratione suae bonitatis qua
est bonus, est exemplar omnis bonitatis; et similiter est de veritate. Unde patet quod non eodem modo Deus est
exemplar coloris et veritatis, et ideo objectio non procedit.
RA5
Ad ultimum dicendum, quod quamvis malum non sit bonum, nec sit a Deo, nihilominus intelligere malum
bonum est, et a Deo est; et ideo veritas quae consistit in commensuratione intellectus ad privationem existentem
extra animam, bona est, et a Deo; et ideo dicit Ambrosius, quod omne verum, a quocumque dicatur, a spiritu
sancto est.
|a3 Articulus 3: Utrum sint plures veritates aeternae.
AG1
Ad tertium sic proceditur. Videtur quod sint plures veritates aeternae. Sicut enim patet ex dictis, diversarum
propositionum diversae sunt veritates.
Sed: pater est Deus, filius est Deus, sunt duae propositiones. Ergo et sunt duae veritates. Sed utrumque istorum
ab aeterno est verum. Ergo plures veritates sunt aeternae.
AG2
Praeterea, omnia quaecumque fuerunt, sunt et erunt, Deus ab aeterno praescivit, quae constat quod plura sunt.
Sed Deus non praescivit nisi verum. Ergo plura vera sunt ab aeterno.
AG3
Item, Augustinus, probat animam esse immortalem per hoc quod est subjectum veritatis, quae est aeterna. Sed
constat quod veritas quae est in intellectu nostro sicut in subjecto, non est veritas divina per essentiam. Ergo
videtur quod plures veritates sint aeternae. Quod autem veritas sit aeterna, sic probatur. Omne illud ad cujus
remotionem sequitur positio ejus, est aeternum.
Sed si negatur veritas esse, ponitur esse.
Ergo veritas est aeterna. Probatio mediae. Si veritas non est, veritatem esse est falsum. Sed si affirmatio est falsa,
negatio est vera. Ergo veritatem non esse erit verum. Sed non est verum nisi aliqua veritate.
Ergo aliqua veritas est.
AG4
Praeterea, illud quod non potest intelligi non esse, est aeternum: quia quidquid potest non esse, potest intelligi
non esse. Sed veritas non potest intelligi non esse, quia quidquid intelligitur, intelligitur per judicium veritatis.
Ergo videtur quod veritas quae est in intellectu, sit aeterna et immutabilis.
AG5
Praeterea, idem videtur de veritate enunciationis.
Si enim veritas enuntiationis mutetur vel destruatur, hoc erit vel per destructionem signi vel per destructionem
rei. Sed neutro modo destruitur vel mutatur. Ergo veritas enuntiationis est immutabilis et aeterna. Probatio
mediae. Non existente signo, rectum est rem signari. Sed veritas est rectitudo, et veritas signi est rectitudo
significationis.
Ergo si non sit enuntiatio, vel quodcumque signum veritatis, adhuc remanebit veritas signi.
Similiter probatur, quod non mutetur ex mutatione rei; quia ut dictum est, art. 1 istius quaest., ad secundum,
unumquodque habet veritatem quando implet id ad quod est ordinatum in mente divina.
Sed cessante cursu socratis, adhuc ista enuntiatio, socrates currit, facit id ad quod ordinata est in mente divina,
quia significat socratem currere. Ergo videtur quod destructa vel mutata re, non mutatur neque destruitur veritas
signi.
AG6
Praeterea, idem videtur de veritate quae est in re: quia, ut dicit Augustinus, pereunte vero, non perit veritas. Sed
veritas rei non posset destrui vel mutari nisi per mutationem rei. Ergo videtur quod nullo modo pereat.
AG7
Item, omne totum est majus sua parte, est quaedam veritas, quae nullo modo videtur mutabilis, et similiter multa
hujusmodi. Ergo videtur quod sint plures veritates aeternae immutabiles.
SC1
Contra, Augustinus dicit, quod vera aeternitas et sola immutabilitas in Deo est. Sed veritas Dei est una tantum,
sicut et essentia.
Ergo videtur quod sit una tantum veritas aeterna et immutabilis.
CO

179

