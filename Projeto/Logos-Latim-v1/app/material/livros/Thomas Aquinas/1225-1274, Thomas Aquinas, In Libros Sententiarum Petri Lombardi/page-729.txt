RA1
Ad primum ergo dicendum, quod perfectiones naturales possunt considerari dupliciter: vel quantum ad esse
primum, et sic per peccatum non corrumpuntur: manet enim et intellectus et voluntas et omnia hujusmodi: vel
quantum ad ordinem quo in finem ordinantur; et sic per peccatum corrumpuntur, ut dictum est.
RA2
Ad secundum dicendum, quod sicut est duplex perfectio, scilicet prima et secunda; ita etiam est duplex corruptio.
Una per quam tollitur perfectio prima, per quam res esse primum habebat: et talis corruptio speciei mutationem
facit; sed sic culpa naturam hominis non corrumpit. Alia corruptio est per quam tollitur perfectio secunda, per
quam res in esse secundo completo perficitur: et hoc speciem non variat, sed tantum speciei complementum
tollit; et hoc modo culpa naturam humanam corrumpit.
RA3
Ad tertium dicendum, quod subjectum ad contraria dupliciter potest se habere, ut dictum est, in corp. Art., vel ita
quod utrumque aequaliter sit debitum sibi; et tunc non magis per unum quam per alterum corrumpitur: vel ita
quod unum sit debitum sibi, et alterum indebitum; et tunc per unum simpliciter perficitur, et per alterum
simpliciter corrumpitur. Quamvis enim alterum contrariorum, per quod corrumpitur, non sit sibi contrarium
quantum ad esse primum, quia utrique contrariorum subjicitur; tamen sibi est contrarium quantum ad esse
secundum, in quod subjecti natura ordinatur.
RA4
Ad quartum dicendum, quod nihil agit ad suam corruptionem intendens illam; sed non est inconveniens ut per
actionem alicujus sequatur corruptio ejus praeter intentionem agentis: et sic per accidens aliquid suae
corruptionis causa est, sicut patet in infirmo, qui comedit nociva, ex quibus mortem incurrit; intendit enim
delectationem in cibo; sed praeter delectationem sequitur mors: et similiter est in eo qui peccat; intendit enim
delectari in opere peccati; sed corruptio animae praeter intentionem ejus sequitur.
RA5
Ad quintum dicendum, quod potentia non corrumpitur si reducatur in actum illum ad quem est de se ordinata, et
qui est debitus sibi: sed talis actus non est peccatum; et ideo ratio non procedit.
RA6
Ad sextum dicendum, quod peccatum corrumpit animam non quantum ad esse primum, sed quantum ad esse
secundum. Sed esse secundum potest dupliciter considerari: vel secundum quod est in actu; et sic tollitur per
peccatum primum et non per secundum; sed hoc est per accidens, quia secundum peccatum non invenit ipsum:
vel secundum quod est in habilitate; et sic, ut ex prius dictis patet, per quodlibet peccatum diminuitur, et tamen
nunquam totaliter tollitur.
EX
Voluntas retinendi vel consequendi quod justitia vetat. Videtur hoc non esse in quolibet peccato commune.
Aliquod enim peccatum est quod est ad corrumpendum, et non ad aliquid acquirendum, ut patet in homicidio et
invidia, et hujusmodi. Sed dicendum, quod intentio sive voluntatis sive naturae nunquam per se terminatur ad
non esse, vel ad corruptionem, sed semper ad aliquod bonum ipsi intendenti; quamvis praeter intentionem
sequatur malum vel corruptio, sine qua bonum intentum esse non potest; ut patet in igne, qui intendit formam
suam in materiam inducere, ad quam sequitur corruptio aeris; similiter etiam voluntas intendit aliquod bonum
ipsi volenti, quod sine corruptione alterius non est, sicut vult quietem suam quam suspicatur esse non posse sine
morte adversarii, vel aliquid hujusmodi.
Voluntas enim, ut superius dictum est, motus animi est. Hic sumitur voluntas pro actu voluntatis, et non pro
potentia ipsa.
Non enim consisteret peccatum praevaricationis si interdictio non fuisset. Verum est vel legis scriptae, vel
naturaliter inditae.
Non consistente autem peccato, non solum malitia, sed etiam virtus fortasse non esset. Videtur esse falsum: quia
virtus a malitia non dependet, sicut nec bonum a malo. Sed dicendum, quod in sacra Scriptura aliquid dicitur fieri
et esse, quando innotescit; et similiter per oppositum, non esse, quando ignotum est: et quia virtus non
manifestatur nisi per malitiam oppositam, ideo dicit quod si non esset peccatum, non esset virtus; et ideo
subjungit: subsistere vel eminere non posset.
Sciendum etiam, quod hic: quid est peccatum nisi praevaricatio legis divinae, et caelestium inobedientia
praeceptorum? debet poni illa notula quae in superiori distinctione in aliquibus libris posita est, quae sic incipit:
joannes ait: qui facit peccatum, iniquitatem facit.
Quocirca diversitatis hujusmodi verborum occasione, de peccato plurimi diversa senserunt. Ex prima enim
definitione occasionata est opinio quae dicit, tam in actu interiori quam exteriori peccatum consistere; ex
secunda vero ejusdem occasionatur alia opinio quae dicit, peccatum esse tantum in actu voluntatis; ex tertia vero
Ambrosii occasionatur alia opinio quae dicit, solum in privatione peccatum consistere et non in actu.
Quidam autem diligenter verba Augustini attendentes...

729

