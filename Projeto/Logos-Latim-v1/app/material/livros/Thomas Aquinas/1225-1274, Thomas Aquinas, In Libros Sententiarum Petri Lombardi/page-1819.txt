Ergo purgat saltem a peccatis venialibus.
CO
Respondeo dicendum, quod ista est ratio quare per infusionem gratiae et caritatis peccata venialia non
dimittantur, quia non opponuntur caritati quantum ad habitum, sed magis quantum ad actum ejus, quem
impediunt vel retardant; et ideo, quando actus caritatis contra venialia dirigitur, ea quasi suo contrario delet. Nec
oportet quod contra singulum eorum actus caritatis feratur ad eorum deletionem; quia nullum eorum de se habet
specialem rationem qua caritati aliquo modo contrarietur, sicut est de peccatis mortalibus; sed omnia secundum
unam rationem disponunt ad contrarium caritatis, inquantum nimis temporalibus rebus inhaeretur. Unde cum
confessio generalis sit actus ex caritate procedens in eo qui caritatem habet, in venialia directus; constat quod
valet ad venialium peccatorum dimissionem quantum ad culpam, et quandoque quantum ad poenam; tanta potest
devotio confitentis adesse.
RA1
Ad primum ergo dicendum, quod confessio generalis quandoque est sacramentalis, et quandoque non.
Sacramentalis quidem est, quando aliquis in secreto sacerdoti confitetur quaedam quae meminit, et alia venialia
in generali; et tunc illa generalis confessio ex quatuor habet quod valeat ad remissionem venialium, quantum ad
culpam, et etiam poenam, vel in parte vel in toto: scilicet ex contritione confitentis, ex humilitate confessionis, ex
oratione sacerdotis, inquantum est quaedam persona; ex VI clavium. Quando autem fit publice coram multis et
cum multis in ecclesia, non est sacramentalis; unde tunc habet efficaciam ex tribus primis, et non ex quarto; et
propter hoc etiam non subjungitur in prima et completorio absolutio, nec satisfactionis injunctio, sed solum
oratio misereatur.
RA2
Ad secundum dicendum, quod ratio illa procedit de confessione sacramentali, quae judicium sacerdotis expectat;
et ideo requiritur aliqualis peccatorum manifestatio.
RA3
Ad tertium dicendum, quod contritio generalis sufficit ad peccatorum venialium dimissionem quo ad culpam;
sed illud quod habitu retinetur in affectu, excluditur ab illa generalitate; unde illud non deletur per talem
contritionem, neque etiam per generalem confessionem.
RA4
Ad quartum dicendum, quod non fuit intentio apostoli dicere, quod non sit aliquod momentum in quo homo non
sit sine peccato quo ad culpam; sed quia ista vita a nullo sine peccato agitur; et quia etiam dimissa culpa reatus
aliquis manet.
|a2 Articulus 2: Utrum confessio generalis sufficiat ad delendum peccata mortalia oblita.
AG1
Ad secundum sic proceditur. Videtur quod confessio generalis non sufficiat ad delendum peccata mortalia oblita.
Peccatum enim quod per confessionem deletum est, non est necesse iterum confiteri.
Si ergo peccata oblita per confessionem generalem dimitterentur, non esset necessarium quod cum ad notitiam
redeunt, aliquis ea confiteretur.
AG2
Praeterea, quicumque non est conscius alicujus peccati; vel non habet peccatum, vel est oblitus sui peccati. Si
ergo per generalem confessionem factam peccata oblita mortalia dimittuntur; quicumque non est sibi conscius de
aliquo peccato mortali, quandocumque generalem confessionem facit, potest esse certus quod sit immunis a
peccato mortali; quod est contra apostolum 1 corinth. 4, 4: nihil mihi conscius sum, sed non in hoc justificatus
sum.
AG3
Praeterea, nullus ex negligentia reportat commodum. Sed non potest esse sine negligentia quod aliquis peccatum
mortale obliviscatur antequam ei dimittatur. Ergo non reportat ex hoc tale commodum, quod sine speciali
confessione de peccato ei dimittatur.
AG4
Praeterea, magis est elongatum a cognitione confitentis illud quod est omnino ignoratum, quam illud cujus est
oblitus. Sed peccata per ignorantiam commissa generalis confessio non delet; quia tunc, haeretici qui nesciunt
aliqua peccata, in quibus sunt, esse peccata, aut etiam aliqui simplices, per generalem confessionem
absolverentur; quod falsum est. Ergo generalis confessio non tollit peccata oblita.
SC1
Sed contra, psalm. 33, 6: accedite ad eum, et illuminamini, et facies vestrae non confundentur.
Sed ille qui confitetur omnia quae scit, accedit ad Deum quantum potest; plus autem ab eo requiri non potest.
Ergo non confunditur, ut repulsam patiatur; sed veniam consequitur.
SC2
Praeterea, ille qui confitetur, veniam consequitur, nisi sit fictus. Sed ille qui confitetur omnia peccata quae in
memoria habet, et oblitus est aliquorum, non ex hoc est fictus; quia ignorantiam facti patitur, quae a peccato
1819

