Ad quartum sic proceditur. Videtur quod sacramenta novae legis non sint causa gratiae.
Dicit enim bernardus: sicut investitur canonicus per librum, abbas per baculum, episcopus per anulum; sic
divisiones gratiarum diversis sunt tradita sacramentis. Sed liber non est causa canonicatus, nec anulus
episcopatus.
Ergo nec sacramenta gratiae.
AG2
Praeterea, si sunt causae gratiae, oportet quod sint secundum aliquod genus causae. Sed constat quod non sunt
materiales nec formales, cum sint extra essentiam gratiae; nec iterum sunt causae finales, quia magis sacramenta
propter gratiam habendam quaeruntur quam e converso: nec iterum causae efficientes, quia solus Deus efficit
gratiam, adeo quod nec Angelis, qui sunt nobiliores sensibilibus creaturis, hoc communicatur. Ergo nullo modo
sacramenta sunt causa gratiae.
AG3
Praeterea, nobilius est agens patiente, secundum Augustinum in 12 super Gen.; et secundum Philosophum, in 3
de anima; et iterum causa dignior est effectu. Sed tam anima rationalis quam gratia praevalent sensibilibus
elementis. Ergo sacramentum, quod est materiale elementum, ut prius dictum est, non potest agere in animam ad
causandum gratiam in ipsa.
AG4
Praeterea, omnis causa vel est univoca vel aequivoca. In causa autem aequivoca est aliquid nobiliori modo quam
in causatis, sicut calor in sole quam in aere; in causa autem univoca est aliquid eodem modo. Sed gratia non est
in sacramentis neque eodem modo ut in anima, neque nobiliori modo. Ergo non sunt causa gratiae nec univoce
nec aequivoce; et ita nullo modo.
AG5
Praeterea, sacramenta non causant gratiam in anima per modum influentiae, quia sic crearent ipsam, nec iterum
educunt eam de potentia materiae, quia gratia non est in potentia naturali materiae.
Ergo nullo modo gratiam causant.
AG6
Praeterea, in sacramento altaris transubstantiatur panis in corpus Christi; quod non potest fieri nisi virtute
infinita, qualis non est virtus formae illius sacramenti. Ergo virtus illa non causat dictam transubstantiationem, et
eadem ratione nec alia sacramenta causant quod significant.
SC1
Sed contra, haec differentia assignatur communiter inter sacramenta novae legis et veteris, quod sacramenta
novae legis efficiunt quod figurant, quod sacramentis veteris legis non competit. Figurant autem sacramenta
invisibilem gratiam. Si ergo sacramenta novae legis gratiam non causant, non differunt in aliquo a sacramentis
veteris legis.
SC2
Praeterea, Augustinus dicit, quod aqua baptismi corpus tangit, et cor abluit.
Sed cor non abluitur nisi per gratiam. Ergo sacramenta novae legis gratiam causant.
CO
Respondeo dicendum, ad primam quaestionem, quod omnes coguntur ponere, sacramenta novae legis aliquo
modo causas gratiae esse, propter auctoritates quae hoc expresse dicunt. Sed diversi diversimode eas causas
ponunt.
Quidam enim dicunt, quod non sunt causae quasi facientes aliquid in anima, sed causae sine quibus non: quia
increata virtus, quae sola effectus ad gratiam pertinentes in anima facit, sacramentis assistit per quamdam Dei
ordinationem, et quasi pactionem. Sic enim ordinavit et quasi pepigit Deus, ut qui sacramenta accipiunt, simul ab
iis gratiam recipiant, non quasi sacramenta aliquid faciant ad hoc. Et est simile de illo qui accipit denarium
plumbeum facta tali ordinatione, ut qui habuerit unum de illis denariis, habeat centum libras a rege: qui quidem
denarius non dat illas centum libras, sed solus rex accipienti ipsum. Et quia pactio talis non erat facta in
sacramentis veteris legis, ut accedentes ad ipsa gratiam acciperent, ideo dicuntur gratiam non conferre, sed
promittebant tantum. Sed hoc non videtur sufficere ad salvandum dicta sanctorum. Causa enim sine qua non, si
nihil omnino faciat ad inducendum effectum vel disponendo vel meliorando, quantum ad rationem causandi,
nihil habebit supra causas per accidens; sicut album est causa domus, si aedificator sit albus; et secundum hoc
sacramenta essent causae per accidens tantum sanctificationis. Illa enim ordinatio quam dicunt, sive pactio, nihil
dat eis de ratione causae, sed solum de ratione signi; sicut etiam denarius plumbeus est solum signum indicans
quis debet accipere. Quod autem est per accidens, omittitur ab arte, nec ponitur in definitione; unde in definitione
sacramenti non poneretur causalitas praedicta, nec sancti multum curassent de ea dicere. Nec iterum sacramenta
novae legis, quae differunt a sacramentis veteris legis secundum ordinationem praedictam, differrent ab eis
secundum rationem causae, sed solum quantum ad modum significandi, inquantum haec significant gratiam ut
statim dandam, illa vero non.

1355

