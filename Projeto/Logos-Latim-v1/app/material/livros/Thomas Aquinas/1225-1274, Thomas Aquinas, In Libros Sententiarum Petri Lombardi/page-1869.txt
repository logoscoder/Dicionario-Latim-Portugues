CO
Respondeo dicendum, quod cum consecratio quae fit in ordinis sacramento, ordinetur ad sacramentum
eucharistiae, ut dictum est; ille est principalis actus uniuscujusque ordinis secundum quem magis proxime
ordinatur ad eucharistiae sacramentum; et secundum hoc etiam unus ordo est eminentior alio secundum quod
unus actus magis de proximo ad praedictum sacramentum ordinatur. Sed quia ad sacramentum eucharistiae quasi
dignissimum multa ordinantur; ideo non est inconveniens ut praeter principalem actum, etiam multos actus unus
ordo haberet, et tanto plures, quanto est eminentior: quia virtus quanto est superior, tanto ad plura se extendit.
RA1
Ad primum ergo dicendum, quod duplex est praeparatio suscipientium sacramentum. Quaedam est remota; et
haec per ministros perficitur: quaedam proxima, qua statim efficiuntur idonei ad sacramentorum susceptionem;
et hoc pertinet ad sacerdotes: quia etiam in naturalibus ab eodem agente fit materia in ultima dispositione ad
formam et recipit formam. Et quia in proxima dispositione ad eucharistiam fit aliquis per hoc quod a peccatis
purgatur; ideo omnium sacramentorum quae sunt instituta principaliter ad purgationem peccatorum, est minister
proprius sacerdos, scilicet baptismi, poenitentiae, et extremae unctionis.
RA2
Ad secundum dicendum, quod actus aliqui immediate ad Deum ordinantur dupliciter. Uno modo ex parte unius
personae tantum, sicut facere singulares orationes, et vovere, et hujusmodi; et talis actus competit cuilibet
baptizato. Alio modo ex parte totius ecclesiae; et sic solus sacerdos habet actus immediate ad Deum ordinatos,
quia ipse solus potest gerere actus totius ecclesiae qui consecrat eucharistiam, quae est sacramentum universalis
ecclesiae.
RA3
Ad tertium dicendum, quod oblationes a populo oblatae per sacerdotem offeruntur; et ideo duplex ministerium
circa oblationes est necessarium: unum ex parte populi; et hoc est subdiaconi, qui accipit oblationes a populo, et
in altari ponit, vel offert diacono; aliud ex parte sacerdotis, et hoc est diaconi, qui oblationes ministrat ipsi
sacerdoti; et in hoc est actus principalis utriusque ordinis; et propter hoc ordo diaconi est superior. Legere autem
epistolam non est actus diaconi, nisi secundum quod actus inferiorum ordinum superioribus attribuuntur:
similiter etiam crucem ferre; et hoc secundum consuetudinem aliquarum ecclesiarum, quia in actibus secundariis
non est inconveniens diversas consuetudines esse.
RA4
Ad quartum dicendum, quod doctrina est remota praeparatio ad suscipiendum sacramentum; et ideo pronuntiatio
doctrinae ministris committitur.
Sed doctrina veteris testamenti est adhuc magis remota quam doctrina novi, quia non instruit de hoc sacramento
nisi in figuris; et ideo novum testamentum superioribus ministris pronuntiandum committitur, vetus autem
inferioribus. Doctrina etiam novi testamenti perfectior est quam Dominus per seipsum tradidit, quam ipsius
manifestatio per apostolos; et ideo evangelium diacono, epistola subdiacono committuntur.
RA5
Et secundum hoc patet solutio ad quintum.
RA6
Ad sextum dicendum, quod acolythi habent actum super urceolum tantum, non super ea quae in urceolo
continentur; sed subdiaconus habet actum super contentis in urceolo, quia aqua utitur et vino ad ponendum in
calice, et aquam iterum manibus sacerdotis praebet et diaconi; sicut et subdiaconus habet actum solum super
calicem, non super contenta; sed sacerdos super contenta; et ideo sicut subdiaconus in sui ordinatione accipit
calicem vacuum, sacerdos plenum; ita acolythus urceolum vacuum, sed subdiaconus plenum. Et sic est quaedam
connexio in ordinibus.
RA7
Ad septimum dicendum, quod corporales actus acolythi magis de proximo ordinantur ad actum sacrorum
ordinum, quam actus exorcistarum, quamvis sit aliquo modo spiritualis: quia habent acolythi ministerium super
vasa in quibus materia sacramenti continetur quantum ad vinum, quod vase continente indiget propter sui
humiditatem; et ideo inter minores ordines ordo acolythorum est superior.
RA8
Ad octavum dicendum, quod actus acolythorum se habet propinquius ad principales actus superiorum
ministrorum quam actus aliorum minorum ordinum, ut per se patet; et similiter etiam quantum ad actus
secundarios, quibus populum per doctrinam disponunt: quia acolythus doctrinam novi testamenti visibiliter
figurat lumen portans, sed lector recitando figuras alias; et ideo acolythus est superior. Similiter etiam exorcista:
quia sicut se habet actus lectorum ad actum secundarium diaconi et subdiaconi; ita se habet actus exorcistae ad
secundarium actum sacerdotis, scilicet ligare et solvere, per quem totaliter homo a servitute diaboli liberatur. Et
in hoc patet ordinatissimus ordinis progressus; quia sacerdoti quantum ad actum ejus principalem, scilicet
consecrare corpus Christi, cooperantur tantum tres superiores ordines; sed quantum ad actum ejus secundarium,
qui est absolvere et ligare, cooperantur superiores et inferiores.
RA9
1869

