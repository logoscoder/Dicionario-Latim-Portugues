Sed adhuc manet matrimoniale vinculum inter eos qui pari voto religionem intrant. Ergo ex hoc quod unus intrat
religionem, alter non absolvitur a vinculo matrimoniali. Sed quamdiu manet vinculum matrimoniale ad unum,
non potest nubere alteri.
Ergo etc..
AG2
Praeterea, vir post ingressum religionis potest ante professionem redire ad saeculum. Si ergo mulier posset alteri
nubere, viro intrante religionem, et ipse posset aliam ducere rediens ad saeculum; quod est absurdum.
AG3
Praeterea, per decretalem novam, professio ante annum emissa pro nulla reputatur. Ergo si post talem
professionem ad uxorem redeat, tenetur eum recipere: ergo neque per introitum viri in religionem, neque per
votum datur mulieri potestas nubendi alteri: alias una mulier haberet duos viros.
SC1
Sed contra, nullus potest alterum obligare ad ea quae sunt perfectionis. Sed continentia est de his quae ad
perfectionem pertinent. Ergo mulier non arctatur ad continentiam ex hoc quod vir ad religionem ingreditur, et sic
potest nubere.
CO
Ad tertiam quaestionem dicendum, quod sicut corporalis mors viri hoc modo vinculum matrimoniale solvit ut
mulier nubat cui vult secundum apostoli sententiam, ita etiam post mortem spiritualem viri per religionis
ingressum poterit cui voluerit nubere.
RA1
Ad primum ergo dicendum, quod quando uterque pari voto continentiam vovet, tunc neuter conjugali vinculo
abrenuntiat; et ideo adhuc manet; sed quando unus tantum vovet, tunc quantum est in se, abrenuntiat vinculo
conjugali; et ideo alter absolvitur a vinculo illo.
RA2
Ad secundum dicendum, quod non intelligitur mortuus saeculo per religionis ingressum, quousque professionem
emiserit; et ideo usque ad tempus illud tenetur eum uxor sua expectare.
RA3
Ad tertium dicendum, quod de professione sic emissa ante tempus determinatum a jure, est idem judicium quod
de voto simplici; unde sicut post votum simplex viri mulier ei reddere debitum non tenetur, tamen ipsa non
haberet potestatem alteri nubere; ita et hic.

|+d27.q2 Distinctio 27, Quaestio 2
|a0 Prologus
Deinde quaeritur de sponsalibus; et circa hoc quaeruntur tria: 1 quid sint sponsalia; 2 qui possunt sponsalia
contrahere; 3 utrum sponsalia dirimi possint.
|a1 Articulus 1: Utrum sponsalia convenienter dicantur futurarum nuptiarum promissio.
AG1
Ad primum sic proceditur. Videtur quod sponsalia non convenienter dicantur futurarum nuptiarum promissio, ut
habetur ex verbis Nicolai Papae.
Quia, sicut dicit Isidorus, est aliquis sponsus non quia promittit, sed quia spondet, et sponsores dat. Sed a
sponsalibus dicitur aliquis sponsus. Ergo male dicitur promissio.
AG2
Praeterea, quicumque promittit aliquid, debet compelli ad solvendum. Sed illi qui sponsalia contrahunt, non
compelluntur per ecclesiam ad matrimonium contrahendum. Ergo sponsalia non sunt promissio.
AG3
Praeterea, in sponsalibus non est quandoque sola promissio, sed additur juramentum, et aliquae arrhae. Ergo
videtur quod non debuerit solum per promissionem definiri.
AG4
Praeterea, matrimonia debent esse libera et absoluta. Sed sponsalia quandoque fiunt sub conditione etiam
accipiendae pecuniae. Ergo non convenienter dicuntur promissio nuptiarum.
AG5
Praeterea, promissio quae est de rebus futuris, vituperatur Jacob. 4. Sed circa sacramentum non debet aliquid
esse vituperabile. Ergo nec debet fieri promissio futurarum nuptiarum.
AG6
Praeterea, nullus dicitur sponsus nisi a sponsalibus.

1908

