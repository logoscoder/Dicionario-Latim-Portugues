alios; et sic est benignitas; et hi duo fructus respondent beatitudini quintae, quae est de misericordia, et dono
pietatis.
Omnes autem praedicti fructus respondent donis consilii et scientiae quasi dirigentibus. In vita autem
contemplativa non potest esse aliquid delectationem impediens, nisi ex parte activae vitae: quia secundum
Philosophum delectationi quae est in considerando, non est contrarium.
Unde non est ibi ratio delectationis nisi ex praesentia boni in quo mens quiescit; et hoc dupliciter. Uno modo per
cognitionem spiritualium sine dubitatione, et sic est fides, Glossa, de invisibilibus certitudo, et respondet sextae
beatitudini, et dono intellectus. Alio modo per intimam unionem ad spiritualia, ex quo potest judicare de
omnibus aliis, quia spiritualis omnia judicat, 1 corinth. 11, 15, et sic est caritas, et respondet septimae beatitudini,
scilicet, beati pacifici, et dono sapientiae.
RA1
Ad primum igitur dicendum, quod virtutes dicuntur fructus non ratione habituum, sed quia in operibus
delectationem annexam habent; unde et virtutes quae inter fructus nominantur, sicut castitas, mansuetudo, et
hujusmodi, non ponuntur inquantum sunt virtutes, sed inquantum habent aliquam rationem delectandi.
RA2
Ad secundum dicendum, quod sicut peccatum habet suam poenam annexam aliquam quia omnis inordinatus
animus sibi est poena, ut dicit Augustinus in Lib. Confess., ita et meritum habet suum fructum adjunctum; qui
tamen fructus in futuro complebitur, sicut et malorum poena; et ideo donis respondent fructus etiam quantum ad
actus quos in via habent.
RA3
Ad tertium dicendum, quod frui aliquo, proprie est ipsum ut fructum habere. Hoc autem habet aliquis ut fructum
quem expectat principaliter ex suo opere. Unde illo quod consequitur ex opere non principaliter expectato, non
proprie dicitur aliquis frui, sed solum illo quod principaliter expectatur, quod est solum Deus. Et ideo quamvis sit
una tantum fruitio, sunt tamen multi fructus: quia quidquid consequitur, etiam si non principaliter expectatur,
potest dici fructus.
RA4
Ad quartum dicendum, quod distinctio fructuum fit dupliciter. Uno modo secundum intensionem et
remissionem; et sic fructus distinguuntur in evangelio, quia de quibusdam operibus majus erit gaudium quam de
aliis. Alio modo quantum ad diversas rationes gaudendi; et sic dividitur quasi essentialiter et per se: et hoc modo
distinguitur Galat. 5: et sic donis respondent fructus, ut dictum est.
RA5
Ad quintum dicendum, quod eidem dono possunt respondere multi fructus, secundum quod habet multos actus,
ut dictum est; et ideo non oportet quod sint tot fructus quot dona.
|a6 Articulus 6: Utrum petitiones respondeant donis.
AG1
Ad sextum sic proceditur. Videtur quod petitiones donis non respondeant. Augustinus enim dicit in ench., quod
tribus primis petitionibus aeterna poscuntur, reliquis vero quatuor temporalia. Sed unumquodque donorum
pertinet ad praesentem vitam, in qua temporaliter vivitur, et ad futuram, in qua ad aeternitatem pervenimus, ut ex
dictis patet. Ergo donis petitiones non respondent.
AG2
Praeterea, Augustinus in epistola ad probam dicit: quisquis dicit, petendo scilicet, quod ad istam evangelicam
precem pertinere non possit, etiam si non illicite orat, carnaliter orat.
Sed multa alia possunt peti a Deo non carnaliter quam septem dona, sicut septem virtutes, et gratiam, et
necessaria vitae. Ergo petitiones dominicae orationis septem donis non respondent.
AG3
Praeterea, omnia dona sunt quaedam bona a Deo donata. Sed petitiones orationis dominicae non tantum sunt ad
consecutionem boni, sed etiam ad remotionem mali. Ergo dona petitionibus non respondent.
AG4
Praeterea, in donis sunt quatuor quae ad cognitionem pertinent. Sed in petitionibus nulla videtur ad cognitionem
pertinere. Ergo petitiones donis non respondent.
AG5
Praeterea, petitiones ad impetrandum ordinatae sunt. Sed impetrare aliquid a Deo non est nisi habentis virtutem.
Cum igitur dona simul cum virtutibus infundantur, videtur quod petitiones non ordinentur ad dona.
AG6
Praeterea, Augustinus in ench.
Dicit, quod hoc totum est una petitio: et ne nos inducas in tentationem; sed libera nos a malo; quod patet ex hoc
quod non ponitur ibi: et libera nos a malo, sed ponitur ibi: sed. Similiter dicit, quod tertia petitio, scilicet, fiat
voluntas tua, concluditur in duabus primis: et ita videtur quod non sint nisi quinque petitiones, sicut etiam Lucas
ponit.
1270

