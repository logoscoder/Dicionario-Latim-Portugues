Ad primum sic proceditur. Videtur quod peccatum non possit esse causa peccati. Quod enim nihil est, non
videtur habere rationem causae. Sed peccatum nihil est, et nihil fiunt homines cum peccant, ut supra in
praecedenti dist. Ex verbis Augustini habitum est. Ergo peccatum non potest esse causa peccati.
AG2
Praeterea, causa est ad quam de necessitate sequitur aliud. Sed quod est necessarium, non est voluntarium, ut
Augustinus dicit: et quod non est voluntarium, non est peccatum. Ergo illud quod sequitur ad alterum sicut ad
causam, non est peccatum, et ita peccatum causa peccati esse non potest.
AG3
Praeterea, unum contrariorum non est causa alterius. Sed peccatum unum contrariatur alteri, sicut avaritia
prodigalitati. Ergo peccatum non potest esse causa peccati, ad minus cujuslibet.
AG4
Praeterea, peccatum non potest esse causa peccati, nisi secundum quod ex peccato praecedenti aliquis inclinatur
ad sequens. Sed non fit hoc, nisi secundum quod ex peccato praecedenti relinquitur dispositio vel habitus. Cum
ergo dispositio et habitus non inclinent nisi ad actus similes in specie illis actibus ex quibus generantur, videtur
quod nullum peccatum possit esse causa peccati, nisi forte illius quod est sibi simile in specie.
AG5
Praeterea, Philosophus in 5 phys.
Probat quod motus non potest esse ad motum, quia sic in infinitum abiretur. Ergo et eadem ratione si peccati
causa esset peccatum, in infinitum iretur: quod est impossibile.
SC1
Sed contra, Rom. 1, 26, dicitur: propterea tradidit illos Deus in passiones ignominiae, scilicet propter superbiam.
Sed superbia peccatum est, et similiter ignominiosa passio de qua loquitur. Ergo peccatum est causa peccati.
SC2
Praeterea, comparatio matris ad filiam, est comparatio causae ad causatum. Sed unum peccatum dicitur esse filia
alterius, ut Gregorius dicit.
Ergo unum peccatum est causa alterius.
CO
Respondeo dicendum, quod unum peccatum potest esse causa alterius peccati secundum triplex genus causae:
scilicet secundum modum causae efficientis, finalis et materialis. Per modum causae efficientis dupliciter: vel
per se, vel per accidens. Per accidens quidem ex parte aversionis, unde habet rationem mali: malum enim non
habet causam nisi per accidens; et dico per accidens, sicut removens prohibens dicitur movens per accidens.
Prohibens autem peccatum est ipsa gratia, quae conservat animam in sua rectitudine; gratiam autem peccatum
tollit; unde per accidens est causa peccatorum quae accidunt subtracta gratia: et per hunc modum quodlibet
peccatum mortale causa cujuslibet esse potest. Potest etiam hic modus causandi reduci aliquo modo ad genus
causae formalis: sicut enim gratia est principium formale actus gratia informati; ita et privatio gratiae, ex qua
peccatum procedit, est quasi forma ejus cujus causa esse potest. Sed per se causa quasi efficiens unum peccatum
alterius est ex parte conversionis, inquantum ex actu peccati relinquitur quaedam dispositio vel habitus in anima,
inclinans iterum ad peccatum; sed hoc modo peccatum non est causa cujuslibet peccati, sed tantum ejus quod est
simile in specie, sicut luxuria luxuriae, et sic deinceps.
Per modum autem causae finalis unum peccatum est causa alterius, inquantum unum peccatum advocat aliud in
suum finem: sicut quando aliquis occidit hominem, ut vindictam ex eo sumat, hic ad finem irae, qui est vindicta,
advocatur homicidium: et hoc modo quodlibet peccatum potest ex alio causari, quia etiam potest aliquis actum
prodigalitatis exercere ad tempus, ut avaritiae finem consequatur; sed tamen ut in pluribus per hunc modum
quaedam magis sunt nata ex quibusdam generari, sicut homicidium ex ira, et mendacium ex avaritia; unde
dicuntur hujusmodi peccata quae ex aliis saepius solent hoc modo provenire, eorum filiae esse. Per modum vero
causae materialis unum peccatum est causa alterius, quando unum peccatum ministrat materiam alteri; et sic gula
est causa luxuriae; quia venter mero aestuans, facile in luxuriam spumat, ut dicit Hieronymus: sicut etiam
avaritia est causa dissensionis, inquantum multiplicat temporalia, quae litis materia sunt.
RA1
Ad primum ergo dicendum, quod peccatum ex parte aversionis nihil est; et ideo ex hac parte non potest esse
causa alicujus, nisi per accidens, ut dictum est; sed ex parte conversionis aliquid est, et sic potest esse causa
alterius peccati secundum triplex genus causae, ut dictum est.
RA2
Ad secundum dicendum, quod ex causa sequitur effectus secundum conditionem causae et effectus: quia in
quibusdam necessario, et in quibusdam non, sed ut in pluribus, sicut est in rebus naturalibus, quia causa naturalis
impediri potest.
Similiter etiam in moralibus multo minus oportet quod ex causa de necessitate effectus sequatur: quia in his nihil
est causa completa, nisi adjuncto voluntatis actu, et subtracto omni impedimento: et quod dicitur, quod ad
causam de necessitate sequitur effectus, intelligitur de causa completa non impedita.
RA3
731

