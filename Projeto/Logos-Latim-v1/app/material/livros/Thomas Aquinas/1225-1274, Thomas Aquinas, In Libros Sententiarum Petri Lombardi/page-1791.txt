auctoritas, ut Augustinus dicit; ita correptio ad praelatos taliter debet fieri, ne aliquid reverentiae subtrahatur; et
ideo dicitur 1 timoth. 5, 1: seniorem ne increpaveris, sed obsecra ut patrem.
RA1
Ad primum ergo dicendum, quod Paulus in faciem Petro coram omnibus restitit, sicut ibidem dicitur. Hoc autem
excedit modum fraternae correptionis, quae praelatis a subditis debetur. Non enim praelati a subditis coram
multitudine, sed humiliter in privato corripiendi sunt, nisi immineret periculum fidei; tunc enim praelatus minor
fieret, si in infidelitatem laberetur, et subditus fidelis major.
RA2
Ad secundum dicendum, quod monachus ille arguitur de hoc quod injuste corripuit sacerdotem recte agentem, et
de hoc quod correptionem usque ad correctionem extendit poenam inferendo, quia sacerdotem percussit, et eum
ab ecclesia amovit.
Quamvis autem praelati sint corripiendi a subditis; non tamen est eis poena infligenda, sed recurrendum ad
superiorem denuntiando; vel si non habet superiorem, recurrat ad Deum, qui eum emendet, vel de medio
subtrahat.
RA3
Ad tertium dicendum, quod tangere arcam non erat Levitarum, sed sacerdotum; et ideo Oza percussus fuit, quia
officium superioris usurpavit. Sed fraterna correptio non sequitur officium, sed affectum caritatis; et ideo non
concludit ratio de fraterna correptione, sed de correctione quae est a praelatis adhibenda, quam subditus praelatis
non potest adhibere.
RA4
Ad quartum dicendum, quod Gregorius prohibet judicium temeritatis, ne scilicet aliquis praelatorum facta de
facili in malum convertat, vel de eis coram aliis obloquatur; non autem judicium fraternae correptionis prohibet
cum reverentia factum.
RA5
Ad quintum dicendum, quod quamvis praesumptuosum sit quod aliquis simpliciter se alteri praeferat in bonitate,
praecipue sancto viro; tamen non est praesumptuosum quantum ad aliquod factum, si praelatus non faciat illud,
de se meliora sentire.
|a3 Articulus 3: Utrum oporteat quod fraterna admonitio praecedat denuntiationem ecclesiae faciendam.
Articulus 3A
AG1
Ad tertium sic proceditur. Videtur, quod non oporteat quod fraterna admonitio praecedat denuntiationem
ecclesiae faciendam. Quia secundum Augustinum in Lib. De mendacio, ex factis sanctorum colligimus quid in
Scripturis sentire debeamus. Sed Christus denuntiavit Judam discipulis ante admonitionem factam, ut patet joan.
13: similiter Petrus damnavit Ananiam et Saphiram ante aliquam admonitionem, ut patet Act. 5: similiter Paulus
reprehendit Petrum coram omnibus, nulla monitione secreta praecedente. Ergo videtur quod non semper
admonitio fraterna debet praecedere denuntiationem ecclesiae faciendam.
AG2
Praeterea, majori periculo magis debet homo obviare. Sed aliquando majus periculum imminet, si peccatum non
publicetur, quam sit malum infamatio unius hominis: quia peccator latens potest multos corrumpere in fide vel
moribus; quod non posset facere in publicum ejus peccato deducto: aut etiam infamatur multitudo, si peccatum
unus de multitudine committat; nec talis infamia aboletur nisi per poenam peccati, quae non potest inferri, nisi
peccatum ad publicum deducatur.
Ergo nec semper debet denuntiationem admonitio praecedere.
AG3
Praeterea, accusare in capitulo est dicere ecclesiae. Sed religiosi frequenter se invicem accusant in capitulo nulla
admonitione praecedente.
Ergo non oportet quod semper admonitio denuntiationem praecedat.
AG4
Praeterea, gravior via procedendi contra crimina est si per accusationem vel etiam per inquisitionem procedatur,
quam si per denuntiationem: quia etiam major poena infligitur. Sed aliquis potest procedere ad accusationem non
praecedente admonitione, inquisitione tamen facta, sicut innocentius III dicit in decretali. Ergo nec
denuntiationem oportet quod admonitio praecedat.
AG5
Praeterea, nullus tenetur alteri obedire contra praeceptum divinum. Sed si praelatus praeciperet alicui scienti
crimen fratris sui quod ei diceret, teneretur dicere ante admonitionem; et similiter si praeciperet illi qui crimen
commisit: tamen praelatus peccaret quaerendo, quia secundum ordinem juris petitur juramentum de veritate
dicenda etiam in causa criminali ab eo qui accusatur.
Ergo videtur quod non sit de necessitate praecepti quod admonitio denuntiationem praecedat.
1791

