AG3
Praeterea, ut supra Augustinus probavit, virtutes in nobis solus Deus operatur. Sed actus virtutum sunt in
praecepto. Ergo praecepta ex nobis ipsis implere non possumus.
AG4
Praeterea, expresse hoc videtur per illud actuum 15, 10: hoc est onus quod neque nos neque patres nostri portare
potuimus. Sed onus illud sunt praecepta legis. Ergo praecepta legis homo per se implere non potest.
AG5
Praeterea, nullus damnatur nisi pro peccato omissionis vel transgressionis. Sed nullus damnatur qui praecepta
legis implet. Si ergo homo potest sine gratia praecepta legis implere, cum etiam possit sine gratia, ut dictum est,
peccatum mortale vitare, videtur quod homo possit sine gratia damnationem penitus vitare. Sed quicumque non
damnatur, est in gloria. Ergo homo sine gratia poterit ad gloriam pervenire: quod est omnino haereticum.
SC1
Sed contra, Hieronymus, dicit: qui Deum dicit praecipere impossibilia, anathema sit. Sed impossibile est homini
illud quod implere non potest. Ergo mandata Dei homo per se implere potest.
SC2
Praeterea, Deus non est magis crudelis quam homo. Sed homini imputatur in crudelitatem, si obliget aliquem per
praeceptum ad id quod implere non possit. Ergo hoc de Deo, nullo modo est aestimandum; et ita sine gratia
homo per se legis praecepta implere potest.
CO
Respondeo dicendum, quod de praeceptis legis dupliciter contingit loqui: aut quantum ad id quod directe cadit in
praecepto, aut quantum ad intentionem legislatoris. Directe autem cadit in praecepto actus virtutis quantum ad
substantiam operis; et non quantum ad modum agendi, quem circa ipsum virtus ponit: hoc enim directe alicui
praecipitur quod statim in ipso est ut faciat illud. Non autem est in homine ut faciat actum virtutis eo modo quo
virtuosus facit, prius quam virtutem habeat, vel acquisitam vel infusam.
Sed intentio legislatoris est, ut in 2 ethic.
Dicitur, cives facere bonos, et per assuetudines operum quae praecipiuntur, inducere ad virtutem: et huic
consonat verbum apostoli 1 timoth. 1, 5: finis praecepti caritas est; ad hoc enim data sunt praecepta legis, ut
homines in dilectionem Dei et proximi instituantur. Est ergo intentio legislatoris non tantum ut haec opera fiant,
sed ut ex caritate fiant. Dicendum est ergo, quod praecepta legis, quantum ad id quod directe sub praecepto cadit,
potest aliquis implere per liberum arbitrium sine gratia gratis data vel gratum faciente; si tamen gratia accipiatur
pro aliquo habitu infuso: sed quantum ad intentionem legislatoris, sine gratia impleri non possunt: quia donum
caritatis non inest nobis ex nobis, sed a Deo infusum. Sed si gratia pro divina voluntate gratis in nobis omnia
bona causante, accipiatur, tunc dicendum, quod neutro modo homo sine gratia praecepta implere potest; et ideo
Pelagius erravit, qui simpliciter impleri praecepta legis posse sine gratia posuit.
RA1
Ad primum ergo dicendum, quod praecepta legis non qualitercumque observata in vitam aeternam inducunt; sed
solum secundum quod opera quae praecipiuntur, caritate informata sunt secundum quod cadunt sub intentione
legislatoris; et hoc modo planum est quod sine gratia servari non possunt.
RA2
Ad secundum dicendum, quod sicut aliarum virtutum actus dupliciter considerari possunt, vel secundum quod
sunt a virtute, vel secundum quod antecedunt virtutem; ita etiam est de caritate; potest enim aliquis, etiam
caritatem non habens, diligere proximum et Deum, etiam super omnia, ut quidam dicunt: et hoc diligere
intelligitur actus caritatis sub praecepto directe cadere, et non solum secundum quod a caritate procedit.
RA3
Ad tertium dicendum, quod actus virtutum non sunt in praecepto, secundum quod a virtute procedunt, sed
quantum ad substantiam operis, ut dictum est, secundum quod contingit aliquem facere justa, etiamsi non faciat
ut justus facit.
RA4
Ad quartum dicendum, quod hoc dictum est propter multitudinem praeceptorum veteris legis, praecipue quantum
ad caeremonialia, quae nunquam multitudo populi observaverat, et non nisi cum magna difficultate observari
poterant.
RA5
Ad quintum dicendum, quod homo etsi nunquam transgrederetur vel omitteret, nihilominus tamen peccato
originali subjectus esset, a quo non nisi per gratiam liberari potest: pro quo merito subiret damnationem, et etiam
ad legitimam aetatem deveniens in hoc ipso peccaret quod se ad gratiam non praepararet; unde etiam pro tali
negligentia puniretur. Si autem praepararet se faciendo quod in se est, proculdubio gratiam consequeretur per
quam vitam aeternam mereri posset.
|a4 Articulus 4: Utrum homo possit se praeparare ad gratiam sine aliqua gratia.
AG1
661

