plenus fuit omni gratia: unde gratia in eo nullo modo fuit augmentata. Et ideo neque ratione collationis gratiae,
neque ratione augmenti potest ad eum fieri missio invisibilis. Sed missio visibilis spiritus sancti ad ipsum facta
est, ad manifestationem interioris gratiae et non alicujus missionis interioris quae aliquam novitatem in gratia
importaret. Alii dicunt, et verius, ut videtur, quod ad animam Christi facta est missio invisibilis in collatione
gratiae quam in initio suae conceptionis accepit; sed postmodum nulla missio ad eum facta est, quia nulla circa
ipsius gratiam innovatio facta est.
RA1
Ad primum ergo dicendum, quod humana natura quamvis tempore non fuerit ante unionem, tamen prius est
ipsam considerare secundum intellectum in se quam ut unitam; et ideo ad ipsam fit missio filii per gratiam
unionis, quae dicitur missio in carnem. Similiter etiam secundum quod intelligitur unita, adhuc est distans a
divina natura secundum conditionem naturae, quamvis non secundum unitatem personae; et ideo ad naturam
humanam etiam unitam potest fieri missio per gratiam invisibilem in mentem, quamvis tempore natura gratiam
non praecedat.
RA2
Ad secundum dicendum, quod sanctificare est sanctum facere. Sanctum autem facere contingit dupliciter: vel ex
non sancto, vel ex sancto. Ex non sancto dupliciter: vel privative, idest quod primum fuerit natum habere
sanctitatem non habens, et sic sanctificari non convenit Christo; vel negative, et sic convenit Christo ex non
sancto fieri sanctum secundum humanam naturam, quae prius quam esset, sancta non erat; et hoc sufficit ad
rationem missionis.
Ex sancto autem fieri sanctum, est dupliciter: vel ex minus sancto facere magis sanctum, et in tali sanctificatione
adhuc salvatur ratio missionis, sed talis sanctificatio vel missio Christo non competit; vel secundum
continuationem sanctitatis, ut sit sanctificari, in sanctitate continuari. Sed hoc proprie non dicitur. Unde haec
sanctificatio non sufficit ad rationem missionis, quia non ponitur aliqua innovatio; quamvis talis sanctificatio
Christo conveniat, ut ipse dicit joan. 17, 19: ego pro eis sanctifico meipsum.
RA3
Ad tertium, secundum aliam opinionem, potest dici, quod non omnis datio est missio, sed illa quae fit alicui
praeexistenti; quamvis hoc non multum habeat rationis.
RA4
Ad quartum patet responsio per praedicta, in corp. Art..
|a2 Articulus 2: Utrum missio invisibilis fuerit plenior post incarnationem quam ante.
AG1
Ad secundum sic proceditur. Videtur quod missio invisibilis non plenior fuerit post incarnationem quam ante.
Missio enim fit per quamdam irradiationem divinae bonitatis in donis gratiae gratum facientis.
Sed sol corporalis, cui bonitatem divinam dionysius assimilat, semper aequaliter irradiat. Ergo videtur quod
missio omni tempore aequaliter fiat.
AG2
Praeterea, Augustinus dicit, quod caelibatus joannis non praefertur conjugio Abrahae, et ita videtur quod sancti
novi testamenti non sint majoris meriti quam sancti veteris testamenti. Sed plenitudo missionis attenditur
secundum copiam gratiae, quae est principium merendi. Ergo videtur quod non plenius sit facta post
incarnationem quam ante. Hoc etiam videtur, quod sancti veteris testamenti proponuntur nobis in exemplum
perfectae virtutis, sicut patet ad Hebr. 11, ut job proponitur in exemplum patientiae, Abraham in exemplum fidei;
et sic de aliis.
SC1
Contra Augustinus, exponens illud joan. 7, 39: nondum erat spiritus datus, quia Jesus nondum erat glorificatus
ait: quomodo hoc intelligitur nisi quod illa datio spiritus vel missio futura erat qualis nunquam ante fuerat? non
enim antea nulla erat, sed non talis erat. Ergo videtur quod post incarnationem plenior fuerit.
CO
Respondeo dicendum, quod de missione possumus loqui dupliciter: vel ex parte ipsius mittentis, et sic cum apud
ipsum nulla sit transmutatio, aequalis fit missio in omni tempore; nisi forte secundum praedeterminationem
sapientiae et praescientiae suae, secundum quod praeordinavit sine sui mutatione, secundum diversas
congruitates temporum, aliquid uno tempore facere, et non alio: vel ex parte eorum ad quos fit missio; et sic illi
qui magis sunt parati ad perceptionem gratiae, pleniorem gratiam consequuntur.
Dicendum igitur, quod quia per adventum Christi remotum est obstaculum antiquae damnationis, totum
humanum genus effectum est paratius ad perceptionem gratiae quam ante: tum propter solutionem pretii, et
victoriam diaboli; tum etiam propter doctrinam Christi, per quam clarius nobis innotescunt divina. Et ideo,
loquendo communiter, plenior facta est missio post incarnationem quam ante, quia de plenitudine ejus omnes
accepimus.

132

