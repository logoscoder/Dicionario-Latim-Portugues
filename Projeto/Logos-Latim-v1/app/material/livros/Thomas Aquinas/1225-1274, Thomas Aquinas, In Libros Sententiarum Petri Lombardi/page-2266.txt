Ad quintum sic proceditur. Videtur quod inconvenienter ponantur tres animae esse dotes, scilicet visio, dilectio,
et fruitio. Anima enim conjungitur Deo secundum mentem, in qua est imago trinitatis secundum memoriam,
intelligentiam, et voluntatem. Sed dilectio ad voluntatem pertinet, visio ad intelligentiam. Ergo debet aliquid
poni quod memoriae respondeat; cum fruitio non pertineat ad memoriam, sed magis ad voluntatem.
AG2
Praeterea, dotes beatitudinis dicuntur respondere virtutibus viae, quibus Deo conjungimur, quae sunt fides, spes
et caritas, quibus est ipse Deus objectum. Sed dilectio respondet caritati, visio autem fidei. Ergo deberet aliquid
poni quod pertineret ad spem, cum fruitio magis pertineat ad caritatem.
AG3
Praeterea, Deo non fruimur nisi per dilectionem et visionem: illis enim dicimur frui quae diligimus propter se, ut
patet per Augustinum in Lib. 1 de doct. Christ.. Ergo fruitio non debet poni alia dos a dilectione.
AG4
Praeterea, ad perfectionem beatitudinis requiritur comprehensio, 1 corinth. 9, 24: sic currite ut comprehendatis.
Ergo deberet adhuc quarta dos poni.
AG5
Praeterea, Anselmus dicit, quod haec pertinent ad beatitudinem animae: sapientia, amicitia, concordia, potestas,
honor, securitas, gaudium; et sic videntur praedictae dotes inconvenienter assignari.
AG6
Praeterea, Augustinus in fin. De Civit. Dei, dicit, quod Deus in illa beatitudine sine fine videbitur, sine fastidio
amabitur, sine fatigatione laudabitur. Ergo laus praeassignatis dotibus annumerari debet.
AG7
Praeterea, boetius ponit quinque ad beatitudinem pertinentia in 3 de consolatione, quae sunt haec: sufficientia,
quam promittunt divitiae; jucunditas, quam promittit voluptas; celebritas, quam promittit fama; securitas, quam
promittit potentia; reverentia, quam promittit dignitas: et sic videtur quod ista potius deberent assignari dotes
quam praedicta.
CO
Respondeo dicendum ad primam quaestionem, quod ab omnibus communiter ponuntur tres animae dotes;
diversimode tamen. Quidam enim dicunt, quod tres animae dotes sunt visio, dilectio et fruitio; quidam vero,
quod sunt visio, comprehensio et fruitio; quidam vero, quod sunt visio, dilectio et comprehensio. Omnes tamen
hae assignationes reducuntur in idem, et eodem modo earum numerus assignatur: dictum est enim, quod dos est
aliquid animae inhaerens, per quod ordinatur ad operationem, in qua consistit beatitudo: in qua quidem
operatione duo requiruntur, scilicet ipsa substantia operationis, quae est visio; et perfectio ejus, quae est
delectatio: oportet enim beatitudinem esse operationem perfectam. Visio autem aliqua est delectabilis dupliciter:
uno modo ex parte objecti, inquantum id quod videtur, est delectabile; alio modo ex parte visionis, inquantum
ipsum videre delectabile est, sicut delectamur in cognoscendo mala, quamvis mala nos non delectent; et quia
operatio illa in qua ultima beatitudo consistit, debet esse perfectissima, ideo requiritur quod visio illa sit utroque
modo delectabilis. Ad hoc autem quod ipsa visio sit delectabilis ex parte visionis, requiritur quod sit facta
connaturalis videnti per habitum aliquem. Sed ad hoc quod sit delectabilis ex parte visionis, duo requiruntur,
scilicet quod ipsum visibile sit conveniens, et quod sit conjunctum.
Sic ergo ad delectabilitatem visionis ex parte sui requiritur habitus qui visionem eliciat; et sic est una dos, quod
dicitur ab omnibus visio. Sed ex parte visibilis requiruntur duo, scilicet convenientia quae est per affectum; et
quantum ad hoc ponitur dos a quibusdam dilectio, et a quibusdam fruitio, secundum quod fruitio ad affectum
pertinet: illud enim quod summe diligimus, convenientissimum aestimamus. Requiritur etiam ex parte visibilis
conjunctio; et sic ponitur a quibusdam comprehensio, quae nihil est aliud quam in praesentia Deum habere, et in
seipso tenere; sed secundum alios, fruitio, prout fruitio est non spei sicut est in via, sed jam rei sicut est in patria;
et sic dotes tres respondent tribus virtutibus theologicis, scilicet visio fidei, spei vero comprehensio, vel fruitio
secundum unam acceptionem; caritati vero dilectio vel fruitio secundum aliam assignationem: fruitio enim
perfecta, qualis in patria habebitur, includit in se dilectionem, et comprehensionem; et ideo a quibusdam
accipitur pro uno, a quibusdam vero pro alio. Quidam vero attribuunt has tres dotes tribus animae viribus,
visionem scilicet rationali, dilectionem concupiscibili, fruitionem vero irascibili, inquantum talis fruitio est per
quamdam victoriam adepta. Sed hoc non proprie dicitur: quia irascibilis et concupiscibilis non sunt in parte
intellectiva, sed sensitiva, ut in 3 Lib., distinct. 26, quaest. 1, art. 2, in corp., dictum est.
RA1
Ad primum ergo dicendum, quod memoria et intelligentia non habent nisi unam operationem: quia vel ipsa
intelligentia est operatio memoriae; vel si intelligentia dicatur esse potentia quaedam memoria non exit in
operationem nisi mediante intelligentia, quia memoriae est notitiam tenere; unde etiam memoriae et
intelligentiae non respondet nisi unus habitus, scilicet notitia; et ideo utrique respondet una tantum dos, scilicet
visio.
RA2

2266

