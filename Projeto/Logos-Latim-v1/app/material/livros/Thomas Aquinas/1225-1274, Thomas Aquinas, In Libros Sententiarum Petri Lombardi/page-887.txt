hanc facit unionem: nec per assumptionem; quia si assumpsit unionem, aliqua unio esset Dei ad unionem, et sic
in infinitum: nec iterum per similitudinem, quia tunc unio non diceretur secundum veritatem rei, sed secundum
metaphoram; et sic Deus homo diceretur metaphorice, sicut dicitur leo vel agnus.
Ergo unio non est quid creatum.
SC1
Sed contra, omne quod est et non est creatum, est aeternum. Sed unio est, quia per eam secundum rem unitae
sunt duae naturae in una persona, et non est ab aeterno, sed in tempore incepit.
Ergo est creatum.
CO
Respondeo dicendum, ad primam quaestionem, quod unio relatio quaedam est. Omnis autem relatio, secundum
Philosophum, fundatur vel supra quantitatem, secundum quod reducitur ad genus quantitatis, aut supra actionem
vel passionem. Unum autem reducitur ad genus quantitatis quasi principium quantitatis discretae; et supra ipsam
fundatur identitas, secundum quod est unum in substantia; aequalitas, secundum quod est unum in quantitate;
similitudo, secundum quod est unum in qualitate. Unitio autem est quaedam actio vel passio qua ex multis
efficitur aliquo modo unum; et hanc actionem sequitur ista relatio quae est unio. Relationum autem tam harum
quam illarum quaedam innascuntur ex motu utriusque: et tunc oportet quod illae relationes sint realiter in
utroque extremorum, sicut paternitas, et hujusmodi: quaedam autem innascuntur ex motu unius sine immutatione
alterius, quod accidit in his quorum unum dependet ad alterum, et non e converso, sicut scientia ad scitum; et in
talibus relatio est secundum rem in eo quod dependet ad alterum, in altero vero est secundum rationem tantum.
Cum igitur in incarnatione non sit aliqua mutatio facta in natura divina, sed in humana quae tracta est ad
unitatem in persona divina, erit haec relatio, scilicet unio, secundum rem in natura humana, in divina autem
secundum rationem tantum, secundum quod dicit Philosophus quod aliqua sunt relativa, non quia ipsa referuntur,
sed quia alia referuntur ad ipsa. Unde unio secundum rem creatura quaedam est.
RA1
Ad primum ergo dicendum, quod unio illa est in Deo secundum rationem tantum, et non secundum rem.
RA2
Ad secundum dicendum, quod unio est relatio aequiparantiae in rebus creatis, sed non in creatore et creatura:
quia non eodem modo se habent in unione: sicut etiam similitudo non ordinatur in Deo ad creaturam secundum
aequiparantiam, sicut dicit dionysius, quamvis in aliis sit relatio aequiparantiae.
RA3
Ad tertium dicendum, quod unio quae de Deo praedicatur non est neque creator neque creatura: quia prout in
ipso est, non est aliquid secundum rem, sed secundum rationem tantum. Non tamen ratio falsa est, quia fundatur
super relationem creaturae ad creatorem: sicut etiam est de aliis relativis quae ex tempore de Deo dicuntur, ut
Dominus et hujusmodi.
Articulus 1B
AG1
Ulterius. Videtur, quod sit minima unionum.
Quia quanto unita magis distant, tanto est minor unio. Sed divina natura et humana quae dicuntur unita, maxime
distant. Ergo unio est minima.
AG2
Praeterea, quanto major est compositio, tanto minor unio. Sed in Christo est maxima compositio: quia post
compositionem quam natura facit in homine, quae est maxima inter omnes naturales compositiones, est ibi
conjunctio divinitatis et humanitatis. Ergo est ibi minima unio.
AG3
Praeterea, quod est omnibus modis unum, est magis unum quam quod est quodammodo unum, et quodammodo
non. Sed quaedam sunt unita et in natura et in persona, sicut quatuor elementa in corpore humano. Cum igitur in
Christo facta sit unio in persona, et non in natura, videtur quod ad minus multae uniones sint majores ista unione.
SC1
Sed contra est, quod dicit bernardus in libro de consideratione, quod inter omnes unitates arcem tenet unitas
trinitatis, et post ipsam est unitas dignativa quae est in Christo. Ergo videtur quod post unitatem divinae naturae
ista sit maxima.
CO
Ad secundam quaestionem dicendum, quod unio ista potest dupliciter considerari: vel quantum ad id in quo fit
unio, vel quantum ad ea quae uniuntur. Si primo modo; cum unio fiat in persona divina, quae est maxime unum
et simplicissimum; sic est maxima unio post unionem essentiae in tribus personis: quamvis enim persona sit ita
simplex et unum sicut essentia, tamen quaelibet trium personarum est idem re cum ipsa essentia, in qua uniuntur;
non autem utraque natura in Christo est idem re cum persona divina, quamvis altera natura, scilicet divina, sit
omnino idem re cum ipsa; et ita unio personarum in una essentia est major quam unio naturarum in una persona.
Si secundo modo, sic non est maxima unio.
887

