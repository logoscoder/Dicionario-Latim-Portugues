consurgunt. Si enim privetur aliqua forma vel perfectio alicujus rei naturalis, dicetur esse malum naturae si
autem privetur perfectio operationis, dicetur esse peccatum: quia ut 2 physic. Dicitur, peccatum est in his quae
nata sunt finem consequi, cum non consequuntur.
Quaelibet autem res per suam operationem finem suum nata est consequi; unde oportet quod peccatum in
operatione consistat, secundum quod non est directa ut finis exigit; secundum quod grammaticus non recte
scribit, nec parat recte medicus potionem. Sed, ut in 5 metaph. Dicitur, bonum et malum quodam speciali modo
est in his quae per electionem agunt, quae rationem finis cognoscunt, et finem sibi determinare possunt; et ideo
peccatum in talibus quamdam specialem mali rationem accipit, ut scilicet peccatum in eis etiam culpa dicatur;
unde peccatum in pluribus quam culpa est: quia ut ex 2 physic. Habetur, peccatum est et in his quae secundum
naturam sunt, et in his quae sunt secundum artem; sed culpa non potest esse nisi in his quae per voluntatem sunt:
nihil enim culpae rationem obtinet nisi quod vituperabile est; neque vituperium alicui debetur propter
inordinatum actum, nisi ille actus suo dominio subjaceat.
Habere autem dominium super suos actus, ut scilicet possit facere et non facere, voluntatis proprium est. Unde
culpa super peccatum addit ut sit voluntatis actus. Similiter etiam malum naturae in electionem habentibus
specialem quamdam rationem mali accipit, scilicet rationem poenae, inquantum voluntas defectui dissentit; unde
omnis poena malum naturae est: dicitur enim poena malum, ut Augustinus dicit: quia naturae bonae nocet,
inquantum subtrahit sibi id per quod natura perficitur, vel in suo esse naturali, ut caecitas, vel in naturae
superadditis, ut subtractio gratiae, vel hujusmodi.
Quidam tamen dicunt, quod etiam in brutis defectus rationis rationem poenae sortitur; sed melius videtur ut
poena non sit, nisi ubi culpa esse potest.
Et ita patet quod malum rationalis creaturae sufficienter et convenienter per poenam et culpam dividitur.
RA1
Ad primum ergo dicendum, quod nomen defectus potest sumi vel negative, vel privative. Si sumatur negative,
sic non omne quod habet defectum alicujus boni, continuo malum est: quia malum privatio est; unde non est nisi
defectus ejus quod quis natus est et debet habere. Si autem privative, sic patet quod non omne quod caret aliquo
bono defectum habet: non enim est defectus in lapide quod non videt. Unde patet quod ratio procedit ex
aequivocatione hujus nominis defectus.
RA2
Ad secundum dicendum, quod culpa et poena non sunt differentiae mali absolute sumpti, sed mali secundum
quod est in habentibus electionem, ut dictum est.
RA3
Ad tertium dicendum, quod nocere dicitur dupliciter; scilicet effective, et formaliter. Formaliter autem nocere
dicitur ipsum nocumentum, sive ipsa ademptio boni vel privatio, sicut albedo facit album: et sic omne quod
nocet, poena est in his quae nata sunt poenam subire. Si autem sumatur effective, sic dicitur nocere id quod
causat privationem alicujus perfectionis in re; et hoc modo culpa nocet, quia per actum deordinatum aufertur
aliqua perfectio, scilicet gratia; et tamen ipsa privatio gratiae poena est; et hoc est quod Magister dicit, quod
culpa est corruptio boni active: quia scilicet malum culpae consistit in defectu actus, secundum quod deficit a
debito fine et debitis circumstantiis: et iste actus deficiens agit vel efficit in anima privationem gratiae; et ipsa
privatio gratiae passive accepta, poena est.
RA4
Ad quartum dicendum, quod omnis poena quaedam corruptio est ab aliquo agente inducta: et quamvis culpa sit
quid activum corruptionis, non tamen omne activum corruptionis culpa est; et ideo non oportet quod omnis qui
poenam infert culpam incurrat.
RA5
Ad quintum dicendum, quod passio potest sumi dupliciter; vel quantum ad naturam rei prout logicus et naturalis
passionem considerat; et hoc modo non oportet omnem poenam passionem esse; sed quamdam poenam, scilicet
poenam sensus: vel quantum ad modum significandi, pro ut grammaticus considerat; et sic illud passive dicitur
quod a verbo passivo derivatur; unde privatio qua aliquis privatur aliquo dicitur privatio passiva; et privatio qua
aliquis privat, dicitur privatio activa; et hoc modo sumendo passionem, omnis poena est corruptio vel privatio
passiva.
RA6
Ad sextum dicendum, quod non dicitur culpa corruptio activa quia in actu consistat, sed magis quia
corruptionem agit; et ideo objectio non procedit; contingit enim per id quod non est actus effici vel induci
privationem passive dictam. Utrum tamen in omni culpa operatio requiratur, postea dicetur.
|a2 Articulus 2: Utrum definitiones peccati hic positae, sint convenientes.
AG1
Ad secundum sic proceditur. Videtur quod peccatum inconvenienter in proposito definiatur.

723

