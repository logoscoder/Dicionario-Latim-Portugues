patet de luce; et ideo talis forma non recipitur successive in subjecto, sicut nec forma substantialis; sed tamen
postquam inest, potest intendi et remitti, sicut forma accidentalis contrarium habens; et talis forma est gratia,
quia nullam commixtionem patitur cum suo opposito, eo quod suum oppositum magis habet naturam privationis
quam alicujus positionis, sicut et tenebra; et ideo oportet quod recipiatur subito in subjecto; et tamen potest
intendi et remitti secundum accessum ad causam gratiae; et ideo sicut in instanti est introductio formae
substantialis in materiam, et in eodem instanti expulsio alterius formae, et in eodem instanti completa dispositio,
quae est necessitas ad formam, et per se terminus alterationis; ita infusio gratiae est in instanti, et in eodem
instanti est remissio culpae, et motus liberi arbitrii, qui est quasi dispositio completa ad suscipiendam gratiam; et
sic totum quod ad justificationem requiritur, est in instanti; unde justificatio non est successiva, sed subita.
RA1
Ad primum ergo dicendum, quod motus dupliciter dicitur, ut patet in 3 de anima.
Est enim quidam motus qui est actus imperfecti, qui est exitus de potentia in actum; et talis oportet quod sit
successivus, quia semper expectat aliquid in futurum ad perfectionem suae speciei, eo quod pars motus est
alterius speciei a toto motu, ut dicitur in 10 ethic.; sicut patet in alteratione de motu qui est ad albedinem, cujus
pars est motus ad medium colorem specie differens, si divisim accipiatur. Alius motus est actus perfecti, qui
magis operatio dicitur, qui non expectat aliquid in futurum ad complementum suae speciei, sicut sentire; et talis
motus non est successivus, sed subitus; et si contingat quod talis motus sit in tempore, hoc erit per accidens, quia
mensuratur in quolibet instanti illius temporis in quo dicitur esse; sicut esse hominem, in tempore est et in
instanti; et talis motus est motus liberi arbitrii, de quo loquimur; et ideo est in instanti.
Secus autem esset, si esset motus collativus; quia tunc non posset esse in instanti, propter discursum de uno in
aliud.
RA2
Ad secundum dicendum, quod intellectus quando intelligit aliquid in ordine ad aliud, intelligit utrumque. Non
tamen sequitur quod plura intelligat, quia intelligit ea ut unum, sicut intelligit relationem unius ad alterum.
Similiter etiam liberum arbitrium potest simul moveri in diversa, ita quod in unum per ordinem ad aliud; et
propter hoc motus virtutis imperatae est simul cum motu virtutis imperantis, quia motus virtutis imperatae
ordinatur ad finem virtutis imperantis: sicut qui vult sustinere mortem propter Deum, simul movetur liberum
arbitrium ejus motu fortitudinis, et motu caritatis, qui actum fortitudinis imperat. Unde cum motus liberi arbitrii
in peccatum elicitus a poenitentia, imperatus a caritate sit, quia propter Deum detestatur quis peccatum quod
commisit; simul uterque motus esse potest.
RA3
Ad tertium dicendum, quod in mutationibus quae sunt termini motus, idem secundum rem est fieri et factum
esse, sicut terminari et terminatum esse; sed diversimode significatur in fieri, scilicet secundum respectum ad
motum praecedentem, cujus est terminus in facto esse secundum se; et ideo non sequitur quod simul sit et non
sit, sed quod habeat esse post non esse.
RA4
Ad quartum patet solutio ex praedictis.

|+d17.q2 Distinctio 17, Quaestio 2
|a0 Prologus
Deinde quaeritur de contritione; et circa hoc quaeruntur quinque: 1 quid sit; 2 de quo esse debeat; 3 quanta esse
debeat; 4 de duratione ipsius; 5 de effectu ejus.
|a1 Articulus 1: Utrum contritio sit dolor pro peccatis assumptus cum proposito confitendi et satisfaciendi.
Articulus 1A
AG1
Ad primum sic proceditur. Videtur quod contritio non sit dolor pro peccatis assumptus cum proposito confitendi
et satisfaciendi, ut quidam definiunt.
Dolor enim in hoc a timore differt, quod dolor est de malo praesenti, timor de malo futuro.
Sed peccata de quibus homo conteritur, non sunt quando est contritio, ut ex dictis patet. Ergo de eis non potest
esse dolor.
AG2
Praeterea, secundum Augustinum, in Lib. De CIV. Dei, dolor est de his quae nobis nolentibus accidunt. Sed
peccata non sunt hujusmodi.
Ergo etc..
AG3
1726

