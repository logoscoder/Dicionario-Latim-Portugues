Augustinus, non autem propter principalitatem materiae, ad quam aliarum virtutum materiae reducuntur, ut sic
aliarum virtutum motus in humilitate firmentur, quod facit cardinalem virtutem. Humilitas autem habet idem pro
materia quod magnanimitas, quamvis sub diversis rationibus: quia humilitas rationem parvi ex consideratione
propriae fragilitatis; sed magnanimitas rationem magni ex consideratione divini auxilii, vel divini doni, vel
gratuiti vel naturalis, sicut est rationis bonum.
RA4
Ad quartum dicendum, quod dato quod poenitentia sit virtus, non erit cardinalis virtus, eo quod praesupponit
aliarum virtutum materias, sicut et magnanimitas. Poenitentia enim est dolor de peccatis. Peccatorum autem et
virtutum eadem est materia.
RA5
Ad quintum dicendum, quod liberalitas etiam praesupponit justitiam: quia nullus posset aliquid de proprio dare,
nisi aliquid suum haberet; et hoc facit justitia; unde actus liberalitatis actum justitiae praesupponit; et ideo non
est cardinalis virtus, sed justitiae annexa.
|a2 Articulus 2: Utrum prudentia habeat aliquam materiam specialem.
Articulus 2A
AG1
Ad secundum sic proceditur. Videtur quod prudentia non habeat aliquam materiam specialem.
Quia quidam Philosophus dicit, quod sub prudentia comprehenduntur physica, dialectica, rhetorica.
Sed nihil est in mundo quod ad aliquid istorum quatuor non reducatur: quia physica est de his quae sunt a natura,
dialectica autem est de operibus rationis, politica de civilibus operibus.
Ergo prudentia non habet aliquam materiam determinatam.
AG2
Praeterea, secundum Philosophum in 6 ethic., prudens est totaliter consiliativus.
Sed consilium est etiam in his quae ab artibus mechanicis fiunt. Ergo circa omnia illa est prudentia.
AG3
Praeterea, dicit Philosophus in 6 ethic., quod prudentia est recta ratio agibilium. Sed agibilia sunt omnia quae ad
alias virtutes pertinent.
Ergo non habet materiam distinctam ab aliis virtutibus.
SC1
Sed contra, omnis virtus in cujus definitione ponitur materia, habet specialem et determinatam materiam. Sed
materia aliqua ponitur in definitione prudentiae: quia est recta ratio agibilium. Ergo habet materiam
determinatam.
SC2
Praeterea, est virtus specialis. Ergo habet objectum speciale.
CO
Respondeo dicendum ad primam quaestionem, quod prudentia circa illa est de quibus est consilium, eo quod ad
prudentem pertinet bene se habere circa consilia, consiliando, judicando, et praecipiendo. Consilium autem est
de contingentibus operabilibus a nobis; unde etiam circa hoc oportet prudentiam esse. Et quia prudens dicitur
bene consiliativus simpliciter, oportet quod consilietur de his quae sunt ordinata ad bonum hominis simpliciter.
Hoc autem consistit in animae perfectione, cujus ultima perfectio est debita operatio potentiarum animae; et ideo
de his in quibus bonum operantis consistit, est prudentia; et haec agibilia dicuntur. Ea enim quae transeunt in
exteriorem materiam ad perficiendum eam, dicuntur factiones magis quam actiones, et circa eas est ars
mechanica praedicta. Ergo agibilia, secundum quod sunt consiliabilia, sunt propria materia prudentiae.
RA1
Ad primum ergo dicendum, quod physica et dialectica non continentur sub prudentia quantum ad ea de quibus
sunt, sed quantum ad usum et exercitium earum.
RA2
Ad secundum dicendum, quod operationes artis mechanicae ordinantur ad perfectionem exterioris materiae, et
non ad perfectionem operantis, nisi per accidens, inquantum scilicet utitur eis quae facit: sed hoc accidit arti; et
ideo bene consiliari de his, non est bene consiliari simpliciter, sed ad finem aliquem; et propter hoc secundum
hoc non dicitur aliquis prudens simpliciter, sed prudens in hoc.
RA3
Ad tertium dicendum, quod sicut idem secundum rem est objectum intellectus inquantum est verum, et
voluntatis inquantum est bonum; ita etiam idem secundum rem diversa ratione potest esse materia prudentiae, et
aliarum Moralium virtutum; prudentiae quidem inquantum est consiliabile, aliarum autem virtutum inquantum
est agibile.
Articulus 2B
1237

