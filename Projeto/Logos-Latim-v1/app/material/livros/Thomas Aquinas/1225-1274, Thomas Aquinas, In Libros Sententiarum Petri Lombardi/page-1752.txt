Sed ipse sacerdos potest dare licentiam suo parochiano quod alteri confiteatur. Ergo multo fortius hoc ejus
superior potest.
SC3
Praeterea, potestatem quam habet sacerdos in populo, habet episcopus. Sed ex illa potestate potest confessionem
audire. Ergo et eadem ratione alius, cui episcopus potestatem concedit.
CO
Ad quintam quaestionem dicendum, quod sacerdos aliquis potest dupliciter impediri ne alicujus confessionem
audiat. Uno modo propter defectum jurisdictionis: alio modo propter impedimentum executionis ordinis, sicut
excommunicati, et degradati, et hujusmodi. Quicumque autem habet jurisdictionem, potest ea quae sunt
jurisdictionis committere; et ideo si aliquis impediatur quod alterius confessionem audire non possit per
jurisdictionis defectum, potest sibi per quemcumque jurisdictionem habentem immediatam in illos committi
quod confessionem audiat et absolvat, sive per ipsum sacerdotem, sive per episcopum, sive per Papam. Si autem
propter executionis ordinis impedimentum audire non possit, potest sibi concedi quod confessionem audiat per
eum qui impedimentum amovere potest.
RA1
Ad primum ergo dicendum, quod praejudicium non fit alicui nisi subtrahatur quod est in favorem ipsius
indultum. Jurisdictionis autem potestas non est commissa alicui homini in favorem suum, sed in utilitatem
plebis, et ad honorem Dei; et ideo si superioribus praelatis expedire videatur ad salutem plebis et ad honorem Dei
promovendum, quod aliis quae sunt jurisdictionis committant, in nullo fit praejudicium inferioribus praelatis, nisi
illis qui quaerunt quae sua sunt, non quae Jesu Christi, et qui gregi praesunt, non ut eas pascant, sed ut ab eis
pascantur.
RA2
Ad secundum dicendum, quod rector ecclesiae debet vultum pecoris sui agnoscere dupliciter. Uno modo per
solicitam exterioris conversationis considerationem, qua invigilare debet super gregem sibi commissum; et in
hac cognitione non oportet quod credat subdito; sed certitudinem facti, inquantum potest, inquirat. Alio modo
per confessionis manifestationem; et quantum ad hanc cognitionem non potest majorem certitudinem accipere
quam ut subdito credat, quia hoc est ad subveniendum conscientiae ipsius; unde in foro confessionis creditur
homini et pro se et contra se, non autem in foro exterioris judicii; et ideo ad hanc cognitionem sufficit quod
credat subdito dicenti, se alteri absolvere valenti confessum fuisse; et sic patet quod talis cognitio pecoris per
privilegium alicui indultum de confessione audienda non impeditur.
RA3
Ad tertium dicendum, quod inconveniens esset, si duo aequaliter super eamdem plebem constituerentur; sed
quod duo, quorum unus alio principalior est, super eamdem plebem constituantur, non est inconveniens; et
secundum hoc super eamdem plebem immediate sunt et sacerdos parochialis et episcopus et Papa; et quilibet
eorum potest ea quae sunt jurisdictionis ad ipsum pertinentia, alteri committere. Sed si superior committat, qui et
principalior est, dupliciter potest committere. Aut ita quod eum vice sui constituat, sicut Papa et episcopus suos
poenitentiarios constituunt; et tunc talis est principalior quam inferior praelatus, sicut poenitentiarius Papae quam
episcopus, et poenitentiarius episcopi quam sacerdos parochialis; et magis tenetur ei confitens obedire. Alio
modo ut eum coadjutorem illius sacerdotis constituat; et quia coadjutor ordinatur ad eum cui coadjutor datur,
ideo adjutor est minus principalis; et ideo poenitens non tantum obedire tenetur ei quantum proprio sacerdoti.
RA4
Ad quartum dicendum, quod nullus tenetur confiteri peccata quae non habet; et ideo si aliquis poenitentiario
episcopi, vel alteri ab episcopo commissionem habenti, confessus fuerit, cum sint sibi dimissa peccata et quo ad
Deum et quo ad ecclesiam, non tenetur ea confiteri proprio sacerdoti, quantumcumque petat. Sed propter
statutum ecclesiae de confessione facienda proprio sacerdoti semel in anno, eodem modo se debet habere sicut
ille qui habet solum venialia; talis enim debet solum venialia confiteri, ut quidam dicunt; vel etiam profiteri se a
peccato mortali immunem; et sacerdos in foro conscientiae ei credere tenetur. Si tamen iterum confiteri teneretur,
non frustra primo confessus fuisset; quia quanto pluribus sacerdotibus confitetur quis, tanto plus de poena ei
remittetur, tum ex erubescentia confessionis, quae in poenam satisfactoriam computatur, tum ex VI clavium.
Unde toties posset aliquis confiteri quod ab omni poena liberaretur; nec reiteratio injuriam facit sacramento, nisi
illi in quo sanctificatio adhibetur vel per caracteris impressionem, vel per materiae consecrationem; quorum
neutrum est in poenitentia; unde bonum est quod ille qui auctoritate episcopi confessionem audit, inducat
confitentem quod confiteatur proprio sacerdoti. Quod si noluerit, nihilominus eum absolvere debet.
|a4 Articulus 4: Utrum confessio esse possit informis.
Articulus 4A
AG1
Ad quartum sic proceditur. Videtur quod confessio esse non possit informis. Eccli. Enim 17, 26, dicitur: a
mortuo, velut qui non est, perit confessio.
1752

