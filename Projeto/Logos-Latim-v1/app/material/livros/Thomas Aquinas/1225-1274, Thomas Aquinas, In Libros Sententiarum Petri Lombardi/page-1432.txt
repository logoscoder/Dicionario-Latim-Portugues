RA1
Ad primum ergo dicendum, quod etiam baptismus sanguinis efficaciam habet a passione Christi, cui expressius
conformat quam baptismus aquae.
RA2
Ad secundum dicendum, quod in baptismo sanguinis aliquis non solum aureolam meretur, sed etiam auream per
gratiam tunc collatam, vel augmentatam.
EX
Omnes parvuli qui in baptismo ab originali mundantur, sacramentum et rem suscipiunt. Non tamen soli parvuli,
sed etiam adulti quandoque. Tamen de parvulis non est dubium quin recipiant; de adultis autem est, quia per
fictionem impediri possent; et ideo parvulis potius exemplificat.
Nisi poeniteat, eum veteris vitae. Contra. Ergo baptismus non est primum sacramentum, sed poenitentia.
Et dicendum, quod loquitur de poenitentia prout est virtus, non prout est sacramentum.
Non redire dimissa etc., hoc qualiter verum sit, infra, dist. 22, quaest. 1, art. 1, in corp., dicetur.
Induunt homines Christum aliquando etc.. Induere Christum nihil aliud est quam Christi similitudinem assumere;
quod contingit exterius per sacramentalem repraesentationem, et interius per realem imitationem.
Nec tantum passio vicem baptismi implet, sed etiam fides et contritio, ubi necessitas excludit sacramentum.
Contritio non totaliter supplet: quia non semper a tota poena absolvit, quamvis absolvat ab omni culpa.
Neque enim ille latro pro nomine Christi crucifixus est. Contra est quod Hieronymus dicit, quod Christus
homicidii poenam in illo latrone fecit esse martyrium. Et dicendum quod habuit aliquid de martyrio, scilicet
poenam, et justam voluntatem; et aliquid defecit ad martyrium, scilicet causa; sicut in innocentibus defuit justa
voluntas; sed fuit poena et causa.
Quem regeneraturus eram, amisi. Amisisse se eum dicit, quia gaudium et meritum quod de baptizatione ejus
habiturus erat, amisit differens baptismum ejus usque ad solemne tempus secundum morem ecclesiae qui tunc
erat, vel usque ad perfectam instructionem. Iste autem gratiam baptismi non amisit, quia cum desiderio ejus
decessit; et hoc est verum quantum ad remissionem culpae, sed non quantum ad remissionem omnis poenae.
Ubi tota sacramenta baptismi complentur. Verum est quantum ad id quod est tantum res in sacramento.
Aeterno supplicio puniendos, supplicium improprie nominat poenam damni, quam solam pueri sustinebunt, ut in
2 Lib., dist. 33, quaest. 2, art. 2, dictum est.
Quia fidelium consortio non separantur. Orationes tamen illae non sunt pro eis suffragia, sed gratiarum actiones.

|+d5.q1 Distinctio 5, Quaestio 1
|a0 Prologus
Postquam determinavit Magister de baptismo per comparationem ad recipientes, hic determinat de ipso per
comparationem ad dantes; et dividitur in duas partes: in prima ostendit a quibus dari possit baptismus; in secunda
a quibus et qualiter dari debeat, 6 dist.: nunc quibus liceat baptizare, addamus. Prima in tres: in prima ostendit a
quibus dari possit baptismus, quia a bonis et a malis; in secunda assignat hujus rationem, ibi: quia ministerium
tantum habent, non potestatem baptismi; in tertia removet quamdam dubitationem, ibi: hic quaeritur quae sit
potestas baptismi quam Christus sibi retinuit.
Hic est duplex quaestio. Prima de potestate baptizandi. Secunda de ipsis baptizantibus.
Circa primum quaeruntur tria: 1 quam potestatem Christus, secundum quod homo, in baptizando habuit; 2 quam
ministris contulerit; 3 quam conferre potuerit, sed non contulit.
|a1 Articulus 1: Utrum Christus, secundum quod homo, habuit potestatem dimittendi peccata.
AG1
Ad primum sic proceditur. Videtur quod Christus, secundum quod homo, habuit potestatem dimittendi peccata.
Matth. 9, 6, dicitur: ut autem sciatis quia filius hominis habet potestatem in terra dimittendi peccata, dixit
paralytico: surge, et ambula.
Sed non oportebat signum ostendere ad probandum quod Deus haberet potestatem dimittendi peccatum: quia hoc
Judaei confitebantur. Ergo etiam secundum quod homo habuit hanc potestatem.
AG2
Praeterea, Christus, secundum quod homo, est redemptor, ut in 3, dist. 19, qu. 1, art. 4, quaestiunc. 1, dictum est.
Sed non potest aliquis liberari a servitute peccati nisi sibi peccatum dimissum sit. Ergo Christus, secundum quod
homo, habuit potestatem dimittendi peccata.
AG3
Praeterea, super illud joan. 5: sicut pater suscitat mortuos etc., dicit Augustinus: judicat, et suscitat corpora, non
pater, sed filius, secundum humanitatis dispensationem, qua minor est patre. Sed suscitatio corporum attestatur
suscitationi animarum, quae fit per dimissionem peccati.
1432

