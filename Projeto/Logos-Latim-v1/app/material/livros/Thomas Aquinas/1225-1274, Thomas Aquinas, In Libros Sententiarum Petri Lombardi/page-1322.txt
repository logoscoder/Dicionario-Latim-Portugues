Ergo peccant.
SC2
Praeterea, ea quae veniunt in eamdem divisionem, sunt unius rationis. Sed dare pecuniam ad usuram
connumeratur aliis quae sunt peccata mortalia, ut patet in psalm. 14: Domine, quis habitabit in tabernaculo tuo?
ergo est peccatum mortale.
SC3
Praeterea, ubicumque est turpe lucrum, est peccatum.
Sed Philosophus ponit in 4 ethic. Feneratores inter turpes lucratores. Ergo etc..
CO
Respondeo dicendum, quod ab omnibus dicitur communiter quod dare ad usuram peccatum mortale est. Sed
diversi diversas rationes assignant.
Quidam enim dicunt, quod ideo pecuniam pro certo lucro concedere non licet, sicut donum vel equum, vel alia
hujusmodi, quia pecunia non deterioratur ex usu, sed aliis rebus aliquid deperit ex usu. Sed ista ratio non est
generalis: quia in aliquibus rebus, pro quarum concessione aliquid accipi potest licite, nihil ex usu deperit, sicut
in concessione domus ad usum ad unum diem; et praeterea pretium quod accipitur, non commensuratur damno
quod accidit ex usu rei; non enim tantum deperit in mutuo quantum datur.
Et ideo alii assignant aliam rationem, quia videlicet quando pecunia mutuatur, transfertur dominium, quod non
fit in domo et in aliis rebus.
Justum autem videtur ut pro usu rei quae mea remanet, scilicet domus, aliquid accipere possim; sed pro usu
pecuniae, quae fit alterius ex hoc ipso quod mutuatur, aliquid accipere, nihil aliud est quam accipere aliquid ab
aliquo pro usu rei propriae; et ideo videtur quod est quaedam exactio, et peccatum. Et haec ratio satis probabilis
videtur; et ideo simile accidit in omnibus rebus in quibus transfertur dominium per mutuum, sicut granum,
vinum, et hujusmodi, pro quorum usu nihil accipere licet ultra valorem ejus quod mutuatum est. Potest tamen et
alia ratio assignari; quia omnes aliae res ex seipsis habent aliquam utilitatem, pecunia autem non, sed est
mensura utilitatis aliarum rerum, ut patet per Philosophum in 5 ethic.. Et ideo pecuniae usus non habet
mensuram utilitatis ex ipsa pecunia, sed ex rebus quae per pecuniam mensurantur secundum differentiam ejus
qui pecuniam ad res transmutat.
Unde accipere majorem pecuniam pro minori, nihil aliud esse videtur quam diversificare mensuram in
accipiendo, et dando; quod manifeste iniquitatem continet.
RA1
Ad primum ergo dicendum, quod lex deuteronomii loquitur de Judaeis respectu aliarum nationum quae terram
promissionis Judaeis divinitus concessam detinebant; et ideo permissum fuit eis, usuris, et quibuscumque
exactionibus extorquere ab injuste possidentibus quod eis juste debebatur, sicut etiam dicitur de spoliatione
Aegyptiorum, qui Judaeis mercedem laboris quo eis servierant, subtraxerunt.
Vel dicendum, quod sicut libellus repudii permissus est eis ad duritiam cordis eorum, ne uxores interficerent, ad
quod proni erant; ita etiam permissum fuit eis fenerare extraneis, ne fratribus suis fenerarent, ad quod eos innata
avaritia incitabat.
RA2
Ad secundum dicendum, quod beneficium mutui non est amplius quam pecunia mutuata; unde si plus exigitur,
exigitur plus quam debitum est; et ideo est injusta exactio.
RA3
Ad tertium dicendum, quod quamvis homo non teneatur semper mutuum concedere, tenetur tamen ad hoc ut
quandocumque mutuum exigit, non plus exigat quam dederat.
RA4
Ad quartum dicendum, quod ab eo cui beneficium contuli, licet mihi tantum sperare et accipere quantum feci, et
non plus. Quidquid autem de utilitate contingit ei cui mutuum dedi, ultra mensuram mutui ex pecunia mutuata,
hoc est ex industria ejus qui sagaciter pecunia usus est: industriam autem ejus sibi vendere non debeo, sicut nec
pro stultitia ejus minus habere debeo.
RA5
Ad quintum dicendum, quod hoc ipso quod dominium pecuniae transfertur, est ratio quare pro usu ejus nihil
accipere debeam vel sperare quasi mihi debitum.
RA6
Ad sextum dicendum, quod ille qui usuras dat et mutuum accipit in necessitate, non peccat, nec usurario
communicat inquantum hujusmodi: quia non voluntarius usuram dat, sed quasi coactus necessitate.
EX
Haec Origenes dicit esse duo mandata. Sicut Origenes primum mandatum dividit in duo, ita duo ultima mandata,
quae sunt de prohibitione concupiscentiae, conjungit in unum; et sic praecepta denarium non transcendunt.
Idolum nihil est in mundo. Hoc autem multipliciter intelligi potest. Uno modo inquantum idolum est similitudo;
et sic exponit Origenes, ut dicatur idolum nihil esse, quia nulla res est in mundo cujus sit similitudo. Alio modo
potest intelligi de idolo secundum quod est res quaedam; et hoc dupliciter.
1322

