nominat certitudinem, quae consequitur spem; Rom. 5, 4: probatio vero spem, idest spei certitudinem; et sic
nominat statum perfectionis in virtutem, quantum ad certitudinis intentionem. Habitus ergo spei quae est virtus,
ex meritis non procedit: sed objectum, idest ipsa res sperata, pro meritis redditur; et ideo etiam actus spei in
suum objectum tendit ex praesuppositione meritorum; et secundum hoc dicitur ex meritis provenire ratione sui
actus.
RA4
Ad quartum dicendum, quod spes quae est virtus, non opponitur timori qui est donum: quia spes extendit se in
Deum ex consideratione divinae largitatis, timor vero dicit resilitionem ex consideratione propriae parvitatis; et
ita non est secundum idem resilitio timoris et extensio spei; unde non sunt contraria.
RA5
Ad quintum dicendum, quod facere aliquid propter aliquod commodum temporale, facit actum mercenarium,
non autem facere propter remunerationem aeternam; quia continentia non sibi sufficit ad salutem, si pro solo
amore pudicitiae retinetur, ut dicitur in Lib. De eccles. Dogmat., et eadem ratio est de aliis humanis actibus.
Vel dicendum, quod actus dicitur esse mercenarius qui propter mercedem fit, non autem qui est circa ipsam
mercedem. Quamvis ergo actus spei sit expectare beatitudinem, quae est merces; non tamen eam expectat
propter ipsam mercedem, sed ex inclinatione habitus, sicut et in aliis virtutibus contingit.
Et praeterea non expectat eam inquantum est merces, sed inquantum est summum quoddam arduum: habet enim
Deum pro principali objecto.
|a2 Articulus 2: Utrum spes sit virtus theologica.
AG1
Ad secundum sic proceditur. Videtur quod spes non sit virtus theologica. Omnis enim virtus theologica habet
Deum pro objecto. Sed irascibilis objectum Deus esse non potest: quia cum sit appetitus sensitivae partis, non
extendit se ultra bonum sensibile. Cum ergo spes ad irascibilem pertineat, videtur quod spes non sit virtus
theologica.
AG2
Praeterea, isa. 30, 15, dicitur: in spe erit fortitudo vestra. Sed fortitudo non est virtus theologica, sed cardinalis.
Ergo et spes; et praecipue cum eadem extrema videantur habere, scilicet timiditatem et audaciam.
AG3
Praeterea, expectare est longanimitatis: Gal. 5, 22: longanimitas expectationis. Similiter videtur esse patientiae;
Rom. 8, 25: si quae non videmus, speramus, per patientiam expectamus. Ergo cum spes sit expectatio, videtur
quod spes sit idem quod patientia vel longanimitas: quae quidem non sunt virtutes theologicae: ergo nec spes.
AG4
Praeterea, spei est in arduum tendere. Sed hoc est magnanimitatis, quae maxime magnum attendit.
Ergo spes est idem quod magnanimitas. Sed magnanimitas est virtus moralis et non theologica.
Ergo et spes.
SC1
Sed contra, spes dividitur ex opposito aliis virtutibus theologicis; 1 corinth. 13, 13: nunc autem manent fides,
spes, caritas, tria haec. Ergo est virtus theologica.
SC2
Praeterea, omnis virtus quae habet finem ultimum pro objecto, est virtus theologica. Talis autem est spes, cum sit
expectatio futurae beatitudinis.
Ergo spes est virtus theologica.
SC3
Praeterea, omnis virtus moralis est circa passiones, ut dicitur in 2 ethic.. Hoc autem non competit spei. Ergo non
est virtus moralis.
Neque est intellectualis, quia non pertinet ad cognitionem, ut prius dictum est. Ergo est virtus theologica.
CO
Respondeo dicendum, quod spes de ratione sua dicit extensionem appetitus in aliquod arduum, quod non omnino
excedit facultatem sperantis.
Ea enim quae excedunt, et velut excedentia apprehenduntur, desperationem magis quam spem faciunt; unde
secundum hoc quod inest alicui facultas in aliquod arduum, secundum hoc est inclinatio in illud arduum; et ideo
in illud arduum quod proportionatur facultati naturae sensitivae, inclinatio sensitivi appetitus spem facit, quae est
passio; in illud vero arduum quod proportionatur naturae intellectivae, inclinatio illius facit spem, quae est actus
voluntatis. Sed quia est aliquod arduum quod excedit facultatem naturae, ad quod homo per gratiam potest
pervenire, scilicet ipse Deus, inquantum est nostra beatitudo; ideo oportet quod ex aliquo dono gratuito naturae
superaddito fiat inclinatio in illud arduum; et illud donum est habitus spei et quia habet objectum ipsum Deum,
ideo oportet quod sit virtus theologica: et ideo in secunda definitione spei quam Magister ponit, exprimitur tota
ratio spei secundum quod est virtus theologica. Expectatio enim, ut ex dictis patet, proprie loquendo, dicit
extensionem appetitus in aliquod arduum; certa autem dicit completionem praedictae extensionis, et quasi
1145

