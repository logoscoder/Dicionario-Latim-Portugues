sacramenti abstinentiae a sacramento, tum ratione effectus sacramenti, tum ratione praeparationis,
quantulacumque sit; tum etiam ratione virtutis elicientis actum: quia sumere videtur esse caritatis, in qua radix
meriti consistit; abstinere autem timoris: amor autem timori praevalet.
RA1
Ad primum ergo dicendum, quod caritas est quae Deo directe nos conjungit; sed humilitas ad hanc unionem
disponit, inquantum hominem Deo subdit; unde meritum magis consistit in caritate quam in humilitate.
RA2
Ad secundum dicendum, quod in hoc maxime est gloria Dei et bonitas, quod se creaturis pro captu earum
communicat; unde magis videtur ad Dei gloriam pertinere quod aliquis ad communionem accedat quam quod
abstineat.
EX
Sicut et Christus se ostendit etc.. Contra, veritatem non decet aliqua fictio. Ergo non debuit eis aliud ostendere
quam quod in ipso erat. Et ideo dicendum, quod Christus eis speciem suam naturalem ostendit, et sensus exterior
per eam movebatur; sed propter dubitationem resurrectionis, sensus interioris judicium impediebatur; unde eum
talem inspiciebant exterius, ut Gregorius dicit qualis erat apud eos interius; et ita non erat aliqua deceptio ex
parte Christi, sicut non est aliqua deceptio in sacra Scriptura ex hoc quod finguntur figurae Angelis et ipsi Deo;
non enim ad hoc fit ut in eis intellectus remaneat, sed ut ex his in significata eorum surgat; et ita etiam per
speciem illam in qua eis apparuit, voluit eis Dominus interiorem eorum dispositionem significare.
Qui confessus est coram Nicolao Papa etc.. Videtur ex hoc quod haec opinio omnino sit tenenda, quia in
principio confessionis hujus dicitur: consentio Romanae ecclesiae, et apostolicae sedi. Ergo nulli licet aliter
tenere. Et dicendum, quod quia berengarius negaverat verum corpus Christi in altari esse, coactus fuit hanc
confessionem facere; unde non intendit dicere, quod ipsum corpus Christi frangatur, sed quod sub speciebus, in
quibus est fractio, verum corpus Christi sit; et in hoc se dicit consentire apostolicae sedi, a contrario errore
reversus.
Manet integer in corde tuo. Et intelligendum est quantum ad effectum; non quod corpus ejus menti illabatur, quia
hoc solius Dei est.
Non est pars corporis etc.. De hoc dictum est supra, dist. 10, qu. Unic., art. 3, quaestiunc. 3.
Indignus est qui aliter celebrat. Aliter celebrare dicitur qui non servat materiam vel formam aut ritum debitum ab
ecclesia institutum; et debet talis, si ex contemptu faciat, gradus sui periculo subjacere.
Etsi Christus quotidie immoletur, vel semel tantum immolatus sit. Sciendum est, quod omnia illa verba quae
important comparationem Judaeorum ad Christum et poenam Christi, non dicuntur quotidie fieri. Non enim
dicimus quod Christus quotidie crucifigatur et occidatur; quia actus Judaeorum et poena Christi transit. Illa
autem quae important comparationem Christi ad Deum patrem, dicuntur quotidie fieri, sicut offerre, sacrificare,
et hujusmodi, eo quod hostia illa perpetua est; et hoc modo est semel oblata per Christum, quod quotidie etiam
per membra ipsius offerri possit.
In sacramento recordatio illius fit quod factum est semel. Sacerdos enim non solum verbis, sed etiam factis,
Christi passionem repraesentat. Unde et in principio canonis tres cruces facit super illud: haec dona, haec
munera, haec sancta sacrificia illibata, ad significandum trinam traditionem Christi, scilicet a Deo, Juda, et
Judaeis. Secundo autem super illud: benedictam, adscriptam, ratam etc.
Facit tres communiter super utrumque, ad ostendendum quod tribus Christus est venditus, scilicet sacerdotibus,
Scribis, et Pharisaeis. Duas autem facit divisim super corpus et sanguinem, ad ostendendum venditorem et
venditum. Tertio facit duas super illud: benedixit et fregit: unam super corpus, aliam super sanguinem, ad
ostendendum quod hoc sacramentum valet ad salutem corporis et animae.
Et quia Dominus hoc sacramentum in mortis suae memoriam exercendum mandavit, ideo statim post
consecrationem brachiorum extensione crucis effigiem repraesentat. Unde etiam, ut innocentius dicit, verba
consecrationis, quae in fine ponenda essent quasi complementum totius, in medio ponuntur ad historiae ordinem
observandum; quia verba canonis ad eucharistiam consecrandam principaliter pertinent, sed signa ad historiam
recolendam. Quarto facit quinque cruces super illud: hostiam puram etc. Ad repraesentandum quinque plagas.
Quinto facit duas super illud: sacrosanctum filii tui corpus etc. Ad signandum vincula et flagella Christi. Et
additur tertia, qua sacerdos seipsum signat super illud: omni benedictione; quia Christi vulnera, nostra sunt
medicamenta. Vel per has tres cruces significatur triplex oratio, qua Christus orasse legitur Matth. 26, passione
imminente. Sexto facit tres super illud: sanctificas, vivificas, benedicis etc. Ad repraesentandum, quod Judaei ter
dixerunt: crucifige, verbo crucifigentes Christum, quod fuit tertia hora. Septimo iterum facit tres super illud: per
ipsum, et in ipso, et cum ipso, ad repraesentandum secundam crucifixionem, qua a militibus hora sexta post
trium horarum spatium crucifixus est; vel ad repraesentandum tres ejus cruciatus, scilicet passionis, propassionis,
compassionis. Deinde facit duas extra calicem super illud: est tibi Deo patri omnipotenti in unitate spiritus sancti
omnis honor et gloria, ad repraesentandum separationem animae a corpore, quae facta est hora nona; vel propter
sanguinem et aquam, quae de latere Christi profluxerunt.
Inclinationes etiam factae a sacerdote, signant Christi obedientiam ad patrem, ex qua mortem sustinuit. Tacita
etiam locutio exprimit consilium Judaeorum mortem Christi machinantium, vel discipulorum, qui palam
1585

