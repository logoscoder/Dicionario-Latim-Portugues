sacramenta legis instituta sunt. Alio modo dicitur aliquis esse sub lege quantum ad observationem legis; et hoc
modo Christus factus est sub lege: quia sacramenta et praecepta legis implevit, non necessitate, sicut alii, sed
sola voluntate.
Ut eos qui sub lege erant redimeret. Contra, 1 Tim. 12, 4: qui vult omnes homines salvos fieri: et ita non solum
ad redimendum Judaeos, qui erant sub lege, sed etiam ad redimendum alios venit.
Sed dicendum, quod quamvis venerit ad redemptionem totius humani generis, tamen quodam speciali modo
operatus est ad redemptionem filiorum Israel, quia eis personaliter praedicavit; unde Matth. 15, 24: non sum
missus nisi ad oves quae perierunt domus Israel: et per eos verbum vitae diffusum est inter gentes; isa. 27: qui
egredientur impetu a Jacob, et implebunt faciem orbis semine.
Haec est mulier evangelica, de qua Luc. 15.
Sciendum, quod divina sapientia mulier dicitur, non propter fragilitatem, sed propter fecunditatem: Eccli. 24: a
generationibus meis adimplemini.
Nec eamdem trinitatem in specie columbae descendisse super Jesum. Sed contra. In illa columba nihil fuit quod
non toti trinitati esset commune; cum non sit assumpta in unitatem alicujus personae, quia eam communi
operatione tota trinitas fecit; et in ea tota trinitas fuit, sicut in ceteris creaturis per essentiam, praesentiam, et
potentiam; et ita videtur quod ad totam trinitatem pertineat.
Sed dicendum, quod illa columba potest considerari dupliciter. Vel inquantum est res quaedam, sive fuerit
animal, sive fuerit tantum similitudinem animalis habens; et sic ad totam trinitatem pertinet, ut communis
effectus; vel secundum quod est signum; et hoc modo tantum ad spiritum sanctum pertinet, cujus invisibilis
missio per adventum columbae designatur et de hac missione visibili: et aliis dictum est in 1 Lib., dist. 16.

|+d2.q1 Distinctio 2, Quaestio 1
|a0 Prologus
Postquam determinavit de incarnatione ex parte assumentis, in ista parte determinat ex parte naturae assumptae;
et dividitur in tres partes: in prima ostendit quid sit assumptum; in secunda quale fuerit illud assumptum, dist. 3:
quaeritur etiam de carne verbi, an priusquam conciperetur, obligata fuerit peccato; in tertia ostendit quo agente id
quod assumptum est, formatum sit, dist. 4: cum vero incarnatio verbi operatio vere sit patris et filii et spiritus
sancti, investigatione dignum nobis videtur, quare in Scriptura spiritui sancto hoc opus saepius tribuatur. Prima
dividitur in duas partes: in prima ostendit quid sit assumptum, quia humana natura integra, ex partibus suis,
scilicet corpore et anima constans; in secunda determinat ordinem assumptionis, ibi: assumpsit ergo Dei filius
carnem et animam. Prima dividitur in duas partes: in prima ostendit naturam humanam integram assumptam esse
ratione suarum partium; in secunda, ratione naturalium proprietatum, ibi: totam igitur hominis naturam...
Assumpsit Deus.
Circa primum tria facit: primo ostendit omnes partes humanae naturae assumptas esse per hoc quod humana
natura assumpta est; secundo ostendit quod per humanam naturam significentur omnes partes ejus, scilicet anima
et corpus, ibi: quod autem humanae naturae sive humanitatis vocabulo anima et caro intelligi debeant, aperte
docet Hieronymus; tertio excludit quorumdam errorem, ibi: errant igitur qui nomine humanitatis non substantiam
sed proprietatem quamdam a qua homo nominatur significari contendunt.
Assumpsit ergo Dei filius carnem et animam.
Hic ostendit quomodo partes humanae naturae assumptae sunt; et dividitur in duas partes: in prima inquirit
ordinem naturae; in secunda inquirit ordinem temporis, ibi: si autem quaeritur utrum verbum carnem simul et
animam assumpserit etc..
Circa primum tria facit: primo ostendit ordinem naturae, ostendens carnem esse assumptam mediante anima;
secundo ostendit modum illius unionis esse inexplicabilem, ibi: illa autem unio inexplicabilis est adeo ut etiam
joannes ab utero sanctificatus se non esse dignum fateatur solvere corrigiam calceamenti Jesu; tertio excludit
quorumdam errorem, ibi: non sunt ergo audiendi qui non verum hominem filium Dei suscepisse dicunt.
Hic est duplex quaestio: prima de ipso assumpto; secunda de ordine assumptionis.
Circa primum quaeruntur tria: 1 utrum natura humana prae aliis sit assumptibilis; 2 in quo assumi debuit; 3 quid
in humana natura assumi debuit.
|a1 Articulus 1: Utrum natura humana sit prae aliis assumptibilis.
Articulus 1A
AG1
Ad primum sic proceditur. Videtur quod humana natura non sit magis assumptibilis quam creatura irrationalis.
Sicut enim dicit Augustinus ad volusianum, in rebus mirabilibus tota ratio facti est potentia facientis. Sed
omnium mirabilium mirabilius est creaturam assumi in unitatem personae increatae. Ergo tota assumptibilitatis
835

