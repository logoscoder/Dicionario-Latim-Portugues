Praeterea, in definitione alicujus non debet poni aliquid quod non sit de essentia ejus. Sed sanctificatio materiae
non est de essentia baptismi: quia in mari vel in flumine potest fieri baptismus.
Ergo sanctificatio aquae non debet poni in definitione baptismi.
AG3
Praeterea, definitio debet converti cum definito.
Sed potest esse aqua sanctificata verbo vitae diluendis criminibus, et tamen non erit baptismus, sicut quando non
fit intinctio. Ergo haec non est competens baptismi definitio.
AG4
Praeterea, effectus qui potest impediri, non debet poni in definitione causae, quia tunc definitio esset minus quam
definitum. Sed potest impediri quod per baptismum non diluantur crimina.
Ergo non debet ablutio criminum in definitione baptismi poni.
CO
Ad secundam quaestionem dicendum, quod definitio illa Hugonis complectitur et materiam baptismi in hoc quod
dicit, aqua, et finem in hoc quod dicit, diluendis criminibus, et formam per hoc quod dicit, per verbum vitae
sanctificata; unde est definitio composita ex materiali et formali, quasi demonstratio positione differens: et
complete essentiam baptismi complectitur, excepto quod actus ablutionis intermittitur, qui facit materiam
proximam baptismo; quamvis ex aliis quae ponuntur, intelligi possit.
RA1
Ad primum ergo dicendum, quod haec est propria praedicatio, baptismus fit in aqua; sed haec est per causam
praedicatio, baptismus est aqua.
RA2
Ad secundum dicendum, quod ibi non tangitur sanctificatio, nisi illa quae fit per formam baptismi, quae consistit
in invocatione trinitatis; et haec sanctificatio est de necessitate baptismi.
RA3
Ad tertium dicendum, quod sacramenta non efficiunt nisi id quod figurant. Ex hoc autem ipso quod ponitur
dilutio criminum, effectus baptismi potest accipi: quia baptismus materialiter non consistit in aqua nisi secundum
quod est abluens; quandocumque autem est aqua sanctificata in actu ablutionis, est baptismus.
RA4
Ad quartum dicendum, quod idem numero quandoque est effectus alicujus et finis, sicut sanitas est effectus et
finis medicantis; sed effectus, secundum quod producitur per actum medici, finis autem secundum quod est
intentum a medico. Medicus autem potest impediri a productione sanitatis, sed non ab intentione; et ideo sanitas
potest poni in definitione ut est finis, non autem ut est effectus; et similiter dilutio criminum in definitione
sacramenti.
Articulus 1C
AG1
Assignetur definitio dionysii, quam ponit 2 cap.
Cael. Hier., ubi dicit: quoddam ergo est principium sanctissimorum mandatorum sacrae actionis, ad aliorum
divinorum eloquiorum et sacrarum actionum susceptivam opportunitatem, formans nostros animales habitus ad
supercaelestis quietis anagogem, nostrum iter faciens, sacrae et divinissimae nostrae regenerationis traditio.
Principium enim reducitur ad genus principiatorum. Sed sacramentum non est in genere principii, sed in genere
sacramenti. Ergo non debet dici principium sanctissimorum mandatorum.
AG2
Praeterea, non dicitur esse principium sanctorum mandatorum nisi inquantum praeparat viam ad alia mandata.
Ergo superfluum fuit postea addere: ad susceptivam opportunitatem aliorum nos formans.
AG3
Praeterea, nihil potest formari ad divina eloquia nisi quod est perceptivum eorum. Sed hoc quod est animale in
nobis, non percipit divina eloquia, sed solum hoc quod est rationale. Ergo male dixit: formans animales habitus
ad divina eloquia.
AG4
Praeterea, forma et materia sunt de essentia rei. Sed ipse nullam mentionem facit de materia et forma baptismi.
Ergo videtur quod insufficienter definiat.
CO
Ad tertiam quaestionem dicendum, quod dionysius ex definitione baptismi data intendit procedere ad ea quae
materialiter in baptismo requiruntur: unde post hanc definitionem datam, ritum baptismi ponit; et ideo ponit eam
ut demonstrationis principium: et propter hoc est definitio totaliter formalis.
Et est sciendum, quod in verbis ejus aliquid ponitur quasi definitum, et aliquid ponitur tamquam definitio.
Tamquam definitum ponitur, scilicet traditio sacrae et divinissimae regenerationis. Ista enim est quaedam
circumlocutio baptismi, qua ipse frequenter utitur; et hoc patet ex hoc quod ibi baptismum non nominat; ut sit
sensus: quoddam est principium etc., scilicet sacrae et divinissimae regenerationis traditio. Quasi definitio
1394

