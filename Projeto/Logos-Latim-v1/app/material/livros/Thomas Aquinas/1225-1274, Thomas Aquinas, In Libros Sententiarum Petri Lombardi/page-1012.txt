simpliciter noluit removere a Christo dolorem, sed tria quae sunt circa dolorem. Primo dominium doloris; quod
patet ex hoc quod dicit: quam igitur infirmitatem dominatam hujus corporis credis, cujus tantam habuit natura
virtutem? secundo meritum doloris, quod patet ex hoc quod dicit: non tamen vitiosa infirmitatis nostrae forma
erat in corpore. Tertio necessitatem doloris; quod patet ex hoc quod dicit: videamus an ille ordo passionis
infirmitatem in Domino doloris permittat intelligi. Et secundum hoc solvuntur tria difficilia quae in verbis ejus
videntur esse. Primum est quod dicit: poena in eo desaevit sine sensu poenae; et hoc nominat supra naturam
passionis, quae scilicet sensum poenae infert, qui est dolor: quod non potest intelligi de sensu exteriori, quia sic
poneretur corpus illud insensibile esse; sed oportet quod intelligatur quantum ad sensum rationis, qui non fuit
immutatus per hujusmodi passiones a sua aequalitate: et propter hoc dicitur, quod poena in ipso dominium non
habuit; vel etiam quod ipsum verbum non est affectum hujusmodi passionibus secundum secundam solutionem,
ut videtur dicere in notula affixa. Aliud difficile est quod dicit: non habens naturam ad dolendum; et hoc dicitur,
quia non erat in natura illa ordo ad dolorem ex aliquo merito peccati, sicut est in nobis: et per hunc modum dixit
supra, quod dominici corporis ista est natura, ut feratur in undis; hoc enim non est de natura corporis in se
considerati, sed ex virtute adjunctae divinitatis. Tertium difficile est quod dicit: neque enim fieri potest ut timor
ejus significetur in verbis cujus fiducia contineatur in factis; ubi videtur ab ipso excludere timorem, et tristitiam
consequenter. Sed vel hoc solvendum est sicut in supra dicta auctoritate, scilicet quod loquitur de timore prout
est passio, et non prout est propassio. Vel dicendum, quod excludit necessitatem timoris. Habebat enim in
ratione, unde timorem et tristitiam a sensualitate excluderet, si voluisset: quia, ut supra dictum est, sensualitas
nata est moveri ad tristitiam et timorem, et ad opposita, non solum ex apprehensione imaginationis, sed etiam ex
apprehensione rationis.
Pati potuit, et passibilis esse non potuit. Contra.
Philosophus in Lib. De somn. Et vigil.: cujus est potentia, ejus est actus. Ergo quod patitur, est passibile.
Dicendum, quod pati significat passionem per modum actus: unde ad suppositum refertur, secundum quod
suppositum est cujuscumque naturae: et quia passio inest sibi ratione humanae naturae, ideo dicitur quod pati
potuit. Passibile autem potentiam significat ad patiendum ut informantem id de quo dicitur: et quia verbum
secundum se non informatur potentia patiendi, ideo dicitur, quod passibile esse non potuit, scilicet secundum se,
quamvis passibile fuerit ratione naturae assumptae.

|+d16.q1 Distinctio 16, Quaestio 1
|a0 Prologus
Postquam determinavit Magister de defectibus quos Christus cum natura assumpsit, hic inquirit per quem
modum illi defectus fuerunt in Christo, utrum scilicet in Christo fuerit necessitas patiendi vel moriendi; et
dividitur in duas partes: primo determinat quaestionem, ostendens quod Christus necessitatem moriendi
assumpsit. Et quia necessitas moriendi ad secundum statum pertinet, ideo gratia hujus, secundo ostendit quod
Christus de singulis statibus aliquid accepit, ibi: et est hic notandum.
Circa primum tria facit: primo ponit dubitationem; secundo solvit, ibi: ad quod dici potest; tertio solutionem
confirmat, ibi: unde super epistolam ad Hebraeos auctoritas dicit etc..
Hic oritur duplex quaestio: primo de necessitate moriendi, quam Christus ex secundo statu assumpsit.
Secundo de his quae Christus habuit de ultimo statu. De immunitate enim peccati, et de plenitudine gratiae, quae
ad alios status pertinet, supra dictum est.
Circa primum quaeruntur tria: 1 utrum necessitas moriendi sit tantum ex peccato, vel etiam ex natura; 2 utrum in
Christo fuerit necessitas moriendi; 3 utrum illa necessitas fuerit sub voluntate humana.
|a1 Articulus 1: Utrum necessitas moriendi tantum sit homini ex peccato.
AG1
Ad primum sic proceditur. Videtur quod necessitas moriendi sit tantum homini ex peccato.
Rom. 8, 10: corpus quidem mortuum est propter peccatum, id est necessitati mortis addictum. Ergo.
AG2
Praeterea, in humana natura est mors consecuta culpam; Rom. 5, 12: per peccatum mors. Sed necessitas peccati
inducta est homini per peccatum tantum. Ergo et necessitas moriendi.
AG3
Praeterea, materia debet esse secundum naturam proportionata formae. Sed forma corporis humani, anima
scilicet rationalis, est incorruptibilis.
Ergo et ipsum corpus humanum: ergo necessitas moriendi non est ex natura, sed ex peccato.
AG4

1012

