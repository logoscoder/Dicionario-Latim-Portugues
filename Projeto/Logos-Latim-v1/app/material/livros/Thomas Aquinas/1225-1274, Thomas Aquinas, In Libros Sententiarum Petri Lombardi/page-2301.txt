Articulus 4B
AG1
Ulterius. Videtur quod beati miseriis damnatorum compatiantur. Compassio enim ex caritate procedit. Sed in
beatis erit perfectissima caritas.
Ergo maxime miseriis damnatorum compatientur.
AG2
Praeterea, beati nunquam erunt tantum elongati a passione quantum Deus est. Sed Deus quodammodo miseriis
compatitur nostris, unde et misericors dicitur; et similiter Angeli. Ergo beati compatientur miseriis damnatorum.
SC1
Sed contra, quicumque alii compatitur, fit ejus miseriae quodammodo particeps. Sed beati non possunt esse
participes alicujus miseriae. Ergo beati miseriis damnatorum non compatiuntur.
CO
Ad secundam quaestionem dicendum, quod misericordia vel compassio potest inveniri in aliquo dupliciter: uno
modo per modum passionis; alio modo per modum electionis. In beatis autem non erit aliqua passio in parte
inferiori, nisi consequens electionem rationis; unde non erit in eis compassio vel misericordia, nisi secundum
rationis electionem. Hoc autem modo ex electione misericordia vel compassio nascitur, prout scilicet aliquis vult
malum alterius repelli; unde in illis quae non volumus secundum judicium rationis repelli, compassionem talem
non habemus. Peccatores autem, quamdiu sunt in hoc mundo, in tali statu sunt quod sine praejudicio divinae
justitiae possunt in beatitudinem transferri a statu miseriae et peccati; et ideo beatorum compassio ad eos locum
habet et secundum electionem voluntatis, prout Deus, Angeli et beati eis compati dicuntur, eorum salutem
volendo; et secundum compassionem, sicut compatiuntur eis homines boni in statu viae existentes.
Sed in futuro non poterunt transferri a sua miseria; unde ad eorum miserias non poterit esse compassio secundum
electionem rectam; et ideo beati qui erunt in gloria, nullam compassionem ad damnatos habebunt.
RA1
Ad primum ergo dicendum, quod caritas tunc est principium compassionis, quando possumus ex caritate velle
remotionem malitiae alicujus; sed sancti ex caritate hoc velle non possunt de damnatis, cum divinae justitiae
repugnet; unde ratio non sequitur.
RA2
Ad secundum dicendum, quod Deus dicitur esse misericors, inquantum subvenit ipsis quos secundum ordinem
sapientiae et justitiae suae convenit a miseria liberari; non quod damnatorum misereatur, nisi forte puniendo citra
condignum.
Articulus 4C
AG1
Ulterius. Videtur quod beati non laetentur de poenis impiorum. Laetari enim de malo ad odium alterius pertinet.
Sed in beatis nullum erit odium. Ergo non laetabuntur de miseriis damnatorum.
AG2
Praeterea, beati in patria erunt summe Deo conformes. Sed Deus non delectatur in poenis nostris.
Ergo nec beati delectabuntur de poenis damnatorum.
AG3
Praeterea, illud quod est vituperabile in viatore, nullo modo cadit in comprehensorem. Sed in homine viatore est
maxime vituperabile quod reficiatur aliorum poenis, et maxime commendabile ut de poenis doleat. Ergo beati
nullo modo laetantur de poenis damnatorum.
SC1
Sed contra est quod in Psal. 57, 2, dicitur: laetabitur justus, cum viderit vindictam.
SC2
Praeterea, Isai. Ult. 24, dicitur: erunt usque ad satietatem visionis omni carni. Satietas autem refectionem mentis
designat. Ergo beati gaudebunt de poenis impiorum.
CO
Ad tertiam quaestionem dicendum, quod aliquid potest esse materia gaudii dupliciter.
Uno modo per se, scilicet quando de aliquo gaudetur inquantum hujusmodi; et sic sancti non laetabuntur de
poenis impiorum. Alio modo per accidens, idest ratione alicujus adjuncti; et hoc modo sancti de poenis
impiorum gaudebunt considerando in eis ordinem divinae justitiae, et suam liberationem, de qua gaudebunt; et
sic divina justitia et sua liberatio erunt per se causa gaudii bonorum, sed poenae damnatorum per accidens.
RA1
Ad primum ergo dicendum, quod laetari de malo alterius inquantum hujusmodi, pertinet ad odium; non autem
laetari de malo alterius ratione alicujus adjuncti. Sic autem aliquis quandoque de malo proprio laetatur, sicut cum
aliquis gaudet de propriis afflictionibus, secundum quod prosunt ei ad meritum vitae. Jac. 1, 2: omne gaudium
existimate, fratres mei, cum in tentationes varias incideritis.
2301

