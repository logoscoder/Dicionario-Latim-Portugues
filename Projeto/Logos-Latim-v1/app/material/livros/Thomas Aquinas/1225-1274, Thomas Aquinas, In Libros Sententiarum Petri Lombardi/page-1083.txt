Ad quartum dicendum, quod ille locus est peregrinus carni inquantum est caro, non autem inquantum est
instrumentum animae gloriosae.
Articulus 2B
AG1
Ulterius. Videtur quod ascensionis motus fuerit subitus. Quia Augustinus dicit in quaestionibus de resurrectione,
quod tales sunt motus corporum glorificatorum, sicut motus radii solis. Sed motus radii est in instanti. Ergo et
motus corporis Christi gloriosi.
AG2
Praeterea, corpus Christi gloriosum, omnino erat subjectum voluntati spiritus. Sed voluntas in instanti potest
moveri de loco ad locum. Ergo et corpus Christi glorificatum.
AG3
Praeterea, potentia corporis Christi glorificati est improportionabilis potentiae alicujus corporis mobilis non
glorificati. Sed secundum proportionem virtutis moventis est proportio temporis in quo fit motus: quia major
virtus in minori tempore movet. Ergo si aliqua virtus movet in tanto tempore, virtus corporis Christi glorificati
movebit in instanti ipsum corpus, quod instans tempori non proportionatur.
SC1
Sed contra, corpus Christi, cum sit divisibile, habet partem post partem. Sed ubi est una pars, ibi non est alia.
Ergo oportet quod parti succedat pars: ergo motus ille non est subito.
SC2
Praeterea, motus subitaneus non potest percipi.
Sed apostoli viderunt Christi ascensionem. Ergo non fuit subita.
CO
Ad secundam quaestionem dicendum, quod illa opinio est facilior ad sustinendum quae ponit, quod corpus
Christi in ascensione movebatur tempore perceptibili, sua quidem voluntate; sed poterat moveri tempore
imperceptibili, non autem in instanti: quia oportebat quod corpus Christi in ascensione transiret per media, cum
per suam substantiam determinaretur ad locum, et impossibile est quod sit in diversis locis simul; et ita oportebat
quod in mediis locis esset in diversis instantibus, et sic oportebat motum illum esse successivum.
RA1
Ad primum ergo dicendum, quod similitudo attenditur quantum ad perceptibilitatem, et non quantum ad genus
motus: quia motus radii non est motus alterationis, ut dicitur in Lib. De sensu et sensato; unde potest esse
subitus: motus autem glorificatorum corporum est motus localis; et ideo oportet quod sit successivus.
RA2
Ad secundum dicendum, quod quamvis corpus sit subjectum spiritui, tamen esse non potest ut corpus ad naturam
spiritus convertatur.
RA3
Ad tertium dicendum, quod ratio illa procedit de virtute movente ex necessitate naturae, non autem de virtute
movente per voluntatem, quae movet secundum exigentiam mobilis.
Articulus 2C
AG1
Ulterius. Videtur quod statim post resurrectionem ascendere debuerit. Quia ascensio sua est exemplar aliorum
sanctorum. Sed alii sancti post resurrectionem corporum futuram ascendent. Ergo et Christus debuit.
AG2
Praeterea, sicut debuit probari veritas resurrectionis, ita debuit probari veritas mortis. Sed ipse ut probaret
veritatem mortis, distulit resurrectionem usque in tertium diem. Ergo similiter debuit ascendere tertia die post
resurrectionem.
AG3
Praeterea, non est aliquis locus animarum nisi infernus vel caelum. Sed animae sanctorum patrum qui erant in
Limbo, Christo resurgente eductae sunt de inferno. Ergo statim ascenderunt in caelum. Sed nullus debuit in
caelum ascendere ante Christum, sicut nullus ante ipsum resurgere.
Ergo et Christus statim post resurrectionem debuit ascendere.
SC1
Sed contra, Act. 1, 3: praebuit seipsum vivum per dies quadraginta.
SC2
Praeterea, consolationes divinae excedunt tribulationem humanam. Sed apostoli fuerunt in angustia post mortem
Christi per tres dies. Ergo multo amplius debuerunt esse in gaudio propter ipsius resurrectionem.
CO
Ad tertiam quaestionem dicendum, quod ea quae circa Christum acta sunt, dispensative facta sunt propter
aliquam utilitatem; et ideo ad ostendendum veritatem suae resurrectionis oportuit quod non statim post
1083

