Articulus 3C
AG1
Ulterius. Videtur quod oratio qua pro se oravit, fuit actus sensualitatis. Ejus enim est orare, cujus est velle. Sed
non mori in Christo absolute non volebat nisi sensualitas. Ergo oratio qua mortem petebat a se excludi, erat actus
sensualitatis.
AG2
Praeterea, Magister dicit in littera, quod ex affectu humano quem ex virgine contraxit calicem transire orabat.
Sed affectum rationis non traxit ex virgine: quia anima rationalis fit per creationem, et non ex traduce. Ergo hoc
oravit per affectum sensualitatis.
AG3
Praeterea, catuli leonum quaerunt a Deo escam sibi, et pulli corvorum invocant eum, ut dicitur in psalm. 103 et
146. Sed in eis non est nisi affectus sensualitatis. Ergo et Christus orare potuit per sensualitatem tantum.
SC1
Sed contra, ejus est orare, cujus est Deum cognoscere.
Hoc autem est tantum rationis. Ergo rationis est tantum orare in Christo.
SC2
Praeterea, oratio ad vitam contemplativam pertinet.
Sed vita contemplativa non habet aliquam communitatem cum sensualitate. Ergo oratio Christi non fuit actus
sensualitatis.
CO
Ad tertiam quaestionem dicendum, quod actus sensualitatis dicitur dupliciter. Uno modo sensualitatis sicut
principii elicientis actum: et sic oratio non potest esse actus sensualitatis in Christo, ut probant rationes secundo
inductae. Alio modo dicitur sensualitatis ut objecti, idest de eo quod sensualitas volebat: et sic erat aliqua ejus
oratio sensualitatis: quia ratio orans, erat quasi advocatus sensualitatis, proponens Deo appetitum sensualitatis.
Hoc autem non faciebat quasi ratio vellet hoc quod pro sensualitate petebat; sed ut doceret omnem hominis
voluntatem Deo subdendam esse, et in omnibus necessitatibus ad eum recurrendum; unde subdit: non mea
voluntas, sed tua fiat; Luc. 22, 42.
RA1
Ad primum ergo dicendum, quod quando aliquis orat propter suam utilitatem, ratio non petit nisi hoc quod vult;
et ideo tunc cujus est orare ejus est velle. Sed Christus hoc non petebat propter suam utilitatem, ut scilicet ipse
effectum hujus petitionis consequeretur, sed propter utilitatem aliorum, ut dictum est; et ideo ratio non petebat
hoc, secundum quod ipsa volebat, sed secundum quod sensualitas appetebat.
RA2
Ad secundum dicendum, quod ex sensualitate oravit, quamvis sensualitas non oraret: quia appetitus sensualitatis
erat causa quare orationem proponebat.
RA3
Ad tertium dicendum, quod illud quaerere et invocare non designat orationem proprie dictam, sed ordinationem
quae est in his, sicut et in omnibus aliis creaturis, ad recipiendum a Deo ea quae ad conservationem sui pertinent.
Articulus 3D
AG1
Ulterius. Videtur quod non omnis Christi oratio fuit exaudita, per id quod dicitur in psalm. 21, 3: clamabo per
diem, et non exaudies, quod Glossa exponit de Christo.
AG2
Praeterea, oravit ut discipuli servarentur a malo, ut patet joan. 17, et omnes qui credituri erant per verbum eorum
in ipsum. Hoc autem non fuit impletum nec quantum ad ipsos apostolos, nec quantum ad alios credentes; nec de
malo culpae, nec de malo poenae. Ergo non omnis Christi oratio fuit exaudita.
AG3
Praeterea, ut dicitur Lucae 23, oravit pro crucifixoribus, ut peccatum eis non imputaretur, sed ut parceretur. Sed
non omnibus remissum fuit illud peccatum: quia non omnes conversi sunt ad fidem, sine qua non est peccatorum
remissio. Ergo sua oratio non fuit exaudita.
AG4
Praeterea, oravit ut calix ab eo transferretur, ut patet Matth. 26. Hoc autem non fuit factum.
Ergo etc..
SC1
Sed contra, Heb. 5, 7: exauditus est pro sua reverentia.
SC2
Praeterea, oratio sua non fuit minus efficax quam aliorum sanctorum. Sed aliis sanctis ipse dicit: petite et
accipietis; joan. 16, 24. Ergo et ipse quod petiit accepit.
SC3
1027

