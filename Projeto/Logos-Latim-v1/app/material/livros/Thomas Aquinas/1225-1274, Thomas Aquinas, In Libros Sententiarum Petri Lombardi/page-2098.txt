Ad tertium dicendum, quod per dotem agilitatis corpus gloriosum redditur habile non solum ad motum localem,
sed ad sensum, et ad omnes alias operationes animae exequendas.
RA4
Ad quartum dicendum, quod sicut natura dat velocioribus animalibus instrumenta diversae dispositionis in figura
et quantitate; ita Deus dabit corporibus sanctorum aliam dispositionem quam nunc habeant, non quidem in figura
et quantitate, sed in proprietate gloriae, quae dicitur agilitas.
Articulus 3B
AG1
Ulterius. Videtur quod agilitate sua nunquam utentur, ita quod moveantur. Quia secundum Philosophum, motus
est actus imperfecti. Sed in illis corporibus nulla erit imperfectio. Ergo nec aliquis motus.
AG2
Praeterea, omnis motus est propter indigentiam; quia omne quod movetur, movetur propter adoptionem alicujus
finis. Sed corpora gloriosa non habebunt aliquam indigentiam, ut Augustinus dicit: ibi erit quidquid voles, non
erit quidquid noles.
Ergo non movebuntur.
AG3
Praeterea, secundum Philosophum in 2 caeli et mundi, quod participat divinam bonitatem sine motu, nobilius
participat illam quam quod participat eam cum motu. Sed corpus gloriosum nobilius participat divinam
bonitatem quam aliquod aliud corpus. Cum ergo quaedam alia corpora omnino sine motu remaneant, sicut
corpora caelestia, videtur quod multo fortius corpora humana.
AG4
Praeterea, Augustinus dicit, quod anima stabilita in Deo stabiliet et corpus suum consequenter.
Sed anima ita erit in Deo stabilita quod nullo modo ab eo movebitur. Ergo nec in corpore erit aliquis motus ab
anima.
AG5
Praeterea, quanto corpus est nobilius, tanto debetur ei locus nobilior; unde corpus Christi, quod est
nobilissimum, habet locum eminentiorem inter cetera loca, ut patet Hebr. 7, 26: excelsior caelis factus: Glossa,
loco et dignitate; et similiter unumquodque corpus gloriosum habebit eadem ratione locum sibi convenientem
secundum mensuram suae dignitatis. Sed locus conveniens est de pertinentibus ad gloriam. Cum ergo post
resurrectionem gloria sanctorum nunquam varietur neque in plus neque in minus, quia tunc erunt omnino in
termino; videtur quod corpora eorum nunquam de loco sibi determinato recedent, et ita non movebuntur.
SC1
Sed contra est quod dicitur Isai. 40, 31: current, et non laborabunt; ambulabunt, et non deficient; et similiter Sap.
3, 7, dicitur: tamquam scintillae in arundineto discurrent. Ergo erit aliquis motus corporum gloriosorum.
CO
Ad secundam quaestionem dicendum, quod corpora gloriosa aliquando moveri necessarium est ponere: quia et
ipsum corpus Christi motum est in ascensione; et similiter corpora sanctorum quae de terra resurgent, ad caelum
empyreum ascendent. Sed etiam postquam caelos ascenderint, verisimile est quod aliquando moveantur pro suae
libito voluntatis, ut, illud quod habent in virtute, actu exercentes, divinam sapientiam commendabilem ostendant;
et ut etiam visus eorum reficiatur pulchritudine creaturarum diversarum in quibus Dei sapientia eminenter
relucebit; sensus enim non potest esse nisi praesentium; quamvis magis a longinquo possint sentire corpora
gloriosa quam non gloriosa, ut supra dictum est. Nec tamen per motum aliquid deperiet eorum beatitudini, quae
consistit in visione Dei, quem ubique praesentem habent, sicut et de Angelis dicit Gregorius, quod intra Deum
currunt quocumque mittantur.
RA1
Ad primum ergo dicendum, quod motus localis non variat aliquid eorum quae sunt intranea rei, sed est
secundum id quod est extra rem, scilicet locum; unde illud quod movetur motu locali, est perfectum quantum ad
ea quae sunt intra rem, ut dicitur in 8 physic.; quamvis habeat imperfectionem respectu loci: quia dum est in uno
loco, est in potentia ad alium locum: quia non potest esse actu in pluribus locis simul, hoc enim solius Dei est.
Hic autem defectus non repugnat perfectioni gloriae, sicut nec defectus quod creatura est ex nihilo; et ideo
manebunt hujusmodi defectus in corporibus gloriosis.
RA2
Ad secundum dicendum, quod aliquis dicitur indigere aliquo et simpliciter et secundum quid.
Simpliciter quidem indiget aliquis illo sine quo non potest conservari in esse vel in sua perfectione; et sic motus
in corporibus gloriosis non erit propter aliquam indigentiam, quia ad haec omnia sufficiet eis sua beatitudo. Sed
secundum quid indiget aliquis illo sine quo non potest aliquem finem intentum habere, vel non ita bene, vel tali
modo; et sic motus erit in beatis propter indigentiam: non enim poterunt manifestare virtutem motivam in seipsis
in experimento, nisi moveantur: hujusmodi enim indigentias nihil prohibet in corporibus gloriosis esse.
RA3
2098

