praeceptum; et sic dicitur bonum simpliciter quod lege praecipitur; et hoc est etiam remunerabile et honestum: et
secundario dicitur licitum bonum quod nullo praecepto prohibetur.
Unde modi Aristotelis quodammodo includuntur in istis.
Peccatum quippe illud cogitandum est quod tantummodo peccatum est. Ista solutio procedit, si accipiatur
voluntarium simpliciter et perfecte, quod non in omni peccato invenitur; sed si accipiatur voluntarium
quocumque modo, sic invenitur in quolibet peccato, ut ipse in processu solutionis ostendit.
Quid enim, ut ait Augustinus, tam in voluntate quam ipsa voluntas? voluntas dicitur esse in voluntate, dum actus
voluntatis proximus in potestate ipsius potentiae existit: utrumque enim dicitur voluntas, scilicet potentia et
actus.

|+d42.q1 Distinctio 42, Quaestio 1
|a0 Prologus
Postquam determinavit de peccato in generali, hic determinat de peccato in comparatione ad partes ejus, et
dividitur in partes duas: in prima determinat diversas peccatorum partes et modos; in secunda specialiter
determinat de quodam peccato quod omnia alia transcendit, 43 dist.: est praeterea quoddam genus peccati ceteris
gravius. Prima in duas: in prima inquirit ea quae possunt ad constitutionem unius peccati convenire, quasi
integrantia peccatum et constituentia; in secunda prosequitur diversas peccatorum divisiones, ibi: modi autem
peccatorum varias in Scriptura habent distinctiones. Prima dividitur in duas: in prima inquirit, an actio exterior et
voluntas conveniant ad constitutionem unius peccati; in secunda inquirit, utrum adhuc sit aliquid aliud in peccato
praeter actum interiorem et exteriorem, ibi: praeterea solet quaeri, cum ab aliquo perpetrato voluntate peccato
voluntas id agendi et actio transierit... Utrum illud peccatum, usquequo poeniteat, sit in eo. Circa primum duo
facit: primo movet quaestionem; secundo determinat eam, secundum diversorum opiniones, ibi: quidam dicunt
unum esse peccatum. Et haec dividitur in tres, secundum tres objectiones, quibus una opinio contra aliam
invehitur: secunda incipit, ibi: sed adhuc eisdem objicitur; tertia, ibi: item adhuc quaestioni instant.
Praeterea, solet quaeri, cum ab aliquo perpetrato voluntate peccato voluntas id agendi et actio transierit...
Utrum illud peccatum usquequo poeniteat, sit in eo. Hic inquirit utrum praeter actum interiorem et exteriorem, sit
aliquid aliud in peccato quod remaneat, actu transeunte; et circa hoc tria facit: primo ostendit quod transeunte
actu interiori et exteriori, remaneat reatus; secundo ostendit quot modis reatus dicitur, ibi: reatus in Scriptura
multipliciter accipitur: tertio secundum reatus diversitatem assignat diversa genera peccatorum, ibi: duo enim
sunt peccatorum genera.
Hic quinque quaeruntur: 1 si voluntas et actus exterior sunt unum; 2 si transeunte actu, remanet reatus; 3 de
divisione peccatorum per veniale et mortale, quae penes reatum sumitur; 4 de differentia venialis et mortalis, et
praecipue quantum ad genus operis; 5 utrum peccatum mortale poenam aeternam mereatur, et in hoc a veniali
differat.
|a1 Articulus 1: Utrum voluntas peccati et actus sint duo peccata.
AG1
Ad primum sic proceditur. Videtur quod voluntas et actus sint duo peccata. Quia Augustinus dicit, quod ex hoc
est aliquid peccatum, quia divinis legibus contrariatur. Sed duo praecepta sunt diversa, quibus prohibetur
voluntas interior et actus exterior, ut patet Exod. 20: non furaberis; item: non concupisces rem proximi tui. Ergo
actus exterior et interior, idest voluntas prava, sunt diversa peccata.
AG2
Praeterea, non potest aliquis magis malus effici et magis peccator nisi per hoc quod peccatum peccato
accumulatur. Sed magis peccat qui voluntate et actu peccat, quam qui voluntate vel actu tantum, ut patet Matth.
5: ubi gravior poena redditur opprobria dicenti, quam solum contra fratrem irato. Ergo oportet quod actus additus
exterior sit aliud peccatum.
AG3
Praeterea, diversorum habituum sunt diversi actus. Sed non est idem habitus perficiens id quod est rationale per
essentiam, et rationale per participationem.
Cum igitur peccatum voluntatis sit in actu ejus quod est rationale per essentiam, quia voluntas in ratione est, ut
Damascenus, et Philosophus dicunt; actus autem exterior in eo quod est rationale per participationem, quo
mediante ab intellectu motus exterior egreditur; videtur quod non sit unum peccatum voluntatis et actus
exterioris.
AG4
Praeterea, multiplicato superiori multiplicatur inferius: unus enim homo non est plura animalia.
Sed actus est superior ad peccatum: quia peccatum nihil est aliud quam quidam actus inordinatus.

780

