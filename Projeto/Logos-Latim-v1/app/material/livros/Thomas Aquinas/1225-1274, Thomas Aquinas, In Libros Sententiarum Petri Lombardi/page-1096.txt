Virtutes ergo morales et intellectuales distinguuntur ab invicem ex parte subjecti, ut dictum est; sed virtutes
theologicae distinguuntur ab utrisque ex parte objecti, quod est supra naturale posse utriusque partis. Unde
theologicarum virtutum aliqua respicit cognitionem, sicut fides, et habet communionem quamdam cum
intellectualibus virtutibus; et aliqua respicit affectionem, sicut caritas, et habet communionem cum moralibus.
|a5 Articulus 5: Utrum virtutes theologicae sint tantum tres.
AG1
Ad quintum sic proceditur. Videtur quod sint plures virtutes theologicae quam tres. Quia virtus theologica, ut
dictum est, habet Deum pro objecto.
Sed timor Dei habet Deum pro objecto. Ergo est virtus theologica.
AG2
Praeterea, sapientia est de divinis, scientia autem de creaturis. Ergo sapientia etiam est virtus theologica.
AG3
Praeterea, latria colit Deum. Sed colere Deum habet Deum pro objecto. Ergo latria est virtus
AG4
Praeterea, fides habet Deum pro objecto, inquantum est prima veritas; spes vero, inquantum est summa largitas
vel majestas; caritas autem, inquantum est summa bonitas. Cum ergo sint plura attributa in Deo, videtur quod
sint etiam plures virtutes theologicae.
AG5
Sed contra, videtur quod sint tantum duae.
Quia ad operationem finis non praeexigitur nisi cognitio finis, quod facit fides; et desiderium finis, quod facit
caritas. Ergo videtur quod sint tantum duae virtutes theologicae.
AG6
Item, videtur quod sola una. Quia sola caritas Deum attingit. Sed omnis virtus attingit suum objectum. Ergo sola
caritas habet Deum pro objecto, et ita sola debet dici virtus theologica.
SC1
Item, videtur quod tres; per hoc quod dicitur 1 corinth. 13, 13: nunc autem manent fides, spes, caritas, tria haec.
SC2
Praeterea, per virtutes theologicas conformamur trinitati. Ergo debent esse tres.
CO
Respondeo dicendum, quod, sicut dictum est, virtutes theologicae faciunt in nobis inclinationem in finem,
scilicet in Deum. In omni autem agente propter finem, quod agit per voluntatem, duo praeexiguntur quae circa
finem habet, antequam ad finem operetur; scilicet cognitio finis, et intentio perveniendi ad finem. Ad hoc autem
quod finem intendat, duo requiruntur; scilicet possibilitas finis, quia nihil movetur ad impossibile; et bonitas
ejus, quia intentio non est nisi boni; et ideo requiritur fides, quae facit finem cognitum, et spes, secundum quam
inest fiducia de consecutione finis ultimi, quasi de re possibili sibi; et caritas, per quam finis reputatur bonum
ipsi intendenti, inquantum facit quod homo afficiatur ad finem; alias nunquam tenderet in ipsum.
RA1
Ad primum ergo dicendum, quod timor non dicit motum in Deum, sed magis fugam ab ipso, inquantum homo ex
ipsius majestatis consideratione per reverentiam resilit in propriam parvitatem: et ideo non dicit aliquid quod
praeexigatur ad motum in finem.
RA2
Ad secundum dicendum, quod sapientia est de divinis in statu viae per rationem creaturarum ex quibus
creatorem cognoscimus; unde non est circa Deum secundum id quod in seipso est ut finis supra posse naturae
elevatus, sicut fides.
RA3
Ad tertium dicendum, quod latria non habet Deum pro objecto, sed id quod Deo exhibet tamquam debitum Deo:
Deum autem habet pro fine proximo; unde non est virtus theologica, sed cardinalis.
RA4
Ad quartum dicendum, quod virtutes theologicae non distinguuntur penes attributa divina, sed penes ea quae
exiguntur in eo qui operatur propter finem, antequam propter finem operetur.
RA5
Ad quintum dicendum, quod cognitio et affectio finis non sufficiunt ad hoc quod homo incipiat operari propter
finem, nisi habeat fiduciam de consecutione finis: quia alias nunquam inciperet operari; et praecipue quando
finis est elevatus supra naturam operantis.
RA6
Ad sextum dicendum, quod caritas conjungit quodammodo realiter Deo, et sic attingit ipsum realiter; quod non
facit fides et spes. Nec hoc requiritur ad operationem quae est circa Deum, sed quod operans uniatur ei quasi
objecto operationis, sicut visus visibili etiam distanti.

1096

