|a1 Articulus 1: Utrum spiritus sanctus procedat a patre et filio.
AG1
Ad primum sic proceditur. Videtur quod spiritus sanctus non procedat a filio, sed tantum a patre. Dionysius:
quod pater quidem est fontana deitas, filius et spiritus sanctus deigenae deitatis, si ita oportet dicere,
pullulationes sunt, et sicut flores divinae naturae, et sicut divina lumina, a sanctis eloquiis accepimus.
Sed pullulatio non est a pullulatione, nec flos a flore. Ergo nec spiritus sanctus a filio.
AG2
Praeterea, in legenda b. Andreae dicitur: pax vobis et universis qui credunt in unum Deum patrem, et in unum
filium ejus Dominum nostrum Jesum, et in unum spiritum sanctum procedentem ex patre, et in filio
permanentem. Quod autem permanet in aliquo procedens ab alio, non procedit ab eo in quo permanet; alias non
diceretur manere in eo. Ergo spiritus sanctus non procedit a filio.
AG3
Item, Damascenus: spiritum sanctum ex patre dicimus, et spiritum patris nominamus; ex filio autem spiritum non
dicimus, spiritum vero filii nominamus. Ergo etc..
AG4
Item, hoc videtur per quasdam similitudines.
Spiritus enim corporalis, quo verbum vocale profertur, non procedit a verbo, immo utrumque a loquente. Ergo
nec spiritus sanctus procedit a filio, qui est verbum; sed utrumque a patre.
AG5
Item, ex sole procedit splendor et calor, ita quod neutrum ex altero. Sed filius est splendor patris, Hebr. 1,
spiritus sanctus autem est sicut calor, cum sit amor. Ergo etc..
AG6
Item, videmus quod illud quod procedit corporaliter, procedit ex uno loco in alium, et non ex illis duobus. Ergo
et spiritus sanctus procedit ex patre in filium, et non ex patre et filio.
AG7
Item, hoc videtur ratione. Nullum enim simplex potest esse a duobus; alias enim effectus esset simplicior causa,
quod est impossibile. Sed spiritus sanctus est simplex. Ergo non est a duobus.
AG8
Praeterea, spiritus sanctus non minus convenit cum patre quam filius, nec minoris est dignitatis. Si igitur filius
communicat cum patre in spiratione spiritus sancti, videtur quod spiritus sanctus communicet cum patre in
generatione filii, et hoc est falsum. Ergo et primum.
AG9
Praeterea, aut pater perfecte spirat spiritum sanctum, aut non. Si non, ergo est aliqua imperfectio in patre, quod
est impossibile. Si perfecte, ergo superfluus est alius spirans. In divinis autem nihil est superfluum. Ergo filius
non spirat spiritum sanctum.
SC1
In contrarium sunt multae auctoritates in littera positae.
SC2
Idem ostenditur per similitudinem. Quia in anima est imago trinitatis. Sed amor in anima, qui repraesentat
spiritum sanctum, procedit a notitia, quae repraesentat filium. Ergo in divinis spiritus sanctus procedit a filio.
SC3
Item, omnis amor procedit ab amante. Sed spiritus sanctus amor est patris et filii, secundum auctoritatem
Damasceni inductam. Ergo procedit ab utroque ut amor ipsorum.
CO
Respondeo dicendum simpliciter, quod spiritus sanctus procedit a filio. Hoc enim remoto, inevitabiliter
removetur distinctio filii et spiritus sancti. Cum enim divinae personae secundum nihil absolutum distinguantur,
oportet quod omnis ipsarum distinctio sit secundum relationes originis.
Unde si spiritus sanctus et filius non distinguerentur per hoc quod unus est ab alio, oporteret quod uterque esset
una persona. Nec hoc remoto posset dici quod distinguerentur personaliter filius et spiritus sanctus per diversum
modum procedendi a patre, ut quod filius procederet per modum naturae, et spiritus sanctus per modum
voluntatis. Ille enim modus diversus aut diceret diversitatem per oppositionem relationis, et sic rediret idem quod
prius: aut diceret diversitatem in absolutis; et tunc vel realem diversitatem, et sic esset compositio in Deo; vel
diversitatem rationum, et sic non posset esse inter filium et spiritum sanctum nisi diversitas rationis; et hoc non
sufficit ad distinctionem personarum, ut supra dictum est, dist. 2, quaest. Unic., art. 5. Et ideo cum filius non sit a
spiritu sancto, relinquitur quod spiritus sanctus sit a filio.
RA1
Ad primum ergo dicendum, quod locutiones illae sunt symbolicae; et ideo ex eis non procedit argumentum, sicut
idem dionysius dicit in epistola ad titum; quia symbolica theologia non est argumentativa.
Est autem similitudo quantum ad aliquid, scilicet quod flores sunt ab uno; non tamen quantum ad omnia.
100

