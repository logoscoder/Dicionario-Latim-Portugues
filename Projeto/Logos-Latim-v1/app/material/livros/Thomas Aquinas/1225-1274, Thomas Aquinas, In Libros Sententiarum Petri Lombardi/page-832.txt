secundum diversas potentias: quod patet, quia organa aliorum sensuum sunt etiam organa tactus, qui per totum
corpus diffunditur. Ergo et Deus potest uniri homini, ita quod tres personae unam naturam humanam assumant.
SC3
Praeterea, eorum quae magis conveniunt, facilior est unio. Sed humana natura assumpta a filio non minus
convenit cum patre, sed etiam magis quam aliqua alia. Ergo si pater potuit assumere aliam humanam naturam, ut
dictum est qu. 1, art. 2, multo magis eamdem.
CO
Respondeo dicendum, quod tres personas divinas assumere unam humanam naturam in unitate unius personae,
est impossibile, quia contradictionem implicat. Cum enim unio Dei et hominis non possit fieri in natura, ut infra,
distin. 5, probabitur, oportet quod fiat in persona, ut scilicet sit eadem personalitas assumentis et assumpti; unde
ponere unam personam ex parte assumpti et tres ex parte assumentis est incompossibile. Et non potest etiam
similiter esse una unitate unius hypostasis vel suppositi, ad minus quantum ad secundam opinionem, quae
ponitur infra dist. 6, quae ponit unionem non tantum in persona, sed etiam in supposito et hypostasi. Sed quod
natura assumpta a tribus personis sit una unitate singularis naturae, non est impossibile, loquendo de potentia
absoluta; quamvis non sit congruum secundum ordinem divinae sapientiae; cum unius personae incarnatio ad
reparationem mille mundorum sufficiat.
Dico autem unitatem singularis naturae, si assumeretur unum corpus et una anima sibi unita, ex quorum unione
una humanitas resultaret, ut sic tres personae in una natura assumpta convenirent sicut conveniunt in natura
aeterna.
Quidam vero e converso contrariam opinionem tenent; et secundum utramque potest ad objecta responderi.
RA1
Ad primum ergo dicendum, quod Anselmus ibi accipit unum hominem, unam personam humanam: hoc enim est
incompossibile ei quod ponitur tres personas assumentes esse.
RA2
Ad secundum dicendum, quod assumptio illa terminaretur ad aliquid unum in persona, non ita quod uni tantum
personae uniretur, sed quia a qualibet trium personarum assumeretur in unitatem personae, ut non esset alia
persona hominis assumpti a tribus personis patris et filii et spiritus sancti, quasi homo per se, inquantum homo,
sit persona; esset tamen alia persona patris, alia filii, alia spiritus sancti, humanitatem eamdem assumentium.
RA3
Ad tertium dicendum, quod communicatio idiomatum intelligitur respectu alterius naturae; unde praedicta
positione facta, hic homo non communicaret filio idiomata patris, sed solum idiomata humanae naturae.
RA4
Ad quartum dicendum, quod, sicut supra in primo libro dictum est, in divinis duplex est communitas, rei et
rationis. Communitate rei nihil est ibi commune nisi absolutum; sed communitate rationis est ibi commune hoc
nomen persona, vel relatio: et ita per hunc modum communitatis potest communiter convenire patri et filio et
spiritui sancto ut unusquisque eorum trahat humanam naturam eamdem numero in unitatem personae suae.
RA5
Ad quintum dicendum, quod tres personae non distinguuntur secundum esse; immo earum est unum esse, vivere
et intelligere, cum esse non nisi ad essentiam pertineat; et ideo non oporteret quod natura humana a tribus
personis assumpta secundum esse multiplicaretur, sicut multiplicatur in tribus personis humanis, quarum non est
unum esse.
RA6
Ad sextum dicendum, quod cum termini substantivi significentur vel consignificentur pluraliter ex unitate seu
pluralitate formae signatae, dicerentur tres unus homo, si unam humanam naturam assumpsissent, sicut propter
unam naturam divinam dicuntur unus Deus: et sicut dicitur tota trinitas unus solus verus Deus, secundum
Augustinum, et baruch 3, 36: hic est Deus, et non aestimabitur alius ab illo; ita posset dici: iste solus homo, est
pater et filius et spiritus sanctus; et tunc iste terminus homo supponeret rem humanae naturae sine distinctione
trium personarum, sicut iste terminus Deus supponit in praedictis locutionibus rem naturae divinae indistincte; et
haec est suppositio sua naturalis, et quasi termini communis respectu trium personarum; suppositio autem qua
supponit pro patre vel filio, est sibi accidentalis, et quasi termini discreti.
RC
Ad ea quae in oppositum objiciuntur, secundum alios potest responderi, quod ad unitatem naturae sequeretur
aliquo modo unitas suppositi secundum eos; et hoc esse non potest, ut dictum est, in corpore hujus articuli.
|a5 Articulus 5: Utrum una persona possit assumere duas humanas naturas.
AG1
Ad quintum sic proceditur. Videtur quod una persona non possit duas humanas naturas assumere.
Natura enim communis non multiplicatur nisi secundum pluralitatem suppositorum. Sed una persona est tantum
unum suppositum, ut infra, dist. 6, quaest. 1, art. 1, patebit. Ergo non potest in una persona esse duplex natura
ejusdem speciei.
832

