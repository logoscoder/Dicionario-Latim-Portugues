CO
Respondeo dicendum ad primam quaestionem, quod secundum Augustinum in littera, Christus non est filius
neque spiritus sancti, neque trinitatis, sed tantum Dei patris. Sed hoc diversa ratione a diversis negatur.
Quidam negant hoc non tamquam simpliciter falsum, sed tamquam inconvenienter dictum, utpote praestans
occasionem errandi et circa aeternam generationem filii, in qua sequeretur quaedam confusio relationum, si filius
diceretur sui ipsius filius, et spiritus sancti; et circa generationem ejus temporalem, ne videatur spiritus sanctus
de sua substantia Christum genuisse secundum hominem, si pater ejus diceretur. Et sicut non potest dici filius
trinitatis simpliciter, ita nec per creationem, ut evitetur error Arii, qui dixit Christum puram creaturam, neque per
gratiam, ut evitetur error Nestorii, qui dixit duas personas in Christo, et unionem divinitatis ad hominem
Christum esse tantum per gratiam, non in persona. Concedunt tamen aliqui quod potest dici iste homo filius
trinitatis per creationem, si ly iste homo dicit suppositum, sive individuum hominis, non personam filii Dei.
Nullo tamen modo filius Dei potest dici filius trinitatis propter repugnantiam relationum.
Concedunt etiam quod quantum ad gratiam habitualem, per quam tota trinitas habitat in anima Christi, potest dici
iste homo filius Dei, etiam secundum quod homo, non tamen trinitatis: quia secundum hoc non habet ipse
comparationem ad relationes quibus distinguitur trinitas; sed quantum ad gratiam unionis dicitur tantum filius
patris naturalis.
Sed haec opinio non est conveniens dictis Augustini, qui simpliciter negat dici Christum esse filium trinitatis, aut
spiritus sancti. Non enim hoc potest esse ad vitandum confusionem relationum: cum enim confusio sit ex
inordinata permixtione aliquorum, nulla sequeretur confusio si secundum diversas naturas oppositas relationes
filio attribueremus, vel spiritui sancto ratione diversorum, cum etiam de filio ratione diversarum naturarum sine
aliqua inconvenientia contraria praedicentur, ut quod est passibilis, et impassibilis; et etiam relationes oppositae,
ut quod est minor et aequalis patri, et etiam major et minor seipso. Neque etiam negant hoc ad evitandum
errorem qui posset sequi: non enim magis patrocinatur errori Arii, si dicatur quod est filius trinitatis per
creationem, quam quod dicatur, secundum quod homo, creatura; quod tamen conceditur. Et est simile de aliis
erroribus. Praeterea hoc quod conceditur iste homo filius trinitatis per creationem, secundum quod dicit
suppositum vel individuum hominis, non personam filii Dei, non convenit secundae opinioni, quae infra ponitur,
dist. 6, secundum quod ille homo non potest supponere nisi suppositum aeternum. Similiter etiam quod Christus
per gratiam habitualem non comparetur ad relationes distinguentes personas, non videtur esse ratio quod non
possit dici filius trinitatis: quia nos dicimur per gratiam filii trinitatis, et tamen gratia quae in nobis est, est
effectus essentiae divinae, non habens respectum ad distinctionem personarum.
Et ideo dicendum aliter cum aliis, scilicet quod Augustinus hoc negat tamquam simpliciter falsum et impossibile.
Filiatio enim est relatio consequens generationem; generatio autem est via ad esse: esse autem est quid suppositi
a forma, sive a natura; unde cum filiatio secundum Damascenum sit determinativa suppositi vel hypostasis, non
potest aliquis dici filius alicujus, nisi a quo accipit esse. Esse autem Christi est unum, ad minus quantum ad
secundam opinionem, ut infra, dist. 6, qu. 2, art. 2, dicetur: hoc autem esse non habet Christus ab aliqua persona
divina nisi a patre. Unde non potest dici filius nisi patris. Similiter etiam non potest dici quod sit filius trinitatis
per creationem vel gratiam: quia quando in aliquo invenitur perfecta ratio alicujus nominis, nullo modo recipitur
illud nomen de eo cum determinatione diminuente, ut patet ex verbis Augustini in littera; sicut planta dicitur
vivens imperfectum propter animam vegetabilem, quia non habet esse cum anima sensibili; animal autem
quamvis habeat eamdem animam, non dicitur vivens imperfectum, quia habet eam cum anima sensibili. Christus
autem habet veram rationem filiationis ad Deum. Unde non est dicendus filius per creationem neque per gratiam:
quia per hoc significatur filiatio imperfecta ad Deum, quae est secundum quid, et non simpliciter.
RA1
Ad primum ergo dicendum, quod non est dicendum, Christum hominem esse filium patris per creationem, neque
ratione formationis corporis Christi, nisi quatenus illa formatio terminatur ad unionem personalem, per quam iste
homo est naturalis filius Dei patris.
RA2
Ad secundum dicendum, quod spiritus sanctus facit illas actiones non mediante semine ex se deciso, quod ad
patrem pertinet, sed quasi artifex operando in materiam exteriorem.
RA3
Ad tertium dicendum, quod spiritus sanctus non genuit Christum de beata virgine: quia secundum Damascenum,
generare est ex sua substantia alium producere: et Glossa illa sic exponenda est: genuit, idest fecit ut nasceretur.
Nec iterum spiritus sanctus est similis Christo in natura illa quam in utero virginis formavit; unde non potest
spiritus sanctus dici pater Christi secundum humanitatem.
RA4
Quartum et quintum concedimus.
Articulus 2B
AG1

879

