propter hoc oportet sicut sacerdoti, ita proprio sacerdoti confessionem fieri. Cum enim sacerdos non absolvat nisi
ligando ad aliquid faciendum, ille solus potest absolvere qui potest per imperium ad aliquid faciendum ligare.
RA1
Ad primum ergo dicendum, quod Gregorius loquitur de illis monachis qui jurisdictionem habent, utpote quibus
alicujus parochiae cura est commissa; de quibus aliqui dicebant, quod hoc ipso quod monachi erant, non poterant
absolvere, et poenitentias injungere; quod falsum est.
RA2
Ad secundum dicendum, quod sacramentum eucharistiae non requirit imperium in aliquem hominem; secus
autem est in hoc sacramento, ut dictum est, et ideo ratio non sequitur; et tamen non licet eucharistiam ab alio
quam a proprio sacerdote accipere, quamvis sit verum sacramentum quod ab eo percipitur.
RA3
Ad tertium dicendum, quod electio discreti sacerdotis non est nobis commissa, ut nostro arbitrio facienda, sed de
licentia superioris; si forte proprius sacerdos esset minus idoneus ad apponendum peccato salutare remedium.
RA4
Ad quartum dicendum, quod quia praelatis incumbit sacramenta dispensare, quae non nisi mundi tractare debent,
ideo concessum est eis a jure quod possunt sibi eligere proprios confessores, qui quantum ad hoc sunt eis
superiores; sicut etiam unus medicus ab alio curatur, non inquantum est medicus, sed inquantum est infirmus.
RA5
Ad quintum dicendum, quod in casibus illis in quibus probabiliter timet poenitens periculum sibi vel sacerdoti ex
confessione ei facta, debet recurrere ad superiorem, vel ab eodem petere licentiam alteri confitendi. Quod si
licentiam habere non possit, idem est judicium quod de illo qui non habet copiam sacerdotis; unde magis debet
eligere laico confiteri. Nec in hoc transgreditur aliquis praeceptum ecclesiae; quia praecepta juris positivi non se
extendunt ultra intentionem praecipientis, quae est finis praecepti. Haec autem est caritas secundum apostolum.
Nec iterum fit aliqua injuria sacerdoti; quia privilegium meretur amittere qui concessa sibi abutitur potestate.
RA6
Ad sextum dicendum, quod in hoc quod oportet proprio sacerdoti confiteri, non arctatur via salutis, sed
sufficiens ad salutem via statuitur. Peccaret autem sacerdos, si non esset facilis ad praebendam licentiam
confitendi alteri; quia multi sunt adeo infirmi quod potius sine confessione morerentur quam tali sacerdoti
confiterentur; unde illi qui sunt nimis soliciti ut conscientias subditorum per confessionem sciant, multis
laqueum damnationis injiciunt, et per consequens sibi ipsis.
Articulus 3E
AG1
Ulterius. Videtur quod non possit aliquis alteri quam proprio sacerdoti confiteri, etiam ex privilegio, vel mandato
superioris. Quia non potest aliquod privilegium indulgeri in praejudicium alterius.
Sed hoc est in praejudicium alterius sacerdotis, si alius confessionem subditi audiat. Ergo non potest per
privilegium vel licentiam seu mandatum superioris obtineri.
AG2
Praeterea, illud per quod impeditur divinum mandatum, non potest per mandatum, vel privilegium, alicujus
hominis concedi. Sed mandatum divinum est ad rectores ecclesiarum ut diligenter vultum pecoris sui agnoscant,
Proverb. 23: quod impeditur, si alius quam ipse confessionem ejus audiat. Ergo hoc non potest per alicujus
hominis privilegium vel mandatum ordinari.
AG3
Praeterea, ille qui audit confessionem alicujus, est proprius judex ejus: alias non posset eum ligare et solvere.
Sed unius hominis non possunt esse plures proprii judices, vel proprii sacerdotes; quia tunc teneretur pluribus
obedire; quod esset impossibile, si contraria praeciperent vel incompossibilia.
Ergo non potest alicui aliquis confiteri nisi proprio sacerdoti, etiam ex superioris licentia.
AG4
Praeterea, injuriam facit sacramento qui sacramentum iterat super eamdem materiam: vel ad minus inutiliter
facit. Sed qui confessus est alii sacerdoti, tenetur iterum confiteri proprio sacerdoti, si petat: quia non est
absolutus ab obedientia qua ei tenetur ad hoc. Ergo non potest licite fieri quod alii quam proprio sacerdoti
confiteatur.
SC1
Sed contra, ea quae sunt ordinis, possunt habenti similem ordinem committi ab eo qui illa facere potest. Sed
superior, ut episcopus, potest audire confessionem illius qui est de parochia alicujus presbyteri: quia etiam
aliquando aliqua sibi reservat, cum sit principalis rector. Ergo et potest committere alicui sacerdoti alteri quod
ipse audiat.
SC2
Praeterea, quidquid potest inferior, potest superior.

1751

