est. Oportet autem ponere, quod quilibet personaliter redemptione Christi indigeat, non solum ratione naturae.
Liberari autem a malo, vel a debito absolvi non potest nisi qui debitum incurrit, vel in malum dejectus fuit; et ita
non possent omnes fructum dominicae redemptionis in seipsis percipere, nisi omnes debitores nascerentur, et
malo subjecti; unde dimissio debitorum et liberatio a malo non potest intelligi, quod aliquis sine debito vel
immunis a malo nascatur; sed quia cum debito natus postea per gratiam Christi liberatur. Nec etiam sequitur, si
potest sine errore poni quod aliqui sine originali peccato nascantur, quamvis mors sit poena originalis peccati;
quia Deus potest ex misericordia alicui relaxare poenam ad quam obligatur ex culpa praeterita, sicut adulteram
sine poena dimisit joan. 8; et similiter poterit liberare a morte eos qui reatum mortis contraxerunt cum originali
nascendo; et sic non sequitur: si non morientur, ergo nascuntur sine originali.
RA4
Ad quartum dicendum, quod non semper via compendiosior est magis eligenda, sed solum quando est magis vel
aequaliter accommoda ad finem consequendum; et sic non est hic, ut ex dictis patet.
Articulus 4B
AG1
Ulterius. Videtur quod non omnium resurrectio erit a cineribus. Resurrectio enim Christi est exemplar nostrae
resurrectionis. Sed resurrectio ejus non fuit a cineribus; quia caro ejus non vidit corruptionem, ut dicitur in
psalm. 15, et Act. 2.
Ergo nec resurrectio omnium erit a cineribus.
AG2
Praeterea, corpus hominis non semper comburitur.
Sed in cineres non potest aliquid resolvi nisi per combustionem. Ergo non omnes a cineribus resurgent.
AG3
Praeterea, corpus hominis mortui non statim post mortem in pulverem redigitur. Sed quidam statim post mortem
resurgent, ut in littera dicitur, scilicet illi qui vivi invenientur. Ergo non omnes resurgent a cineribus.
AG4
Praeterea, terminus a quo respondet termino ad quem. Sed terminus ad quem resurrectionis non est idem in bonis
et malis. 1 corinth. 15, 51: omnes quidem resurgemus, sed non omnes immutabimur.
Ergo nec est idem terminus a quo; et sic, si mali resurgent a cineribus, boni a cineribus non resurgent.
SC1
Sed contra est quod Haymo dicit: omnes in originali peccato natos tenet haec sententia; terra es, et in terram ibis.
Sed omnes qui in communi resurrectione resurgent, fuerunt nati in originali peccato, vel nativitate ex utero vel
saltem nativitate in utero. Ergo omnes a cineribus resurgent.
SC2
Praeterea, multa sunt in corpore humano quae non sunt de veritate naturae humanae. Sed omnia illa auferentur.
Ergo oportet omnia corpora ad cineres resolvi.
CO
Ad secundam quaestionem dicendum, quod eisdem rationibus quibus ostensum est omnes a morte resurgere, est
etiam ostendendum quod omnes resurgent a cineribus in communi resurrectione, nisi aliquibus ex privilegio
specialis gratiae sit contrarium indultum, sicut et resurrectionis acceleratio.
Scriptura autem sacra sicut resurrectionem praenuntiat, ita et reformationem corporum, Phil. 3; et ideo oportet
quod sicut omnes moriuntur ad hoc quod omnes vere resurgere possint, ita omnium corpora dissolvantur ad hoc
quod omnium corpora reformari possint; sicut enim in poenam hominis mors a divina justitia est inflicta, ita et
corporis resolutio, ut patet genes. 112, 9: terra es, et in terram ibis. Similiter etiam ordo naturae exigit ut non
solum animae et corporis conjunctio solvatur, sed etiam elementorum commixtio; sicut etiam acetum non potest
in vini qualitatem reduci, nisi prius facta resolutione in materiam praejacentem; ipsa enim elementorum
commixtio ex motu caeli causatur et conservatur, quo cessante omnia mixta in pura elementa resolventur.
RA1
Ad primum ergo dicendum, quod resurrectio Christi exemplar est nostrae resurrectionis quo ad terminum ad
quem; non autem quo ad terminum a quo.
RA2
Ad secundum dicendum, quod per cineres intelliguntur omnes reliquiae quae remanent humano corpore resoluto,
duplici ratione. Primo, quia mos erat apud antiquos corpora mortuorum comburere, et cineres conservare; unde
inolevit modus loquendi, ut ea in quae corpus humanum resolvitur, cineres dicantur. Secundo propter causam
resolutionis, quae est incendium fomitis, quo corpus humanum radicitus est infectum; unde ad purgationem
hujus infectionis oportet usque ad prima componentia corpus humanum resolvi. Quod autem per incendium
resolvitur, dicitur in cineres resolvi; et ideo ea in quae corpus humanum dissolvitur, cineres dicuntur.
RA3
Ad tertium dicendum, quod ille ignis qui faciem mundi purgabit, poterit statim corpora illorum qui vivi
invenientur, usque ad cineres resolvere, sicut etiam alia mixta resolvet in praejacentem materiam.
2064

