auctor; secundo inquirit, utrum divinae justitiae hoc conveniens sit, ut pro peccato parentis, natus reatum poenae
incurrat, ibi: solet etiam quaeri, qua justitia teneatur illo peccato anima innocens a Deo creata; tertio inquirit,
quomodo divinam sapientiam deceat ut ejus opus, scilicet anima, statim in sua creatione inficiatur, ibi: si vero
quaeritur etc.. Circa secundum duo facit: primo determinat principalem quaestionem: et quia reatus sequitur
voluntarium in peccato, sine quo nullus ad poenam obligatur, ideo secundo ostendit quomodo originale peccatum
necessarium et voluntarium dici possit, ibi: illud etiam non immerito quaeri potest.
Circa tertium tria facit: primo ostendit quomodo divinam sapientiam deceat hoc quod anima statim macula
originali inficitur ex corporis sui conjunctione; secundo inquirit, utrum anima aliquando in sui puritate
permaneat, qualem Deus creavit, an statim in primordio suae creationis maculetur, ibi: hoc a quibusdam quaeri
solet; tertio inquirit, supposito quod non, utrum una anima alteri ex ipsa sui creatione in bonitate naturali
praeferatur, ibi: illud ergo non incongrue quaeri solet.
Hic est duplex quaestio. Primo, quomodo per baptismum originale divinitus tollatur. Secundo, de causa ejus,
utrum etiam similiter divinitus hoc sit quod homo originale incurrat.
Circa primum quaeruntur tria: 1 utrum culpa originalis per baptismum solvatur; 2 utrum poena originalem
culpam consequens post baptismum remaneat; 3 utrum originalis concupiscentia in quibusdam major, et in
quibusdam minor inveniatur.
|a1 Articulus 1: Utrum peccatum originale tollatur per baptismum.
AG1
Ad primum sic proceditur. Videtur quod per baptismum originalis culpa non tollatur. Privatio enim non tollitur,
nisi habitus oppositus restituatur.
Sed originalis justitia, cujus privatio est originale peccatum, per baptismum non restituitur, cum non remaneat
debitus ordo inferiorum virium ad rationem.
Ergo nec originale peccatum per baptismum tollitur.
AG2
Praeterea, in baptismo est duplex res: una quae est res et signum, scilicet character; et alia quae est res tantum,
scilicet gratia. Si ergo baptismus peccatum originale delet, aut hoc erit virtute characteris quem imprimit, aut
virtute gratiae quam confert. Si virtute characteris, cum igitur characterem consequantur etiam ficte accedentes,
sequeretur quod eis etiam originalis culpa dimitteretur; et sic aliquis in mortali existens peccato, a culpa aliqua
purgaretur: quod est inconveniens. Si autem virtute gratiae, gratia autem post baptismum frequenter per
peccatum mortale amittitur; ergo oporteret quod originale per quodlibet sequens mortale rediret. Sed peccatum
originale non nisi per baptismum potest purgari. Ergo oporteret quod quandocumque aliquis de peccato mortali
poenitentiam agit, simul etiam contra peccatum originale baptizaretur.
AG3
Praeterea, sicut se habet actus in peccato actuali ut materialiter deformitati substans; ita etiam concupiscentia in
originali, ut supra dictum est.
Sed non potest esse quod deformitas peccati tollatur manente actu peccati: quia tales actus sunt qui bene fieri non
possunt. Ergo et manente tali concupiscentia, non potest originalis culpa deleri.
AG4
Si dicatur, quod non manet intensa, sed diminuitur; contra. Magis et minus non diversificant speciem. Sed poena
et culpa nominant diversas species mali. Ergo non potest esse ut intensa concupiscentia sit culpa, et remissa sit
tantum poena.
AG5
Si dicatur, quod non solvitur nisi quantum ad reatum; contra. Reatus consequitur deformitatem culpae: quia ad
hoc poena infligitur, ut culpae deformitas ordinetur per poenam, quae in se deordinata est. Si ergo originale
peccatum quantum ad deformitatem maculae non tollitur, videtur quod nec etiam quantum ad reatum solvi
possit.
AG6
Praeterea, quales sunt habitus, tales actus reddunt, ut in 2 eth. Dicitur. Sed concupiscere, quod procedit ex
concupiscentia inordinata, est peccatum post baptismum sicut et ante. Ergo et ipsa concupiscentia per baptismum
rationem culpae non amittit.
SC1
Sed contra, Rom. 6, 7: qui mortuus est peccato, justificatus est a delicto. Sed baptizatus per baptismum
commoritur et consepelitur Christo, ut ibidem apostolus dicit. Ergo oportet quod per baptismum omne peccatum
praeteritae vitae deleatur, nisi effectus baptismi ex parte baptizati impediatur.
SC2
Praeterea, non potest aliquis esse simul filius gratiae et filius irae. Sed per originale peccatum nascimur filii irae,
ut Ephes. 2, 3: eramus natura filii irae; per baptismum autem regeneramur in filios gratiae. Ergo non potest esse
quod post baptismum originalis culpa remaneat.
CO
695

