dicitur job 41, 24: non est potestas super terram quae ei possit comparari. Ergo cum intentio Daemonis sit ut
inducat homines ad peccandum, videtur quod homo semper quando ab eo tentatur peccet.
AG2
Praeterea, cum violentia excuset peccatum, ubi est major violentia, ibi minus peccatum. Sed, sicut in littera
dicitur, gravior est tentatio quae est a carne quam ab hoste. Ergo cum illa quae est a carne, sit peccatum, ut in
littera dicitur; multo amplius illa quae est ab hoste, peccatum erit.
AG3
Praeterea, illud quod vitari non potest, non est in potestate nostra. Sed quamdiu in hac mortali vita vivimus, non
omnino tentationem carnis vitare possumus. Ergo non est in potestate nostra; et tamen peccatum est: ergo et
tentatio quae est ab hoste, quamvis in potestate nostra non sit, peccatum erit, cum in idem illicitum tendat.
AG4
Praeterea, diabolus tentare non potest, nisi aliquid in hominem imprimendo. Sed cum ipse sit pater iniquitatis et
mendacii, joan. 8, 44: ipse est mendax, et pater ejus, impressum ab eo non potest esse nisi peccatum. Ergo
videtur quod semper quando tentat, in hominem peccatum imprimat.
AG5
Praeterea, motus vis concupiscibilis in illicitum tendens, tentatio carnis est, quae peccatum in littera dicitur. Sed
vis concupiscibilis, cum sit affixa organo corporali, cogi potest et immutari per immutationem organi. Ergo
videtur quod Daemon tentando nos possit facere in nobis peccatum esse; et ita tentatio quae est tantum ab hoste
peccatum erit.
SC1
Sed contra, ut dicitur Matth. 4, Christus a diabolo tentatus fuit. Sed in eo locus peccati non fuit; unde ipse dicit
joan. 14, 30: venit princeps mundi hujus, et in me non habet quidquam. Ergo non omnis tentatio quae est ab
hoste, peccatum est.
SC2
Praeterea, ut Augustinus dicit, nullus peccat in eo quod vitare non potest. Sed homo nullo modo vitare potest
quin hostis eum tentet. Ergo tentatio quae est ab hoste non est peccatum.
CO
Respondeo dicendum, quod peccatum unius non consistit in actu alterius, sed in actu proprio, prout dicitur
Ezech. 18, 20: anima quae peccaverit, ipsa morietur. In tentatione autem carnis, ipse appetitus illicitus, secundum
quem aliquis tentari dicitur, est actus ejus qui tentatur: non enim sola caro concupiscit, sed conjunctum: et ideo
talis tentatio est peccatum in eo qui tentatur. Tentatio autem quae est a mundo, vel ab hoste, est a principio
extrinseco; unde actus non pertinet ad tentatum, sed passio tantum: et propter hoc non est peccatum in tali
tentatione nisi per delectationem consensus, quia tunc tentatus incipit cooperari tentanti.
RA1
Ad primum ergo dicendum, quod quamvis potestas Daemonis sit simpliciter major quam potestas hominis,
tamen quantum ad aliquid non est major, scilicet quantum ad actus liberi arbitrii, qui cogi non possunt: quia
horum actuum ipse homo Dominus est et non Daemon; et ideo potest homo tentationi ejus resistere.
RA2
Ad secundum dicendum, quod tentatio carnis pro tanto dicitur esse gravior, quia est ipsi tentato proximior,
secundum quod per eam quodammodo in diversa desideria dividitur interioris et exterioris hominis. Nec tamen
est ibi violentia absoluta: quia interior homo non cogitur sequi motum exterioris hominis; unde adhuc remanet
ratio peccati, et magis quam in tentatione hostis, secundum quod ipsum desiderium est actus ipsius tentati, et
quodammodo in potestate ejus.
RA3
Ad tertium dicendum, quod quamvis homo non possit vitare tentationem carnis ita quod nullam habeat, potest
tamen vitare hanc vel illam singulariter; et ita quodammodo est in potestate ejus.
Sed tentatio quae est ab hoste, nullo modo.
RA4
Ad quartum dicendum, quod Daemon potestatem habet imprimendi in imaginationem vel repraesentando aliqua
sensibilia exterius, vel etiam turbando imaginationem interius: et quomodo hoc sit, supra in tractatu de Angelis
dictum est: et ideo secundum quod hoc modo imprimit in nos, tentare dicitur. Haec autem impressio ex hoc non
habet rationem peccati, cum non sit in appetitu, sed in apprehensione tantum; sed est tendens in peccatum
quantum est de ratione tentantis.
RA5
Ad quintum dicendum, quod motus vis concupiscibilis potest dupliciter insurgere. Vel ex qualitate organi, sicut
calefacto corpore insurgit motus libidinis sine aliqua imagine; et ille motus est pure naturalis nec rationem
peccati habens: et ad hoc potest virtus Daemonis ex potestate suae naturae, quae in transmutationem corporalium
potest nisi virtute divina cohibeatur. Alius motus concupiscibilis est qui insurgit ex apprehensione delectabilis; et
ex parte illa appetitus concupiscibilis habet quamdam libertatem, ad minus in homine, secundum quod potest
obedire imperio rationis prohibentis; et sic in concupiscibili potest esse peccatum.
588

