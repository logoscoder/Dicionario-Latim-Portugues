Ad quintum dicendum, quod natura salvatur etiam in merito et demerito; et ideo timor naturalis non ponit
aliquem gradum distantiae vel propinquitatis ad meritum vel demeritum; et propter hoc de ipso non facit
mentionem in divisione prima.
RA6
Ad sextum dicendum, quod illae partes timoris assignantur secundum objecta. Sic autem non intendit hic
dividere timorem, sed sicut dictum est in corp..
Articulus 1C
AG1
Ulterius. Videtur quod timor non debeat inter dona computari. Timor enim ponitur una de quatuor principalibus
passionibus. Sed nulla aliarum ponitur donum, immo spes ponitur virtus, gaudium ponitur fructus, dolor ponitur
pars poenitentiae, scilicet contritio. Ergo nec timor similiter debet poni donum.
AG2
Praeterea, dona dantur nobis in adjutorium humanae infirmitatis. Sed ipse timor infirmitatem importat. Ergo non
debet dici donum.
AG3
Praeterea, Augustinus dicit: timor est amor fugiens quod ei adversatur.
Sed amor non est donum, immo virtus.
Ergo nec timor donum debet poni.
SC1
Sed contra est quod dicitur Isai. 11, ubi timor inter alia dona sancti spiritus nominatur.
SC2
Praeterea, illud quod est principium salutis, non est a nobis, sed donum Dei est, ut dicit Augustinus.
Sed timor est principium salutis; Isai. 26, 17: a timore tuo, Domine, concepimus spiritum salutis. Ergo timor est
donum spiritus sancti.
CO
Ad tertiam quaestionem dicendum, quod timor mundanus et humanus, cum sint inordinati, non possunt esse
donum spiritus sancti; sed sunt vel passiones vel electiones similes passionibus, aut etiam habitus, secundum
quod habitus nomine operationis vel passionis nominantur. Similiter etiam timor servilis non pertingit ad
perfectionem doni, sicut nec fides informis ad perfectam rationem virtutis. In omni enim virtute hoc est
commune, secundum Philosophum, quod virtuosus operatur boni gratia, vel propter turpis vitationem. Timor
autem servilis operatur bonum non propter fugam turpis, sed propter fugam tristis; unde deficit a perfectione
virtutis, et multo amplius a perfectione doni, quod est virtute perfectius. Timor autem castus, et initialis
secundum quod participat timorem castum, habet rationem doni: cujus ratio est, quod altiori mensura suos actus
modificat quam fit mensura humana. Mensura enim humanorum operum est rationis bonum; unde virtuosus
abstinet a malis, fugiens et timens inconveniens rationis, quod est turpe; et iste timor est annexus cuilibet virtuti.
Sed timor qui est donum, facit abstinere a malis propter fugam inconvenientis, quod est in separatione a Deo; et
ideo ipsum Deum habet pro mensura suae operationis. Et quia modus a mensura causatur, ideo operatur supra
humanum modum, et propter hoc est donum.
RA1
Ad primum igitur dicendum, quod timor secundum quod est passio, non est donum, sed secundum quod est
habitus quidam a Deo infusus.
Similiter etiam neque spes secundum quod est passio, est virtus, sed secundum quod est habitus quidam
perficiens ad actum similem passioni, quae est spes. Dolor autem qui est passio sensitivae partis, non est pars
poenitentiae, quamvis etiam talis possit esse poenitentiae adjuncta; sed dolor in rationali parte consistens, qui est
operatio magis quam passio. Gaudium etiam quod est in parte sensitiva animae non est fructus; sed quod est in
ratione, non potest dici passio, proprie loquendo, quamvis aliquid habeat de similitudine passionis.
RA2
Ad secundum dicendum, quod timor eorum quae sunt sub homine, ad infirmitatem hominis pertinet; sed timor
Dei, qui est supra hominem, non est infirmitatis, sed maximae perfectionis in ipso: quia in hoc ipso inferius
perfectissimum est quod suo superiori maxime subditur.
RA3
Ad tertium dicendum, quod timor Dei est amor, non essentialiter loquendo, sed per causam: quia amor est causa
timoris.
|a2 Articulus 2: Utrum timor servilis sit a spiritu sancto.
Articulus 2A
AG1

1275

