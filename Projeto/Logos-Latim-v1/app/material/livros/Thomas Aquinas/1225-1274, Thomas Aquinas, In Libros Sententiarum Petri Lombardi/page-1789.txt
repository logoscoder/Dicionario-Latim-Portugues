gravius odio quod in nos excitamus; vel quando speramus quod odium paulatim tepescet, et tandem correctio
sequetur; quia, sicut dicit chrysostomus, melius est odium propter Deum quam amicitia quae est propter ipsum.
Cum enim propter ipsum amamur, debitores Dei sumus; cum odio propter ipsum habemur, debitorem eum nobis
facimus.
RA6
Ad sextum dicendum, quod Glossa intelligenda est, quando peccatur in Deum, idest solo Deo sciente; vel
loquitur non quantum ad correptionem, sed quantum ad remissionem quae sequitur; quia illud quod est ex parte
nostra, possumus remittere, sed non quod est ex parte Dei.
Articulus 2B
AG1
Ulterius. Videtur quod peccator corripiens non peccet. 1 joan. 1, 8: si dixerimus quod peccatum non habemus,
nos ipsos seducimus. Si ergo peccatoris non est corripere, nullus poterit alterum corripere.
AG2
Praeterea, nullus propter peccatum excusatur ab observatione praecepti. Ergo peccator tenetur ad corripiendum,
cum sit in praecepto; et si non corripiat, peccat. Si ergo peccando corriperet, esset perplexus; quod est
inconveniens.
AG3
Praeterea, eleemosyna corporalis est minus necessaria quam spiritualis. Sed peccator dans eleemosynam
corporalem, non peccat. Ergo nec corripiendo; cum correptio sit spiritualis eleemosyna, ut dictum est.
AG4
Praeterea, majus est docere sacram Scripturam quam aliquem singulariter admonere; quia hoc cujuslibet est, sed
non illud. Sed, ut quidam dicunt, docens sacram Scripturam non peccat, quamvis in peccato existat. Ergo multo
minus corripiens ex caritate fratrem, peccat, quamvis ipse in peccato existat.
AG5
Sed contra, quicumque aliquem corripit, quodammodo ipsum judicat. Sed qui judicat in altero quod commisit,
seipsum condemnat, ut patet Rom. 2. Ergo peccator corripiendo alterum peccat.
AG6
Praeterea, Philosophus dicit in 10 ethic., quod sermones qui sunt de moribus, cum dissonant his quae videntur
secundum sensum in eo qui eos dicit, contemnuntur, et veritatem interimunt.
Sed in peccatore qui corripit alterum de peccato, ea quae videntur de ipso ad sensum, dissonant sermonibus.
Ergo interimit, inquantum in se est, veritatem. Sed hoc est peccatum. Ergo talis corripiendo peccat.
CO
Ad secundam quaestionem dicendum, quod circa hoc est duplex opinio. Quidam enim dicunt, quod ille qui est in
simili peccato, vel majori, non potest alium corripere, sive illud notorium sit sive occultum; propter hoc quod
alterum judicans, contra seipsum sententiam profert. Alii autem dicunt, quod si sit peccatum occultum, absque
peccato potest corripere; non autem si sit notorium.
Utraque autem opinio quantum ad aliquid vera est. Dupliciter enim aliquis corripere potest. Uno modo ex officio,
sicut praelati corripiunt; et sic videtur prima opinio habere veritatem; quia quandocumque aliquis indigne utitur
officio suo, peccat; ille autem qui est in mortali peccato, etiam occulto, indigne utitur officio praelationis; unde
peccat corripiendo, vel quidquid aliud proprii officii exequatur.
Alio modo aliquis corripit ex zelo caritatis, non ut ecclesiae minister: et tunc in correptione non potest esse
peccatum, nisi ratione scandali, quod non consurgit nisi de peccato notorio; et secundum hoc secunda opinio
habet veritatem. Unde sive praelatus, sive subditus etiam in peccato notorio existens, aliquem peccare viderit,
potest eum admonere non per modum corripientis, sed per modum rogantis, ut exemplo suo non incitetur ad
malum.
RA1
Ad primum ergo dicendum, quod peccatum veniale non reddit aliquem indignum executione officii sacri, sicut
peccatum mortale; nec ita natum est scandalizare, quia ab eis nullus invenitur immunis; et ideo existens in
peccato veniali non peccat, etiam si de eodem corripiat, nisi probabiliter ex correptione scandalum sequi
videatur: et de hoc peccato, scilicet veniali, loquitur auctoritas inducta.
RA2
Ad secundum dicendum, quod peccator non est perplexus; nec tamen absolvitur a praecepto corripiendi.
Potest enim peccatum dimittere, vel officium resignare, aut etiam humiliter peccatum suum recognoscens alium
admonere rogando; et tunc non peccat.
RA3
Ad tertium dicendum, quod in eleemosyna corporali non invenitur aliquis dissensus ad vitam, qua in peccato
vivitur, sicut de correptione dictum est; et ideo peccator eleemosynam dans, non scandalizat, sicut corripiendo
scandalum generat.
RA4
1789

