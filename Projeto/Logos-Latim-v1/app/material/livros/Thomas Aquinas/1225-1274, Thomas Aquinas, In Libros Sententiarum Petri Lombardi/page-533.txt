Ergo, cum aer et aqua sint nobiliora elementa quam terra, videtur quod inconvenienter aves et pisces aeri et
aquae, animalia vero gressibilia terrae ascribantur.
AG5
Praeterea, secundum Philosophum, quaedam animalia sunt media inter terrestria et aquatica, quae utrobique
morantur. Horum autem mentio nulla facta est.
Ergo videtur insufficienter elementorum ornatus describi per animalia.
AG6
Praeterea, plus distat homo a gressibilibus quam gressibile a volatili: quia est in alio gradu entium, scilicet
rationalium; cum omnia bruta in uno gradu entium, scilicet sensibilium, computentur.
Sed non eadem die producta sunt gressibilia et volatilia. Ergo videtur quod nec eadem die debuit homo cum aliis
animalibus fieri.
AG7
Praeterea, quorum est major similitudo, est etiam major continuatio. Sed, ut dicit Avicenna, corpus humanum est
simillimum corporibus caelestibus.
Ergo videtur quod statim post ornatum caelorum corpus hominis formari debuit ante alia animalia.
CO
Respondeo dicendum, quod animalia non dicuntur ornamenta elementorum nisi secundum quod comparantur ad
elementa ut locatum ad locum. Comparatio autem corporis ad locum suum est secundum motum et quietem.
Motus autem animalis est duplex: unus consequens naturam corporis ejus secundum virtutem elementi
dominantis in ipso; alius consequitur apprehensionem et appetitum; et hic est motus proprius animalis inquantum
est animal; et ideo ad illius elementi ornatum animal pertinet in quo motum animalem habet proprium, non ad
quod fertur motu consequente naturam sui corporis: hujusmodi enim motus non sequitur animal inquantum
hujusmodi, sed secundum quod componitur ex gravibus et levibus; et ideo animalia gressibilia ad ornatum terrae
pertinere dicuntur, quia in eo motum animalem habent; et pari ratione natatilia ad ornatum aquae, et volatilia ad
ornatum aeris.
RA1
Ad primum ergo dicendum, quod quamvis aliquae res commixtae possint ad tempus sine laesione in igne servari,
tamen nulla res est quae tandem ab igne non consumatur, si diu in eo permaneat, ut Galenus dicit in libro de
simplic. Medic., et ideo non est possibile aliquod animal vivere in igne, ut in libro de proprietatibus elementorum
dicit, nisi forte ad modicum tempus, ut de salamandra dicitur.
RA2
Ad secundum dicendum, quod anima avis in motu animali movet corpus contra naturam corporis; et ideo talis
motus est cum labore et poena, ut in 5 cael. Et mund. Dicitur; et ideo oportet quod quies, qua huic labori
succurritur, sit in loco convenienti naturae corporis: ex quo tamen non habetur quod terra sit proprius locus avis,
inquantum est animal.
RA3
Ad tertium dicendum, quod reptilium quaedam genera sunt terrestria, quaedam aquatica; et ideo reptile cum
utroque commemoratur: dicitur enim reptile quod se rapit. Hoc autem contingit multipliciter: quoddam enim
rapit se virtute costarum, ut serpentes; quoddam VI quorumdam annulorum, ut animalia annulosa; quoddam VI
oris, ut quidam vermes, qui ore terrae affixo totum corpus post se trahunt; quoddam vero VI pennularum
quarumdam se movet, ut pisces; et universaliter omne animal videtur reptile dici, cujus corpus non multum a
terra elevatur per instrumenta motus.
RA4
Ad quartum dicendum, quod nobilioribus animalibus debetur nobilior locus per comparationem ad ipsa animalia.
Quamvis autem aer sit nobilior terra in natura sua, tamen terra inquantum competit dispositionibus animalium,
est nobilior aqua vel aere, quia in ea nutrimenta animalium magis abundant, et magis competit locus iste
aequalitati complexionis.
RA5
Ad quintum dicendum, quod animalia media computantur cum illo extremorum cum quo magis communicant:
non enim invenitur aliquod animal quod alterius naturam non magis sapiat.
RA6
Ad sextum dicendum, quod illud hominis quo ceteris animalibus anteponitur, non est aliquid corporale, vel
corporalis forma, sed intellectus. Sed quantum ad naturam corporis sui non est inconveniens quod magis
conveniat cum quibusdam animalibus quam quaedam cum aliis secundum materiam.
Animalia enim deputantur diversis diebus, vel uni, secundum materiam ex qua corpus producitur; diversis vero
elementis in ornatum attribuuntur secundum diversum motum, qui etiam corporalibus organis completur.
RA7
Ad septimum dicendum, quod in via generationis, quanto aliquid est perfectius et magis assimilatum agenti,
tanto tempore posterius est, quamvis sit prius natura: et ideo, quia homo perfectissimus animalium est, ultimo

533

