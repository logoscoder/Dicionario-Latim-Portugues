Ad quod dicendum, quod passio Christi subjacebat duplici operationi: idest actioni Judaeorum inquantum
afflictiva erat, et sic non erat volita a Deo, sicut nec actio; et operationi voluntatis Christi, inquantum erat
meritoria, et sic erat placita Deo: unde versus: actio displicuit, passio grata fuit.
Frequenter enim voluntas et ratio dividunt quae natura conjungit.
Ut apostolus Petrus, quando id fieri nolebat, Satanas ab ipso qui occisus est, diceretur. Hoc sumitur ex Matth. 16,
et dicitur Satanas, idest adversarius, inquantum bona sua voluntate ex pietate bonae voluntati Christi
adversabatur.
Videtur inconvenienter ordinasse: quia, secundum Philosophum, innata est nobis via a posterioribus in priora, et
ita a creaturis in creatorem. Ad quod dicendum, quod hoc tenet in eis quae naturali cognitione cognoscimus,
quae ex sensu principium sumit; sed in his quae per fidem cognoscimus, nostra cognitio ipsi veritati primae
innititur. Unde oportet quod a prima veritate, quae est Deus, in ea quae ab ipso sunt procedamus, ad
similitudinem cognitionis quam sancti in verbo habebunt, ubi et verbum et res plene cognoscent: cujus
cognitionis nos participes faciat ipsum verbum Dei filius, qui hanc cognitionem in nobis per fidem initiavit; cui
est honor et gloria per infinita saecula saeculorum.
Amen.

|*IN_II_SENTENTIARUM
MAGISTRI PETRI LOMBARDI
|+P Prooemium
Spiritus ejus ornavit caelos, et obstetricante manu ejus, eductus est coluber tortuosus. Job 26, 13.
Creaturarum consideratio pertinet ad theologos, et ad philosophos; sed diversimode. Philosophi enim creaturas
considerant, secundum quod in propria natura consistunt; unde proprias causas et passiones rerum inquirunt: sed
theologus considerat creaturas, secundum quod a primo principio exierunt, et in finem ultimum ordinantur qui
Deus est; unde recte divina sapientia nominatur: quia altissimam causam considerat, quae Deus est. Unde dicitur
Eccli. 42, 17: nonne Deus fecit sanctos suos enarrare omnia mirabilia sua? per modum istum in hoc secundo
libro de creaturis agitur; unde materia ejus ex verbis praemissis accipi potest, ex quibus tria elicere possumus,
scilicet rerum principium, principii ipsius actum, et actus effectum.
Ex parte principii duo tanguntur, scilicet spiritus, et manus: spiritus bonitatis vel voluntatis suae; sed manus
potestatis. De hoc spiritu dicitur in psalm. 103, 30: emitte spiritum tuum et creabuntur. Quia secundum
Dionysium, sicut sol radios suos emittit ad corporum illuminationem, ita divina bonitas radios suos, idest
participationes sui, diffundit ad rerum creationem. Et ideo Augustinus dicit, quod inquantum bonus est, sumus.
Istum spiritum negaverunt qui posuerunt Deum produxisse res ex necessitate naturae, et non ex libertate
voluntatis; contra quos dicit dionysius, quod divinus amor non permisit eum sine germine esse. Sed de manu
potestatis ejus in psalm. 103, 28: aperiente te manum tuam, omnia implebuntur bonitate. In manu siquidem ejus
erant omnes fines terrae, quia ab aeterno non nisi in ejus potestate erant. Aperta enim manu clave amoris,
creaturae prodierunt. Haec est manus de qua dicit Isai. 59, 1: ecce non est abbreviata manus ejus: quia infinita
sua virtute rerum substantiam in esse producit. Hanc manum abbreviare voluerunt qui a Deo nihil fieri posse ex
nihilo astruxerunt. Et sic apparet in productione creaturarum, trinitas personarum. In spiritu ipse spiritus sanctus,
de quo dicitur Sap. 1, 7: spiritus Domini replevit omnem terram. In manu filius, qui etiam brachium patris dicitur
job 40, 4: si habes brachium sicut Deus, et si voce simili tonas? eo quod ipse est virtus et sapientia Dei, 1 corinth.
1; et: omnia per ipsum facta sunt, Ioan. 1, 3. Sed in pronomine ejus persona patris exprimitur cujus est et filius et
spiritus sanctus de quo dicitur Gen. 1, 1: in principio creavit Deus caelum et terram. Sed ex parte actus tangit
etiam duo; scilicet ornatum, et obstetricationis officium. Ornatus pertinet ad dispositionem rerum, quia eas varia
pulchritudine decoravit, ut dicitur Eccli. 42, 21: magnalia sapientiae suae decoravit. De hac etiam pulchritudine
boetius dicit: mundum mente gerens pulchrum pulcherrimus ipse.
Sed obstetricatio pertinet ad providentiae gubernationem, qua creaturas per se subsistere non valentes, ad modum
obstetricis in esse conservat, necessaria in finem ministrat, et impedimenta repellit, etiam mala in bonum
ordinando; unde dicitur job 38, 8, secundum similem metaphoram: quis conclusit Ostiis mare, quando erumpebat
quasi de vulva procedens? ex parte effectus duo tangit; scilicet caelum, et colubrum tortuosum. In caelo duo
considerare possumus: scilicet stabilitatem, Proverb. 3, 19: stabilivit caelos prudentia, et indeficientem
claritatem, de qua Eccli. 24, 6: ego feci in caelis ut oriretur lumen indeficiens. Unde per caelos intelligere
possumus creaturas quae in decore suo firmiter perstiterunt. Similiter in colubro tortuoso duo considerare
possumus; scilicet obscuritatem, et obliquitatem. Primum in nomine colubri, obscuritatem intelligimus: quia
coluber dicitur quasi colens umbram, quae sonat privationem lucis. Obliquitatem in hoc quod dicitur tortuosum;
distortum enim est quod rectitudine obliquatur.
388

