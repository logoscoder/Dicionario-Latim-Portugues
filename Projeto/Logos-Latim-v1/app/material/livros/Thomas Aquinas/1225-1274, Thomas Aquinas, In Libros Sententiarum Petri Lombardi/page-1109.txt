Ad tertiam quaestionem dicendum, quod differentia habituum pensanda est ex actibus.
Contingit autem aliquos actus dupliciter considerari: vel secundum speciem naturae, vel secundum speciem
moris: et quandoque conveniunt secundum speciem quantum ad unum dictorum, et differunt secundum aliud;
sicut occidere nocentem et innocentem non differunt secundum speciem naturae, sed secundum speciem moris:
quia unum est actus vitii, scilicet homicidii, alterum actus virtutis, sive justitiae: sed occidere latronem et liberare
innocentem, sunt actus diversi secundum speciem naturae, et conveniunt secundum speciem moris, quia sunt
actus justitiae. Si ergo actus fidei formatae et informis considerentur secundum speciem naturae, sic sunt idem
specie, quia speciem naturalem habet actus ex objecto proprio. Si autem considerentur secundum esse moris,
tunc differunt secundum completum et incompletum in eadem specie; sicut actus quo facit justa non ut justus, et
quo facit justa ut justus. Et similiter fides formata et informis in specie naturae sunt penitus idem; sed in specie
moris differunt, non quasi in diversis speciebus existentes, sed sicut perfectum et imperfectum in eadem specie,
sicut dispositio et habitus virtutis.
RA1
Ad primum ergo dicendum, quod virtus est genus fidei secundum esse moris; a quo tamen non penitus fides
informis est aliena, sed est sicut imperfectum in illo genere.
RA2
Ad secundum dicendum, quod a forma quam habet virtus ex ratione potentiae et objecti proprii, habet speciem
naturae; sed speciem moris habet a forma quam habet a potentia movente et dirigente: et ideo non sequitur quod
differant specie, nisi sicut dictum est.
RA3
Ad tertium dicendum, quod, sicut supra dictum est, per illa tria unus numero actus designatur quantum ad
diversa: unde aliquid est in actu fidei formatae quod non est in actu fidei informis; non tamen est penitus alius.
|a2 Articulus 2: Utrum fides informis sit donum Dei, vel habitus acquisitus.
AG1
Ad secundum sic proceditur. Videtur quod fides informis non sit donum Dei, sed habitus acquisitus.
Augustinus enim dicit, quod per scientiam fides acquiritur, nutritur, et defenditur. Sed nullus habitus acquisitus
per scientiam aliquam est donum Dei, quasi habitus infusus. Ergo fides informis non est habitus infusus.
AG2
Praeterea, Rom. 11 dicitur, quod fides ex auditu est; et joan. 20, 29, dicitur thomae: quia vidisti me, credidisti; et
joan. 4, 16: voca virum tuum; Glossa, intellectum ad credendum; et Augustinus dicit, quod nullus credit nisi
volens. Ex quibus omnibus habetur quod fides est ex aliquo quod in nobis est. Sed omne tale est habitus
acquisitus. Ergo fides est habitus acquisitus.
AG3
Praeterea, Philosophi crediderunt Deum omnipotentem.
Sed non habuerunt habitum infusum.
AG4
Praeterea, habitus per seipsum est sufficiens ad movendum potentiam in actum. Sed in actum fidei homo fidelis
non potest, nisi instruatur. Ergo fides est habitus acquisitus.
AG5
Praeterea, Dei perfecta sunt opera; deuteron. 33, 4. Sed fides informis est quid imperfectum.
Ergo non est a Deo.
AG6
Praeterea, actio peccati non dicitur esse a Deo, propter deformitatem quam habet annexam, quae a Deo non est.
Sed ex hoc ipso quod fides informis est, habet quamdam deformitatem. Ergo fides informis non est a Deo.
SC1
Sed contra, 1 corinth. 13, 2: si habuero omnem fidem, dicit Glossa, quod fides quae est sine caritate, donum Dei
est: quia etiam in malis sunt multa dona Dei. Ergo informis fides est a Deo infusa.
SC2
Praeterea, nullus potest in his quae sunt supra naturam, nisi per aliquid divinitus datum. Sed aliquis habens fidem
informem assentit his quae sunt supra naturam. Ergo oportet quod hoc fiat per aliquid divinitus infusum.
SC3
Praeterea, altiora sunt ea de quibus est fides, quam ea de quibus est prophetia. Sed prophetia non potest esse sine
lumine infuso, sicut in bonis, similiter in malis. Ergo multo minus fides.
CO
Respondeo dicendum, quod sicut supra dictum est, habitus ad hoc sunt necessarii, ut potentiae quae per naturam
non sunt determinatae ad actum perfectum, determinentur per habitum.
Contingit autem quandoque quod inferior potentia non est determinata ad actum illum perfectum, sed superior
potentia determinatur ad ipsum; sicut concupiscibilis non est determinata ad tenendum medium in delectatione
ex propria natura, sed ratio determinatur per naturam suam ad illud; et ideo habitus temperantiae acquiritur in
1109

