RA4
Ad quartum dicendum, quod non dicitur cognitio vespertina quae est rerum in propria natura ex eo quod ab ipsis
rebus species sumant per quas cognoscant; sed quia per species quas a creatione receperunt, res cognoscunt,
prout in propria natura subsistunt.
RA5
Ad quintum dicendum, quod species rerum primum habent esse in arte divina, quae est verbum: quod esse
significatur cum dicitur: dixit Deus, fiat, idest, verbum genuit, in quo erat ut fieret.
Secundum esse habent in intelligentia angelica: quod significatur in hoc quod dicitur, factum est, per influentiam
verbi. Tertium esse habent in rebus: quod significatur in hoc quod dicitur, fecit.
Et ideo ista triplex distinctio non ponitur in productione lucis spiritualis, nec in formatione hominis, qui etiam
intellectualis ponitur. Et sic etiam Angelus triplicem de rebus cognitionem habet, scilicet prout in verbo sunt,
prout sunt in mente ejus, et prout sunt in propria natura. Quamvis autem nunquam cognoscat res in propria
natura nisi per species quas habet apud se; tamen differt cognitio qua cognoscit prout sunt in seipso, et prout sunt
in propria natura: potest enim intellectus converti ad speciem quam apud se habet, dupliciter: aut considerando
ipsam secundum quod est ens quoddam in intellectu; et sic cognoscit de ea quod est intelligibile, vel universale,
vel aliquid hujusmodi: aut secundum quod est similitudo rei: et sic intellectus consideratio non sistit in specie,
sed per speciem transit in rem, cujus similitudo est; sicut oculus per speciem quae est in pupilla, videt lapidem:
et est simile de imagine lapidea, quae potest considerari secundum quod est res quaedam, vel similitudo rei. Et
ita patet quod duae cognitiones dictae differunt: sed utraque est vespertina: quia etiam esse ipsum intellectus
Angeli creatura est, et in tenebras defectus tendens quantum in se est.
RA6
Ad sextum dicendum, quod cognitio meridiana non potest esse cognitio creaturae cui defectibilitatis tenebra
admixta est, sed cognitio ipsius Dei, qui est plena lux: et ideo in operibus creationis meridies non nominatur.
RA7
Ad septimum dicendum, quod in prima die, secundum Augustinum, formatio narratur ipsius intellectualis
naturae, cujus cognitio, esse ejus in propria natura naturaliter sequitur: et ideo sui ipsius cognitionem matutinam
non habet, sed vespertinam.
Similiter et septima dies pertinet ad quietem Dei in seipso ex omnibus operibus quae propter se fecit: et haec
quies nullo defectu clauditur; et propter hoc in die illa vespere non nominatur.
RA8
Ad octavum dicendum, quod si Angelus, cognitione creaturae accepta, eam in laudem creatoris non referret, in
ipsa creatura sistens, nox in eo fieret; hoc enim esset perverse frui creatura; hoc autem non convenit beatis
Angelis, qui per lucem significantur; et ideo in illo dierum senario nox non commemoratur. Vel potest dici
secundum aliam viam, quod mane et vespere ponuntur, quia sunt principia diei et noctis. Ibi autem ostenditur
institutio principiorum naturae, ex quibus omnia propagata sunt; et ideo ponuntur extrema, relictis mediis.
|a4 Articulus 4: Utrum prima materia fuerit informis.
AG1
Ad quartum sic proceditur. Videtur quod prima materia informis erat. Illa enim materia communis erat omnibus
elementis, quia ex illa omnia facta sunt. Sed elementa non conveniunt nisi in materia informi. Ergo prima
materia omnino informis erat.
AG2
Praeterea, Augustinus dicit in Lib. Confess., ad Deum loquens: docuisti, Domine famulum tuum, quod prius
quam ista faceres, non aliquid erat, nec species, nec color etc.; nec tamen omnino nihil erat, quia informitas
quaedam erat.
Ergo prima materia omnino forma carebat.
AG3
Praeterea, si illa materia formam aliquam habebat, aut habebat formam corporis mixti, aut corporis simplicis.
Sed non corporis mixti, quia sic esset mixtum prius corporibus simplicibus, quod esset consonum positioni
Anaxagorae. Ergo oportet quod haberet formam corporis simplicis; et sic redibit opinio antiquorum naturalium,
qui ponebant unum elementum omnium, vel ignem, vel aquam, vel aerem.
AG4
Si dicatur, quod non habebat aliquam harum formarum, sed aliam; contra: omne quod generatur, generatur ex
suo contrario. Sed ex ista prima materia existente sub forma corporali, facta sunt elementa.
Ergo oportet quod habuerit contrarietatem ad elementa quae ex ea facta sunt. Sed contrarietas primorum
corporum non potest extendi ultra quaternarium numerum, ut in 2 de gener. Probatur. Ergo oportuit materiam
illam esse sub forma alicujus quatuor elementorum, si fuit sub forma aliqua corporali; et ita unum tantum esset
elementum primum: quod improbat Philosophus. Oportuit ergo quod materia illa omnino fuerit informis.
SC1

507

