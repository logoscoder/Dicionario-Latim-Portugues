Praeterea, innocentius, et Hugo de s. Victore, dicunt, quod pars extra calicem servata significat beatos; et ita
videtur male dicere, quod significat illos qui sunt in sepulcris.
AG5
Praeterea, beati remedio non indigent. Sed sacramenta ecclesiae in remedium ordinantur. Ergo non debet esse
aliqua pars quae beatos significet.
AG6
Praeterea, sicut est diversitas inter mortuos, ita etiam inter vivos. Sed pro mortuis ponuntur duae partes. Ergo et
pro vivis duae poni debent ad minus.
AG7
Praeterea, sicut membra distinguuntur ab invicem, ita caput distinguitur a membris. Ergo cum sint tres partes ad
significandum diversitatem membrorum corporis mystici, deberet addi et quarta ad significandum ipsum caput.
CO
Ad tertiam quaestionem dicendum, quod sicut in hoc sacramento est duplex res sacramenti, scilicet corpus
Christi verum et mysticum; ita etiam fractio duo significat, scilicet ipsam divisionem corporis veri, quae facta est
in passione, et haec significatio tangitur in littera, et distributionem virtutis redemptionis Christi per diversa
membra ecclesiae; et hanc significationem tangit dionysius in 3 cap. Eccl. Hierar.. Et secundum hoc accipitur
significatio partium secundum diversum membrorum statum. Quia quidam sunt adhuc vivi, et hi significantur
per partem quae comeditur: quia ipsi atteruntur diversis poenalitatibus, et sunt in ipso motu, ut incorporentur
Christo. Quidam autem sunt mortui: et hi sunt in duplici statu.
Quia quidam in plena participatione beatitudinis; et hoc est corpus Christi quod jam surrexit, sicut ipse Christus,
et beata virgo; et hi significantur per partem in calice Missam, quia illi inebriantur ab ubertate domus Dei.
Quidam autem sunt in expectatione plenae beatitudinis, qui vel stolam animae tantum habent, vel neutram, ut hi
qui sunt in Purgatorio; et hi significantur per tertiam partem quae reservatur usque in finem: quia hi perfectam
gloriam consequuntur in fine mundi, et interim in speciebus quiescunt.
RA1
Ad primum ergo dicendum, quod ipsum corpus Christi verum significat corpus Christi mysticum; unde partes
corporis veri significant partes corporis mystici.
RA2
Ad secundum dicendum, quod ista unio facta est per passionem Christi; et ideo oportet quod sit in hoc
sacramento fractio, quae passionem significet.
RA3
Ad tertium dicendum, quod talis mos fuit in primitiva ecclesia, qui tamen modo cessavit propter periculum;
nihilominus remanet eadem significatio partium.
RA4
Ad quartum dicendum, quod non est inconveniens per idem diversa significari secundum suas proprietates
diversas; unde et calix passionem significat inquantum inebriat; et sic procedit significatio quam ponit
innocentius: quia pars extra calicem significat eos qui sunt extra passionem praesentis miseriae, et pars in calice
Missa eos qui praedictis passionibus opprimuntur. Sed inquantum potus calicis delectat, significat gaudium
aeternitatis; et ita procedit significatio in littera posita, quae continetur sub his versibus: hostia dividitur in partes.
Tincta beatos plene: sicca notat vivos, servata sepultos.
RA5
Ad quintum dicendum, quod hoc sacramentum non solum est in remedium, sed etiam in gratiarum actionem; et
ideo, quamvis beati non consequantur aliquod remedium in isto sacramento, quia tamen est in gratiarum
actionem pro eorum gloria, conveniens fuit ut et ipsi in hoc sacramento significarentur.
RA6
Ad sextum dicendum, quod omnes vivi indigent hoc sacramento ad remedium, sed non omnes mortui; et ideo
pro mortuis ponuntur duae partes, sed pro vivis una tantum. Vel dicendum, quod duae ponuntur pro vivis in hoc
saeculo, et alia pro vivis in gloria, qui resurrexerunt; et pro omnibus qui adhuc non resurrexerunt, una tantum.
RA7
Ad septimum dicendum, quod resurrectio membrorum est conformis resurrectioni capitis; quia reformabit corpus
humilitatis nostrae configuratum corpori claritatis suae; Philip. 3, 20: et ideo eadem parte significatur et caput et
membra ei perfecte configurata.

|+d12.q2 Distinctio 12, Quaestio 2
|a0 Prologus
Deinde quaeritur de effectu hujus sacramenti; et circa hoc quaeruntur duo: 1 de effectu ejus quantum ad
consecutionem boni; 2 de effectu ejus quantum ad remotionem mali.
1576

