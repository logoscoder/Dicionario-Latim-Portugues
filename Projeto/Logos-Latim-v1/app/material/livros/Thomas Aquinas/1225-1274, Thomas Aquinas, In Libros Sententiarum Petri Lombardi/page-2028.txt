RA4
Ad quartum dicendum, quod tales rationes assignatae magis dantur per modum adaptationis et congruentiae,
quam per modum causae et necessitatis.
RA5
Ad quintum dicendum, quod jam ex dictis patet quod non est eadem causa secundum diversa tempora gradus
consanguinitatis prohibendi; unde quod aliquo tempore utiliter conceditur, alio salubriter prohibetur.
RA6
Ad sextum dicendum, quod statutum non imponit modum praeteritis, sed futuris; unde si modo prohiberetur
quintus gradus, qui nunc est concessus, illi qui jam sunt in quinto gradu conjuncti, non essent separandi; nullum
enim impedimentum matrimonio superveniens ipsum potest dirimere; et sic conjunctio quae prius fuit
matrimonium, non efficeretur per statutum ecclesiae stuprum; et similiter si aliquis gradus concederetur qui nunc
est prohibitus, illa conjunctio non efficeretur matrimonialis ex statuto ecclesiae ratione primi contractus, quia
possent separari si vellent; sed tamen possent de novo contrahere, et alia conjunctio esset.
RA7
Ad septimum dicendum, quod in gradibus consanguinitatis prohibendis ecclesia praecipue observat rationem
amoris; et quia non est minor ratio amoris ad nepotem quam ad patruum, sed etiam major, quanto propinquior est
filio pater quam patri filius, ut dicitur in 8 ethic., propter hoc aequaliter prohibuit gradus consanguinitatis in
patruis et nepotibus. Sed lex vetus in personis prohibendis attendit praecipue cohabitationem contra
concupiscentiam, illas personas prohibens ad quas facilior pateret accessus propter mutuam cohabitationem.
Magis autem consuevit cohabitare neptis patruo quam amita nepoti; quia filia est quasi idem cum patre, cum sit
aliquid ejus; sed soror non est hoc modo idem cum fratre, cum non sit aliquid ejus, sed magis ex eodem nascitur;
et ideo non erat eadem ratio prohibendi neptem et amitam.
EX
Quia truncum inter gradus non computat. Truncum appellat consanguinitatis radicem, qui est pater filiorum.
Principium autem alicujus generis potest accipi dupliciter. Uno modo principium quod est in genere illo; ut si
primam partem lineae principium dicamus. Alio modo principium, quia non recipit generis praedicationem, sicut
principium lineae dicitur punctus; et hoc modo principium et radix consanguinitatis potest dici dupliciter.
Uno modo ipsa persona prima a qua consanguinitas dicitur, quae persona non est consanguinitas, sed
consanguinitatis principium; et secundum hoc filius qui distat a persona patris, facit primae distantiae gradum, et
filius filii secundum, et sic deinceps. Alio modo prima consanguinitas quae est causa omnis alterius
consanguinitatis; et sic ipsa consanguinitas quae est inter patrem et filium, radix ponitur, et computantur
secundum hoc pater et filius pro uno principio, a quorum consanguinitate primo distat filius filii; et ideo haec
distantia facit primum gradum, et sic deinceps; et secundum hoc diversimode fit computatio graduum in littera.
Sed primus modus computandi magis est in communi usu.
Sicut sex aetatibus mundi generatio et hominis status finitur; ita propinquitas generis tot gradibus terminetur.
Mundo non assignantur aetates quantum ad substantiam, quia sic in perpetuum durabit; sed quantum ad statum;
sic enim transibit mundus, et sic antiquatur et senescit; et secundum hoc distinguuntur aetates mundi
metaphorice ad similitudinem aetatis unius hominis. Variantur enim in homine aetates secundum diversas
notabiles varietates in statu ipsius; unde prima aetas dicitur infantia usque ad septimum annum; secunda pueritia
usque ad quartumdecimum; tertia adolescentia usque ad vigesimum quintum; quae tres aetates computantur
quandoque pro una; quarta est juventus usque ad quinquaginta annos; quinta vero aetas est senectus usque ad
septuaginta; sexta senium usque in finem. Et similiter in mundo dicitur prima aetas ab Adam usque ad Noe, in
qua fuit humani generis institutio et lapsus; secunda a Noe usque ad Abraham, in qua fuit humani generis
destructio per diluvium, et renovatio; tertia ab Abraham usque ad David, in qua fuit circumcisionis institutio;
quarta a David usque ad transmigrationem Babylonis, in qua lex floruit sub regibus et prophetis; quinta a
transmigratione Babylonis usque ad Christum, in qua fuit populi captivatio et liberatio; sexta a Christo usque ad
finem, in qua est humani generis redemptio. Sed tamen non oportet quod aequali numero annorum mundi aetas
humani generis compleatur, sicut nec aetas unius hominis; quia ultima aetas hominis quandoque habet tantum
quantum omnes primae.

|+d41.q1 Distinctio 41, Quaestio 1
|a0 Prologus
Postquam determinavit Magister de consanguinitatis impedimento, hic determinat de impedimento matrimonii
quod provenit ex affinitate; et dividitur in partes duas: in prima ostendit quomodo affinitas matrimonium
impediat; in secunda docet affinitatis nomina, ibi: attendendum est etiam illud Alexandri etc.. Prima in tres: in
prima ostendit quomodo affinitas matrimonium impediat, sicut et consanguinitas; in secunda ostendit quomodo
matrimonium propter consanguinitatem et affinitatem sit separandum, ibi: et est sciendum, quod ecclesia infra
2028

