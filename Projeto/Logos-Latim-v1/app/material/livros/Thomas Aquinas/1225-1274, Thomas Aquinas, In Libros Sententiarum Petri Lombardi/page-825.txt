AG2
Item, amor causat donum, et celeritatem doni. Sed Deus ex maxima caritate incarnatus est.
Ergo videtur quod non debuerit tantum incarnationem differre. Prima probatur per id quod dicitur Prov. 3, 28: ne
dicas amico tuo: vade et revertere, et cras dabo, cum statim possis dare. Secundum per hoc quod dicitur Hier. 31,
3: in caritate perpetua dilexi te; ideo attraxi te miserans.
AG3
Item, quanto plus differtur medicina, tanto periculosius invalescit morbus. Sed sapientis medici est ut morbi
periculum evitet. Ergo videtur quod incarnationem suam Dei filius accelerare debuerit.
AG4
Item, 1 Tim. 2, dicitur quod vult Deus omnes homines salvos fieri. Sed si Christus ante incarnatus fuisset, multis
ad salutem magis via patuisset, ut dicitur Matth. 11, 21: si in tyro et sidone factae fuissent virtutes quae factae
sunt in te, olim poenitentiam egissent. Ergo videtur quod Deus ante incarnari debuerit.
AG5
Praeterea, ut boetius dicit in libro 3 de consolatione, natura a perfectioribus initium sumit. Sed opus Dei non est
minus ordinatum quam opus naturae. Cum ergo perfectissimum in operibus Dei sit incarnatio, videtur quod circa
principium Deus incarnari debuerit.
SC1
Sed contra, perfectio gratiae magis assimilatur perfectioni gloriae quam perfectioni naturae. Sed perfectio gratiae
incarnationi debetur, ut dicit joan. 1, 17: gratia et veritas per Jesum Christum facta est. Cum ergo perfectio
gloriae fini saeculorum debeatur, perfectio vero naturae principio, videtur quod versus finem saeculorum magis
quam circa principium Deus incarnari debuerit.
SC2
Praeterea, Augustinus dicit: institutum est ut jam pactae sponsae non statim tradantur, ne vilem habeat maritus
datam, quam non suspiravit sponsus dilatam. Sed hoc beneficium, scilicet incarnationis, debet homo maxime
carum habere.
Ergo decuit ut humanum genus ipsum dilatum suspiraret.
SC3
Praeterea, perfectio fini debetur. Sed tempus incarnationis est tempus perfectissimum: quia in eo Dominus
temporis natus est, unde etiam tempus plenitudinis dicitur. Ergo videtur quod versus finem temporis incarnari
debuerit.
CO
Respondeo dicendum, quod incarnationi tempus congruissimum temporum dispensator elegit: omnia enim
tempus habent, ut habetur Eccle. 3. Haec autem congruitas non plene a nobis potest cognosci, quod non omnium
temporum proportiones cognoscimus; sed tamen possunt plures rationes congruitatis assignari quare hoc tempus
ad incarnationem elegerit. Prima, quia homo per superbiam peccaverat; unde oportebat quod per humilitatem
repararetur; ad quam exigebatur ut defectum suum cognosceret in virtute, et in cognitione. Defectus autem
cognitionis innotuit homini tempore legis naturae, quo tempore multi (lumine naturalis rationis non obstante) in
pessimos errores idolatriae prolapsi sunt, et in nefandissima opera. Defectus autem virtutis proprie innotuit
homini tempore legis scriptae: quia tunc per legem eruditus, nondum tamen peccati jugum excutere potuit. Et
ideo oportuit quod post ista duo tempora quasi praeparatoria Deus homo fieret, ut in solo Deo spes salutis
haberetur. Secunda ratio est, quia naturalis ordo est ut ab imperfecto ad perfectum veniatur. Perfectissimum
autem in operibus Dei est ipsa incarnatio, per quam creatura Deo unitur in unitate personae; et ideo oportuit ut
non in principio humani generis, sed postmodum versus finem saeculorum compleretur, ut sic prius esset quod
animale, est, deinde quod spirituale est, 1 corinth. 15.
Et hanc causam Augustinus assignat in Lib. 83 quaestionum, quaest. 42, dicens: sicut absurdus esset qui
juvenilem tantum vellet aetatem esse in homine; evacuaret enim pulchritudines quae ceteris aetatibus suas vices
atque ordines gerunt; sic absurdus est qui ipsi universo humano generi unam aetatem desiderat; nam et ipsum,
tamquam unus homo, suas aetates agit; nec oportuit venire divinitus Magistrum, cujus imitatione in mores
optimos formaretur, nisi in tempore juventutis. Et ideo apostolus ad Gal. 3, dicit, homines sub lege quasi sub
paedagogo parvulos custoditos, donec veniret qui per prophetas promissus erat. Tertia ratio est, quia distantia a
principio facit debilitatem in effectu: unde et propter longe distare a principio, aliquae res perpetuum esse non
possunt retinere, ut maneant semper eaedem secundum numerum. Unde si hoc maximum remedium
incarnationis in principio saeculorum fuisset, procedente tempore, effectus ejus in homines minus carus fuisset,
refrigescente caritate: et ideo a principio generis humani indita est mentibus hominum lex naturalis, per quam
homines Deo subjecti essent: postmodum vero invalescente consuetudine peccatorum, lex naturalis adeo
tenebrata est in pluribus, ut jam non videretur ad regimen humani generis sufficere; et ideo tunc additum est
aliud remedium, scilicet vetus lex, et ea quae ad ipsam pertinent: qua etiam processu temporis in hominum
cordibus debilitata, oportuit aliud perfectius remedium per incarnationem apponi usque ad tempus illud, cum
multorum caritas refrigescet, et tunc succedet per secundum adventum visio fidei, et status gloriae statui

825

