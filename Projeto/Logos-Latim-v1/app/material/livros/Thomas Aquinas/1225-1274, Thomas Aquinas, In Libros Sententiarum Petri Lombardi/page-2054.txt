Sed omnibus debetur poena vel praemium pro merito proprio, sicut adultis; vel alieno, sicut parvulis. Ergo
omnes surgent.
CO
Ad secundam quaestionem dicendum, quod ea quorum ratio sumitur ex natura speciei, oportet similiter inveniri
in omnibus quae sunt speciei ejusdem. Talis autem est resurrectio; haec enim est ejus ratio, ut ex dictis patet,
quod anima in perfectione ultima speciei humanae esse non potest a corpore separata; unde nulla anima in
perpetuum remanebit a corpore separata; et ideo necesse est, sicut unum, ita omnes resurgere.
RA1
Ad primum ergo dicendum, quod Psalmista loquitur de spirituali resurrectione, qua impii non resurgent in
judicio discussionis conscientiae, ut Glossa exponit. Vel loquitur de impiis qui sunt omnino infideles, qui non
resurgent ut judicentur, jam enim judicati sunt.
RA2
Ad secundum dicendum, quod Augustinus, exponit, multi, idest omnes; et hic modus loquendi frequenter
invenitur in sacra Scriptura. Vel perditio potest intelligi quantum ad pueros damnatos, qui quamvis resurgant,
non proprie dicuntur evigilare, cum nec sensum poenae nec gloriae habituri sint; vigilia enim est solutio sensus.
RA3
Ad tertium dicendum, quod tam boni quam mali conformantur Christo, vivendo in hac vita, in his quae ad
naturam speciei pertinent, non autem in his quae ad gratiam spectant; et ideo omnes ei conformabuntur in
reparationem vitae naturalis, non autem in similitudine gloriae, sed soli boni.
RA4
Ad quartum dicendum, quod mortem quae est poena originalis peccati, illi qui in originali decedunt, exsolverunt
moriendo; unde non obstante culpa originali possunt a morte resurgere. Poena enim originalis peccati magis est
mori quam morte detineri.
RA5
Ad quintum dicendum, quod renascimur per gratiam Christi nobis datam, sed resurgimus per gratiam Christi,
qua factum est ut nostram naturam susciperet, quia ex hoc ei in naturalibus conformamur; unde illi qui in
maternis uteris decedunt, quamvis renati non fuerint per susceptionem gratiae, tamen resurgunt propter
conformitatem naturae ad ipsum, quam consecuti sunt ad perfectionem humanae speciei pertingentes.
Articulus 1C
AG1
Ulterius. Videtur quod resurrectio sit naturalis.
Quia, sicut dicit Damascenus in 3 Lib., quod communiter in omnibus respicitur, naturam characterizat in his
quae sub ipsa sunt atomis. Sed resurrectio in omnibus communiter invenitur. Ergo est naturalis.
AG2
Praeterea, Gregorius dicit: qui resurrectionis fidem ex obedientia non tenent, certe hanc ex ratione tenere
debuerant. Quid enim quotidie nisi resurrectionem nostram mundus in elementis suis imitatur? et ponit
exemplum de luce, quae quasi moriendo oculis subtrahitur, et rursus quasi resurgendo revocatur; et de arbustis,
quae viriditatem amittunt, et rursus quasi resurgentia reparantur; et de seminibus, quae putrescendo moriuntur, et
rursum germinando quodammodo resurgunt: quod etiam exemplum apostolus ponit 1 corinth. 15. Sed nihil
potest ex naturalibus operibus ratione cognosci nisi naturale. Ergo resurrectio erit naturalis.
AG3
Praeterea, illa quae sunt praeter naturam, non multo tempore manent, quia sunt quasi violenta.
Sed vita quae per resurrectionem reparatur, in aeternum manebit. Ergo resurrectio erit naturalis.
AG4
Praeterea, illud ad quod tota naturae expectatio intendit, maxime videtur esse naturale. Sed resurrectio et
glorificatio sanctorum est hujusmodi, ut patet Rom. 8. Ergo resurrectio erit naturalis.
AG5
Praeterea, resurrectio est motus quidam ad perpetuam conjunctionem animae et corporis. Sed motus est naturalis
qui terminatur ad quietem naturalem, ut patet 5 physic..
Perpetua autem conjunctio animae et corporis erit naturalis: quia cum anima sit proprius motor corporis, habet
sibi corpus proportionatum; et ita in perpetuum est naturaliter vivificabile ab ipsa, sicut ipsa in perpetuum vivit.
Ergo resurrectio erit naturalis.
SC1
Sed contra, a privatione in habitum non fit regressus secundum naturam. Sed mors est privatio vitae. Ergo
resurrectio, per quam est reditus de morte ad vitam, non est naturalis.
SC2
Praeterea, ea quae sunt unius speciei, unum habent determinatum modum originis; unde animalia quae
generantur ex putrefactione et ex semine nunquam sunt unius speciei, ut dicitur a Commentatore in 8 physic..

2054

