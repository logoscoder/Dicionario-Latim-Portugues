|a1 Articulus 1: Utrum homo Christus sit praedestinatus filius Dei.
AG1
Ad primum sic proceditur. Videtur quod homo Christus non sit praedestinatus esse filius Dei. Quia sicut illud
quod semper fuit, non fit, ita id quod semper fuit, non praedestinatur, quia praedestinatio importat
antecessionem. Sed homo Christus supponit suppositum aeternum, quod semper fuit filius Dei.
Ergo sicut ratione ista non potest dici quod homo sit factus Deus; ita non potest dici quod sit praedestinatus filius
Dei.
AG2
Praeterea, homo non importat nisi humanam naturam et suppositum aeternum. Sed humana natura non est
praedestinata esse filius, quia nunquam fuit nec est nec erit filius Dei: similiter haec est falsa: divina persona,
quae est suppositum aeternum, est praedestinata esse filius Dei: quia naturaliter et ab aeterno hoc habet. Ergo et
haec est falsa: hic homo est praedestinatus filius Dei.
AG3
Praeterea, praedestinatio praecedit illud respectu cujus est. Sed aeternum non praeceditur ab aliquo. Ergo non
potest esse praedestinatio respectu aeterni. Sed filius Dei est aeternus. Ergo homo non potest esse praedestinatus
filius Dei.
AG4
Praeterea, quidquid est praedestinatum, ab aeterno fuit praedestinatum. Si ergo iste homo est praedestinatus esse
filius Dei, vel Christus, secundum quod homo; oportet quod ab aeterno homo fuerit praedestinatus. Ergo ab
aeterno fuit homo: praedestinatus enim est participium praeteriti temporis; et hujusmodi participia vel verba
restringunt nomen substantivum sibi adjunctum ad supponendum pro praeteritis.
AG5
Praeterea, praedestinatio etiam secundum nomen importat directionem in finem. Sed non potest aliquod dirigi in
finem nisi ad minus secundum intellectum sit ante finem illum. Cum igitur secundum secundam opinionem,
etiam secundum intellectum, Christus non prius intelligatur homo quam filius Dei; videtur quod ille homo non
possit dici praedestinatus esse filius Dei.
SC1
Sed contra, Rom. 1, 4: qui praedestinatus est filius Dei in virtute.
SC2
Praeterea, Christus est filius Dei per gratiam unionis, et hoc est praevisum ab aeterno, et a Deo propositum. Ergo
Christus est praedestinatus esse filius Dei.
CO
Respondeo dicendum, quod praedestinatio proprie accepta tria importat ex parte ejus qui dicitur praedestinari.
Unum est quod hoc ad quod praedestinari dicitur, aliquando sibi conveniat; secundum autem est quod conveniat
sibi per gratiam; tertium vero est quod sequatur praedestinationem: ex hoc enim dicitur praedestinatus quod est
praevisus et praeordinatus habiturus aliquid per gratiam. Quantum ad primum ergo horum, manifeste in Christo
praedestinatio supposito convenit: quia hic homo est filius Dei; sed hoc non invenitur in natura humana, quae
nunquam fuit nec est nec erit filius Dei: unde non proprie potest dici esse praedestinatus filius Dei, sed ut
assumatur a filio Dei: hoc enim sibi convenit. Secundum autem invenitur in Christo secundum secundam
opinionem et tertiam, non ratione suppositi, quod naturaliter est filius Dei, sed ratione naturae assumptae, quae
per gratiam unionis unitur filio Dei: ex qua unione contingit hanc esse veram, homo est filius Dei. Sed secundum
primam opinionem, etiam ratione suppositi: quia hoc quod supponitur per hoc nomen homo, non habet per
naturam quod sit filius Dei, sed per gratiam unionis, quia non est suppositum aeternum. Similiter etiam tertium
quantum ad primam opinionem convenit homini ratione suppositi humanae naturae, quod quidem non fuit
semper filius Dei; secundum autem secundam et tertiam opinionem non convenit homini ratione suppositi, sed
ratione naturae: quia suppositum illud semper fuit filius Dei, sed non semper in humanitate existens fuit. Unde
quantum ad duas ultimas conditiones magis propria est praedicta locutio secundum primam opinionem quam
secundum alias, sed quantum ad primam conditionem est propria secundum alias, non autem secundum primam,
secundum quam, ut praedictum est, quaest. 1, art. 1, non potest homo proprie praedicari de Deo, vel e converso.
RA1
Ad primum ergo dicendum, quod diversa consideratio nihil variat eorum quae sunt in re, variat autem ea quae
pertinent ad actum animae.
Hoc autem participium factus imponitur ab actu qui est in re. Ergo cum supposito aeterno secundum se non
conveniat quod sit factus Deus, neque conveniet ei secundum quod consideratur subsistens in humana natura.
Praedestinatus autem est participium quod imponitur ab actu animae, scilicet praevidere, vel praeordinare: et
ideo quamvis supposito aeterno non conveniat secundum se praedestinari esse filium Dei, convenit tamen sibi
secundum quod est humanae naturae suppositum; sicut si homo fiat albus, haec est falsa, homo albus incipit esse
homo; sed haec potest esse vera, homo albus incipit cogitari quod sit homo.
RA2
920

