divina sicut ex principali causa agente, ex passione Christi sicut ex causa prima meritoria, ex fide ecclesiae sicut
ex continuante instrumentum principali agenti.
RA1
Ad primum ergo dicendum, quod Christus, secundum quod homo, est causa meritoria nostrae justificationis; sed
secundum quod Deus, est causa influens gratiam.
RA2
Ad secundum dicendum, quod resurrectio est causa justificationis quantum ad terminum ad quem; sed
sacramenta magis respiciunt terminum a quo; et ideo directius respiciunt passionem, quae ad peccati deletionem
principaliter quasi satisfactio quaedam ordinatur.
RA3
Ad tertium dicendum, quod fides dat efficaciam sacramentis, inquantum causae principali ea quodammodo
continuat, ut dictum est; et ideo fides passionis, a qua immediate et directe sacramenta efficaciam habent,
sacramentis efficaciam largitur.
Articulus 4D
AG1
Ulterius. Videtur quod sacramenta novae legis non contineant gratiam. Idem enim est subjectum gratiae et
gloriae. Sed nihil potest esse subjectum gloriae nisi creatura rationalis. Ergo nec in sacramento, quod est
materiale elementum, potest esse gratia.
AG2
Si dicatur quod gratia non est in sacramentis sicut in subjecto, sed sicut in vase; contra. Esse in vase significat
esse in loco, secundum Philosophum in 4 physic.. Sed accidenti non competit esse in loco. Ergo non potest esse
verum quod dictum est.
AG3
Praeterea, si Deus in sacramentis gratiam posuit, hoc non est nisi propter animam, in quam gratia transfundi
debet. Sed non potest eadem gratia quae est in sacramentis, in animam transfundi, quia accidens non transit de
subjecto in subjectum.
Ergo frustra esset ibi; et ita non est ibi: quia in operibus gratiae minus est aliquid frustra quam in operibus
naturae.
AG4
Praeterea, secundum Philosophum in 1 de anima, spiritualia, etiamsi sint in corporalibus, non dicuntur ab eis
contineri, sed magis continere, sicut anima est in corpore, et continet ipsum. Sed gratia est res spiritualis. Ergo
etsi sit in sacramentis corporalibus, non debet dici contineri ab eis.
SC1
Sed contra est quod dicitur in Glossa, Gal. 3, quod sacramenta veteris legis dicebantur egena et inania, quia
gratiam non continebant. Sed hoc non potest dici de sacramentis novae legis. Ergo gratiam continent.
SC2
Praeterea hoc patet per definitionem Hugonis de sancto victore supra positam.
CO
Ad quartam quaestionem dicendum, quod, quia omne agens agit sibi simile, ideo effectus agentis oportet quod
aliquo modo sit in agente.
In quibusdam enim est idem secundum speciem; et ista dicuntur agentia univoca, sicut calor est in igne
calefaciente. In quibusdam vero est idem secundum proportionem sive analogiam, sicut cum sol calefacit. Est
enim in sole aliquid quod ita facit eum calefacientem sicut calor facit ignem calidum; et secundum hoc calor
dicitur esse in sole aequivoce, ut dicitur in libro de substantia orbis. Ex quo patet quod illud quod est in effectu ut
forma dans esse, est in agente, inquantum hujusmodi, ut virtus activa; et ideo sicut se habet agens ad virtutem
activam, ita se habet ad continendam formam effectus. Et quia agens instrumentale non habet virtutem agendi ad
aliquod ens completum, sed per modum intentionis, ut dictum est, et forma introducta continetur in eo per
modum intentionis, sicut sunt species colorum in aere, a quibus aer non denominatur coloratus; etiam hoc modo
gratia est in sacramentis sicut in instrumento, non complete, sed incomplete quantum ad quatuor. Primo, quia in
instrumento non est forma effectus secundum completam rationem speciei, sicut est in effectu jam completo, et
in causa univoca. Secundo, quia est in eo per modum intentionis, et non secundum completum esse in natura,
sicut forma effectus est in causa principali non univoca secundum esse perfectum in natura, quamvis non
secundum completam rationem illius speciei sive formae quam inducit in effectu, ut calor est in sole. Tertio, quia
non est in eo per modum intentionis quiescentis, sicut sunt intentiones rerum in anima, sed per modum
intentionis fluentis duplici fluxu: quorum unus est de potentia in actum, sicut etiam in mobili est forma, quae est
terminus motus, dum movetur ut fluens de potentia in actum; et inter haec cadit medium motus, cujus virtute
instrumentum agit: alius de agente in patiens, inter quae cadit medium instrumentum, prout unum est movens, et
alterum motum.

1359

