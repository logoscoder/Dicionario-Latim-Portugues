AG2
Praeterea, sicut similitudo est causa dilectionis, ita dissimilitudo est causa contrarii. Sed mali sunt dissimiles
bonis. Ergo non sunt ab eis ex caritate diligendi.
AG3
Praeterea, sicut Philosophus dicit, 9 ethic., impossibile est amicitiam esse inter eos qui non eisdem gaudent. Sed
boni et mali non gaudent eisdem, sed contrariis. Ergo non potest esse amicitia eorum ad invicem.
AG4
Praeterea, amicitia redamantium est, ut Philosophus dicit. Sed mali non redamant nos, sed odiunt bonos. Ergo
nec boni ex caritate debent diligere malos.
AG5
Praeterea, amicorum est ad eumdem amicitiam habere. Si ergo boni ex caritate diligunt malos, et mali seipsos
diligent. Hoc autem falsum est: quia Philosophus probat, quod nullus malus sui ipsius amicus est. Ergo mali non
sunt ex caritate diligendi.
SC1
Sed contra, Matth. 5, 44: diligite inimicos vestros.
Sed omnis qui inimicatur, malus est. Ergo mali ex caritate sunt diligendi.
SC2
Praeterea, quibuscumque est benefaciendum, illi sunt ex caritate diligendi. Sed malis debemus benefacere,
convertendo eos, et in necessariis subveniendo eis. Ergo mali sunt ex caritate diligendi.
CO
Respondeo dicendum, quod in malis est duo considerare: scilicet naturam qua homines sunt, et malitiam qua
mali sunt. Quia ergo secundum naturam suam sunt ad imaginem Dei, et vitae divinae capaces sunt, ideo
secundum naturam sunt ex caritate diligendi. Malitia autem ipsorum est contraria divinae bonitati, et ideo ipsa in
eis odienda est. Unde Augustinus dicit: sic diligendi sunt homines, ut eorum non diligantur errores.
RA1
Ad primum ergo dicendum, quod caritas non exigit communicationem in divina vita in actu, sed sufficit ut sit in
potentia: quia quod est in potentia, quodammodo est.
RA2
Ad secundum dicendum, quod illud secundum quod nobis dissimiles sunt, odire debemus naturam diligere, quia
eorum malitia bonitati naturae repugnat.
RA3
Ad tertium dicendum, quod quamvis quantum ad id quod nunc est, non gaudeant eisdem, tamen possibile est ut
eisdem gaudeant; et ideo dicit Philosophus in 9 ethic., quod non confestim dissolvenda est amicitia ad eum qui
ex bono factus est malus, sed multo plus adjuvandi sunt ad recuperandam bonitatem virtutis quam ad
recuperandam possessionem bonorum temporalium.
RA4
Ad quartum dicendum, quod quamvis actu non redament, tamen nati sunt redamare, et praecipue in vita futura,
cujus vitae communicationem praecipue attendit caritas; unde bene potest esse etiam inter eos qui se in hac vita
non cognoscunt.
RA5
Ad quintum dicendum, quod malus in seipso divisus est, quia per affectum malitiae impugnat bonitatem naturae;
et secundum hoc dicitur seipsum odire. Nos autem malos quantum ad naturam quam habent, diligere debemus,
non quantum ad malitiam.
|a5 Articulus 5: Utrum Daemones ex caritate sint diligendi.
AG1
Ad quintum sic proceditur. Videtur quod Daemones ex caritate sint diligendi. Lev. 19, 18: dilige proximum
tuum. Glossa: proximus non propinquitate sanguinis intelligendus est, sed societate rationis. Sed Daemones et
damnati nobiscum habent societatem in ratione. Ergo sunt ex caritate diligendi.
AG2
Praeterea, dictum est, art. Praec., quod malos debemus diligere ratione naturae, quae in eis bona est. Sed, sicut
dicit dionysius, in Daemonibus est etiam natura bona: quia bona naturalia per peccatum non amiserunt.
Ergo sunt diligendi ex caritate.
AG3
Praeterea, omnem creaturam rationalem quam Deus diligit, ex caritate diligit. Sed Deus diligit Daemones, quia
diligit omnia quae fecit.
Ergo ex caritate diligit eos, cum sint rationales creaturae. Ergo et nos ex caritate debemus eos diligere.
AG4
Praeterea, quod facit ad cumulum nostri meriti et ad Dei gloriam, debemus ex caritate diligere.

1177

