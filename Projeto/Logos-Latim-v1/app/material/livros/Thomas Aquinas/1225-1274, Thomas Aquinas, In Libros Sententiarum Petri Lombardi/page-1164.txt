potest habere aliquod hujusmodi fundamentum, cum naturae metas excedat; et ideo oportet quod per speciale
donum in dictam amicitiam elevemur; et hoc donum dicimus virtutem.
RA2
Ad secundum dicendum, quod caritas non dicitur esse finis praecepti, quasi ultimus finis virtutum, sed sicut id
quo omnes aliae virtutes in finem ultimum ordinantur. Et excludit ibi apostolus tria a caritate, quae verae
amicitiae repugnant: quorum primum est fictio, sicut est in simulantibus amicitiam, cum non sint amici: quod
removet per hoc quod dicit: fides non ficta; fidem pro fidelitate accipiens. Secundum est malum fundamentum,
sicut eorum qui communicant in peccato, et ex hoc fiunt amici; et ad hoc removendum dicit: conscientia bona.
Tertium obliquata intentio, sicut cum quis diligit amicum propter lucrum; et hoc excludit per hoc quod dicit: de
corde puro.
RA3
Ad tertium dicendum, quod actus virtutum cum sint laudabiles, oportet quod habeant principium in nobis.
Delectatio autem cum sit ex conjunctione rei convenientis, in quamdam receptionem sonat, et ita in passionem,
cujus principium est ab agente; et ideo magis se tenet ex parte praemii: sed dilectio dicit extensionem appetitus
in rem amatam, et hoc operationem importat: et ita caritas ponitur virtus: sed fruitio, quae delectationem
importat, ponitur dos.
RA4
Ad quartum dicendum, quod caritas, ut ex praedictis, art. Praeced., patet, amicitiam et amorem et desiderium
includit. Desiderium autem naturale non potest esse nisi rei quae naturaliter haberi potest; unde desiderium
naturale summi boni inest nobis secundum naturam, inquantum summum bonum participabile est a nobis per
effectus naturales.
Similiter amor ex similitudine causatur; unde naturaliter diligitur summum bonum super omnia, inquantum
habemus similitudinem ad ipsum per bona naturalia. Sed quia natura non potest pervenire ad operationes ejus,
quae sunt vita sua, et beatitudo, scilicet visio divinae essentiae; ideo etiam ad amicitiam non pertingit, quae facit
amicos convivere, et in omnibus communicare; et ideo oportet superaddi caritatem, per quam amicitiam ad
Deum habeamus, et ipsum amemus, et desideremus assimilari ei per participationem spiritualium donorum, ut
participabilem per gloriam ab amicis suis.
RA5
Ad quintum dicendum, quod non sufficit desiderium, sed oportet esse communicationem in vita, ut dictum est,
art. 1.
RA6
Ad sextum dicendum, quod difficultas quae est in operibus virtutum, non semper est laboris, vel alicujus
contristantis; sed proprie ea quorum est virtus dicuntur habere difficultatem, inquantum supra vires elevantur
eorum qui virtutem non habent.
|a3 Articulus 3: Utrum subjectum caritatis sit ratio.
AG1
Ad tertium sic proceditur. Videtur quod subjectum caritatis sit ratio. Omnis enim virtutis, ut in 1 ethic. Dicitur,
subjectum est rationale per participationem, vel rationale per essentiam.
Sed caritas est virtus, ut dictum est. Cum ergo subjectum ejus non sit rationale per participationem, quia sic esset
virtus moralis, videtur quod subjectum ejus sit rationale per essentiam.
AG2
Praeterea, ea quae mutuo se expellunt, oportet esse in eodem. Sed caritas et peccatum mortale mutuo se
expellunt. Cum ergo omne peccatum mortale, sit vel in ratione superiori vel inferiori, ut in 2 Lib., dist. 30,
dictum est; videtur quod etiam caritas sit in ratione.
AG3
Praeterea, sicut caritas est principalis in gratuitis virtutibus, ita prudentia in moralibus. Sed prudentiae subjectum
est ratio. Ergo et caritatis.
AG4
Praeterea, cum caritas sit virtus theologica, non potest esse in parte sensitiva, cujus objectum Deus esse non
potest. Ergo oportet quod sit in parte intellectiva. Sed non est in libero arbitrio: quia objectum ejus est contingens
operabile a nobis; caritas autem est ultimi finis, supra quem non cadit contingentia, neque nostra operatio, neque
electio. Similiter non potest esse in voluntate: quia voluntas non habet determinatum actum, sed imperat omnes
actus animae; unde si caritas esset in voluntate, eadem ratione quaelibet alia virtus.
Ergo restat quod sit in ratione.
AG5
Praeterea, Philosophi de virtutibus tractantes nullam virtutem in voluntate posuerunt, ponentes intellectuales in
rationali per essentiam, morales vero in rationali per participationem, cujusmodi est irascibilis et concupiscibilis,
ut patet ex 1 ethic..
Cum ergo caritas sit virtus, videtur quod non sit in voluntate.
1164

