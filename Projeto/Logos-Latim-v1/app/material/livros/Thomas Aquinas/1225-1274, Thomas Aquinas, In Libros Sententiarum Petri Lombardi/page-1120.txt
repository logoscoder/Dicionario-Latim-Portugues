providit. Ergo ei tribuit ea per quae possit in finem suum tendere; et ita videtur quod ratio naturalis sufficienter
hominem in finem ordinet; et ita non oportet quod aliqua supra rationem credat.
AG2
Praeterea, ultimus finis nostrae vitae est Deus, inquantum est summum bonum. Sed aliquid esse summum
bonum, est probatum per rationem naturalem. Ergo non oportuit aliquid aliud credere supra rationem naturalem
ad ordinationem hominis in finem.
AG3
Praeterea, sapientia divina in infinitum nostram rationem excedit. Ergo infinita sunt in sapientia Dei quae
nostram rationem excedunt. Sed non de omnibus illis possumus habere cognitionem.
Ergo pari ratione nec de aliquibus quae supra rationem sunt: quia de similibus est idem judicium.
SC1
Sed contra, ubi est altior vita, debet esse altior operatio vitae. Sed vita gratiae est altior quam vita naturae. Ergo
et cognitio gratiae debet excedere cognitionem naturae, cum cognitio sit operatio vitae.
SC2
Praeterea, fides est substantia sperandarum rerum, Hebr. 11, 1. Sed ea quae speramus, sunt supra rationem: quia
oculus non vidit nec auris audivit nec in cor hominis ascendit quae praeparavit Deus iis qui diligunt illum; 1
corinth. 2, 9. Ergo et fides debet esse de his quae sunt supra rationem.
CO
Respondeo dicendum ad primam quaestionem, quod in fide sunt quaedam quae sunt supra rationem humanam
simpliciter, de quibus essentialiter est fides; et quaedam quae sunt supra rationem humanam alicujus, quamvis
non supra rationem cujuslibet hominis; et ad utraque necessarium fuit dari fidem. Quia enim homini Deus
providit finem qui est supra naturam hominis, scilicet plenam participationem suae beatitudinis; oportet autem
eum qui in finem tendit, si libero arbitrio agat, cognoscere finem ex cujus consideratione dirigitur in his quae
sunt ad finem; ideo oportuit ut homo alicujus rei cognitionem haberet quae naturalem cognitionem ejus excedit:
quae quidem cognitio homini datur per gratiam fidei.
Sicut autem est in gratia perficiente affectum quod praesupponit naturam, quia eam perficit; ita et fidei
substernitur naturalis cognitio, quam fides praesupponit, et ratio probare potest; sicut Deum esse, et Deum esse
unum, incorporeum, intelligentem, et alia hujusmodi: et ad hoc etiam sufficienter fides inclinat, ut qui rationem
ad hoc habere non potest, fide eis assentiat. Quod quidem necessarium fuit propter quinque, ut dicit Rabbi
Moyses in prima parte, capit. 33. Primo propter altitudinem materiae secundum elevationem a sensibus, quibus
vita nostra connutritur; unde non est facile sensum et imaginationem deserere; quod tamen est necessarium in
cognitione divinorum et spiritualium, ut dicit boetius.
Secundo, quia quamvis intellectus hominis naturaliter ordinatus sit ad divina cognoscenda, non tamen potest in
actum exire per seipsum.
Et quia cuilibet non potest adesse doctor paratus, ideo Deus lumen fidei providit, quod mentem ad hujusmodi
elevet. Tertio, quia ad cognitionem divinorum per viam rationis multa praeexiguntur, cum fere tota philosophia
ad cognitionem divinorum ordinetur: quae quidem non possunt nisi pauci cognoscere; et ideo oportuit fidem esse
ut omnes aliquam cognitionem haberent de divinis. Quarto, quia quidam naturaliter sunt hebetes, et tamen
cognitione divinorum indigent qua in vita dirigantur. Quinto, quia homines occupantur circa necessaria vitae, et
retrahuntur a diligenti consideratione divinorum.
RA1
Ad primum ergo dicendum, quod finis humanae vitae est cognitio Dei, etiam secundum Philosophos qui ponunt
felicitatem ultimam in actu sapientiae secundum cognitionem nobilissimi intelligibilis. Cognitio autem Dei
quaedam excedit nostram naturam, sicut visio quae est per essentiam; et ad istum finem non potuit sufficienter
nobis provideri per nostra naturalia; et ideo necessaria fuit fides eorum quae essentialiter ad fidem pertinent. Alia
autem cognitio Dei est commensurata nostrae naturae, scilicet illa quam de Deo habere possumus per rationem
naturalem.
Sed quia haec habetur in ultimo humanae vitae, cum sit finis; et oportet humanam vitam regulari ex cognitione
Dei, sicut ea quae sunt ad finem ex cognitione finis: ideo etiam per naturam hominis non potuit sufficienter
provideri etiam quantum ad hanc cognitionem Dei. Unde oportuit quod per fidem a principio cognita fierent, ad
quae ratio nondum poterat pervenire; et hoc quantum ad ea quae ad finem praeexiguntur.
RA2
Ad secundum dicendum, quod bonum, ut dicit dionysius, est sui diffusivum; unde ubi cognoscitur alia ratio
diffusionis, cognoscitur alia ratio bonitatis. Per rationem ergo naturalem potest cognosci summum bonum,
secundum quod diffundit se communicatione naturali, non autem secundum quod diffundit se communicatione
supernaturali; et secundum hanc rationem summum bonum est finis nostrae vitae: de quo oportet haberi fidem,
cum ratio in illud non possit.
RA3
Ad tertium dicendum, quod ea quae sunt ad finem, debent proportionari fini: unde cum finis vitae humanae
ultimus sit supra facultatem naturae, et per consequens rationis, quae ratio ex his quae sunt ad finem, de fine
1120

