ergo patrem et filium ut sunt quaedam personae in se distinctae, sic pater magis amatur, cum sit causa, quam
filius, qui est effectus. Sed quia filius est quaedam res patris, et non e converso; ideo diligitur filius alia
dilectione, inquantum res patris est, ut membrum diligentis ipsius. Unde Philosophus dicit, quod illud quod est
ex aliquo genitum, est propinquius, sicut membrum, puta pes vel dens.
Et quia hoc modo quasi una dilectione diligitur cum illa qua aliquid seipsum diligit; ideo secundum hoc filius
magis quam pater diligitur. Et secundum hanc viam assignat Philosophus tres rationes quare filii magis
diliguntur parentibus. Prima est quia filii sunt sicut membrum patris; unde aliquis diligit filium sicut seipsum.
Secundo, quia patres sciunt magis aliquos esse suos filios quam e converso. Tertio, quia bonum patris in filio
refulget, sicut bonum causae in effectu; unde naturaliter quilibet artifex diligit opera sua sicut filios.
Sed quia amor quo diligitur aliquid in seipso, magis habet de ratione benevolentiae, quae est principium
amicitiae et radix; ideo amicitia magis habetur ad patrem quam ad filium, et caritas similiter, quamvis aliquo
modo amor sit magis ad filium.
Quidam autem dicunt, quod magis amantur filii affectu naturali, sed patres affectu caritatis.
Sed hoc non placet mihi: quia nihil naturalium inordinatum est: esset autem inclinatio inordinata, si inclinaret in
diligendum magis quod minus diligendum est. Unde caritas ordinem naturae non mutat, sed perficit. Praeterea in
quibusdam homo magis inclinatur naturaliter ad amorem patris quam ad amorem filii; sicut homo facilius
expellit a se filium quam patrem, quem non expellit nisi propter abundantem malitiam, ut Philosophus dicit in 8
ethic.. Similiter etiam quaedam animalia inclinantur magis ad parentes quam ad filios inclinatione naturali in
quibusdam, sicut narrat basilius in Hexameron, Lib. 8, de ciconiis, quae parentes suos aetate confectos fovent
plumis, alimenta ministrant, et in volatu supportant.
Unde constat quod etiam secundum naturalem inclinationem et secundum caritatem distinctione opus est.
RA1
Ad primum ergo dicendum, quod pater causa est filii; causae autem est influere in causatum, et non e converso.
Unde amor naturalis ad filium attenditur secundum inclinationem naturalem affectus ad benefaciendum sibi; sed
amor filii ad patrem attenditur secundum inclinationem naturalem ad subjiciendum se ei; et haec inclinatio non
est minor quam prima, immo major. Unde majorem malitiam oportet advenire ad hoc quod homo avertatur ab
ista inclinatione quam a prima. Quamvis autem aliquo in casu pater sit inferior filio, inquantum indiget auxilio
ejus; hoc tamen non convenit patri inquantum pater est: quia inquantum pater est, semper est superior et causa.
Et quia natura semper inclinat ad illud quod semper est et per se, non ad illud quod accidit in casu; ideo non est
tanta inclinatio naturalis ad benefaciendum patri sicut ad benefaciendum filio. Sed hanc inclinationem facit ratio,
quae in hominibus supplet illud ad quod natura non sufficiebat. In aliis autem animalibus, in quibus hoc
frequenter contingit, quod patres propter senectutem indigent filiorum auxilio, quia rationem non habent, indidit
natura inclinationem filiis ut patribus providerent, sicut e converso, ut dictum est de ciconiis.
RA2
Ad secundum dicendum, quod ratio illa procedit de amore filii, secundum quod diligitur ut bonum patris: sic
enim beneficiatum naturaliter plus diligitur quam beneficians, inquantum est factura benefacientis, quia relucet
in eo opus suum.
RA3
Ad tertium dicendum, quod uxor in actum generationis assumitur; unde videtur in eodem gradu ponenda esse,
quantum ad amorem benevolentiae, cum filiis.
RA4
Ad quartum dicendum, quod matres naturaliter plus diligunt filios quam patres propter tres rationes. Primo, quia
magis laborant in eorum generatione, unde ponunt magis ibi de suo. Secundo, quia magis sciunt quod sunt sui
filii quam patres.
Tertio, quia statim natos secum tenent et nutriunt; non autem patres: sicut et consanguineos cum quibus
conversati sumus, magis diligimus, quia amicitiae naturali adjungitur amicitia socialis: et hoc totum redit ad hoc
quod plus de suo ponit mater in filio quam pater. Sed plus de eo quod est filii, ponitur a patre quam a matre, quia
pater dat formam, et mater dat materiam; et ideo naturaliter homo plus diligit patrem, et consanguineos ex parte
patris, quam ex parte matris.
RA5
Ad quintum dicendum, quod filia in his quae ad perfectionem pertinent, quae ipsa magis in se diligit, plus
similatur patri quam matri; sed in his quae pertinent ad defectus plus similatur matri quam patri, et hoc non est
dilectionis ratio; et ideo etiam homo plus diligit naturaliter fratres quam sorores, inquantum perfectius imitantur
patrem quam sorores.
RA6
Ad sextum dicendum, quod quamvis fratres sint propinquiores patri, tamen filii sunt propinquiores nobis. Nos
autem debemus nosipsos magis diligere quam patres; et ideo magis filios quam fratres diligimus.
|a8 Articulus 8: Utrum gradus caritatis convenienter distinguantur.

1190

