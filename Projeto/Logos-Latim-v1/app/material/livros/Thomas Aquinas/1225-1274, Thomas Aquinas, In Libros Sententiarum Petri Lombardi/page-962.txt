bona. Et ideo hac omissa, quidam dicunt, quod hoc verbum incipit potest notare inceptionem respectu suppositi
simpliciter; et sic est falsa, quia suppositum illud est aeternum: vel respectu suppositi ratione formae significatae;
et sic est vera; et ponunt exemplum de hac: scutum album incipit esse hodie, supposito quod scutum ab heri
factum hodie dealbetur.
Sed hoc dictum non videtur habere efficaciam propter duo: primo, quia etsi humana natura habeat aliquid simile
accidenti in Christo, tamen hoc nomen homo non est adjectivum, sed substantivum, etiamsi natura humana esset
pure accidentaliter adveniens; et in talibus plus facit modus significandi quam proprietas rei significatae:
secundo, quia dato quod esset adjectivum, oportet quod praedicatum conveniret ei quod copulatur vel supponitur
per nomen positum in subjecto, vel ratione alicujus quod in eo est. Illa autem praedicata quae nata sunt ipsi
supposito convenire, non praedicantur simpliciter de eo ratione alicujus quod in ipso est, neque secundum
partem, neque secundum accidens aut naturam, nisi ei secundum se conveniat: quia tunc sequeretur quod
affirmatio et negatio verificentur de eodem, si ratione alicujus existentis in ipso verificaretur quod ratione sui de
eo vere negatur: et hoc patet in proposito. Ei enim quod supponitur cum dicitur: isti homini, convenit esse
semper; unde de eo non potest verificari negatio, ut dicatur, non fuit semper, simpliciter loquendo; et per
consequens nec aliquid quod negationem dictam implicet, sicut verbum incipiendi.
Unde dicendum est quod haec est simpliciter falsa: iste homo incepit esse; et est secundum quid vera, scilicet
cum determinatione humanae naturae; sicut et haec: iste homo est creatura, est falsa, nisi ei determinatio addatur;
et tunc etiam est tropica, ut supra dixit Magister. Unde hic non intendit eam distinguere tamquam multiplicem,
sed dicere quomodo potest esse vera et falsa.
RA1
Ad primum ergo dicendum, quod secundum regulam a Magistro praecedenti distinctione datam intelligenda est
illa auctoritas cum determinatione, quamvis causa brevitatis non apponatur.
RA2
Ad secundum dicendum, quod quamvis illud suppositum sit utriusque naturae suppositum, tamen quantum ad
aliqua se habet aliter ad naturam divinam quam ad humanam: quia est idem re cum divina et constitutum in esse
per ipsam secundum modum intelligendi; unde quandocumque fuit natura divina, fuit ipsum suppositum. Non
autem ita se habet ad naturam humanam; et ideo non oportet quod incipiente humana natura, ipsum incipiat.
RA3
Ad tertium dicendum, quod ab aeterno verum fuisset dicere: nullus homo est: quia suppositum aeternum nondum
erat suppositum humanae naturae; unde non poterat sumi sub dicta distributione, sicut nunc potest propter
unionem. Unde quamvis ab aeterno non erat verum dicere: aliquis homo est aeternus; modo tamen est verum
dicere: aliquis, vel iste homo est ab aeterno.
RA4
Ad quartum dicendum, quod nasci temporaliter ex matre non est natum convenire supposito nisi ratione corporis,
ut supra dictum est, et ideo ratione ejus verificatur simpliciter de supposito.
Sed incipere esse non potest verificari de eo ratione corporis simpliciter, sed cum determinatione; et ideo haec
est vera simpliciter: iste homo est natus temporaliter; non tamen ista: iste homo incepit esse, sed est vera
secundum quid.
RA5
Ad quintum dicendum, quod in aliis suppositis quae sunt supposita tantum unius naturae, sequitur quod si
incipiunt esse in aliqua specie, incipiunt esse simpliciter; sed non est ita in proposito; unde quantum ad hoc
similitudinem habet humana natura in Christo cum accidente; et ideo sicut non sequitur: iste homo incepit esse
albus, ergo incepit esse; ita nec sequitur: iste incepit esse homo, ergo incepit esse.
RA6
Ad sextum dicendum, quod quia compositio non semper fuit, ideo haec est falsa: persona semper fuit composita;
sed tamen haec est vera: persona composita semper fuit: quia ad veritatem propositionis sufficit, quod
praedicatum conveniat subjecto; nec oportet quod conveniat ei ratione formae significatae vel appositae, nisi sit
praedicatio per se; et ideo, quia personae convenit semper fuisse, quamvis non ratione compositionis; haec est
simpliciter vera: persona composita semper fuit.
Sed ad veritatem propositionis exigitur quod totum quod est in praedicato, conveniat subjecto; et ideo compositio
quam significat hoc nomen compositum non convenit ab aeterno personae; et ideo haec est falsa: persona ista
semper fuit composita.
RA7
Ad septimum dicendum, quod idem judicium est de ista: homo incepit esse Deus, et homo factus est Deus; et
eaedem rationes utrobique fieri possunt; et ideo requiratur supra, dist. 7, quaest. 2, art. 2, ubi inquisitum est,
utrum homo factus sit Deus.

|+d12.q2 Distinctio 12, Quaestio 2

962

