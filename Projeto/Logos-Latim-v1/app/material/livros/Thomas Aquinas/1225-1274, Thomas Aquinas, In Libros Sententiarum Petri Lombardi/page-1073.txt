Ad primum sic proceditur. Videtur quod Christus in illo triduo fuerit homo. Rationale enim est differentia
completiva hominis. Sed Christus poterat dici rationalis in illo triduo propter animam rationalem sibi unitam.
Ergo poterat dici homo.
AG2
Praeterea, omnis persona subsistens in natura humana potest dici homo. Sed persona filii Dei subsistebat in
natura humana, quia habebat omnes partes humanae naturae sibi unitas. Ergo poterat dici homo.
AG3
Praeterea, ad hoc quod aliquis dicatur homo oportet quod anima et corpus sint sibi unita. Sed in illo triduo anima
et corpus erant unita in unam hypostasim filii Dei. Ergo poterat dici homo.
AG4
Praeterea, omnis sacerdos est homo. Christus in illo triduo fuit sacerdos: quia dictum est ei, psalm. 109, 4: tu es
sacerdos in aeternum.
Ergo Christus in illo triduo erat homo.
AG5
Praeterea, cum omnia esse desiderent, ut Philosophus dicit in 2 de generatione, nullus desiderat non esse, sed
semper verius esse.
Sed sancti desiderant mori, ut patet philipp. 1, 23: cupio dissolvi, et esse cum Christo. Ergo per mortem non
desinunt esse id quod fuerant, sed verius esse incipiunt; et ita post mortem possunt dici homines.
AG6
Praeterea, Petrus est nomen cujusdam singularis in natura humana. Sed post mortem Petri invocamus eum
dicentes: sancte Petre, ora pro nobis.
Ergo post mortem potest dici homo; et sic videtur quod eadem ratione Christus.
AG7
Praeterea, Philosophus dicit in 9 ethic., quod homo est intellectus suus. Sed intellectus hominis manet post
mortem. Ergo potest post mortem dici homo.
SC1
Sed contra, pars non praedicatur de toto, nec e contra. Sed post mortem Christi manserunt tantum partes
humanae naturae. Ergo ratione illarum partium Christus non poterat dici homo.
SC2
Praeterea, homo est nomen speciei. Sed species et genera sumuntur a forma totius; forma autem totius resultat ex
compositione partium. Cum ergo anima et corpus non fuerint in illo triduo ad invicem composita, Christus non
poterat dici homo.
SC3
Praeterea, vivum est superius ad hominem, ut dicitur in Lib. De causis, mortuum autem opponitur vivo. Sed
Christus erat mortuus.
Ergo non erat homo.
CO
Respondeo dicendum, quod opinio fuit Magistri, et etiam Hugonis de sancto victore, quod Christus in illo triduo
fuit homo; sed ad hoc movebantur diversis viis. Hugo enim dicebat, quod tota personalitas hominis est in anima,
et in ipsa erat homo proprie loquendo: et ideo anima post mortem potest dici homo non solum in Christo, sed
etiam in aliis hominibus. Haec autem positio non potest esse vera: quia postquam aliquid est completum in
specie sua et personalitate, non potest ei advenire aliquid, ut componat cum eo naturam aliquam; sed vel
adjungitur ei in persona, et non in natura, quod est singulare in Christo; vel adjungitur ei accidentaliter. Unde ex
hac positione sequitur quod vel ex anima et corpore non efficiatur una natura; et sic anima non erit forma
corporis, nec vivificabit corpus formaliter: vel iterum quod anima adjungatur corpori accidentaliter, ut nauta
navi, vel homo vestimento, sicut dicebant antiqui Philosophi; quorum Plato, ut Gregorius Nyssenus narrat,
dicebat, quod homo non est aliquid compositum ex anima et corpore; sed est anima utens corpore. Et quia haec
inconvenientia sunt; ideo Magister non voluit quod alii post mortem essent homines, sed solum hoc voluit de
Christo: quia etiam post mortem anima et corpus aliquo modo manent unita in Christo, inquantum utrumque
manet unitum verbo. Sed haec etiam positio non potest stare, si proprie accipiatur hoc nomen homo, propter duas
rationes. Primo, quia ad hoc quod sit homo, oportet quod sint anima et corpus conjuncta ad constituendum
naturam unam; quod fit per hoc quod informatur anima; quod in illo triduo non fuit. Secundo, quia recedente
anima, illa caro non dicebatur nisi aequivoce caro; unde nec illud corpus erat humanum corpus, nisi aequivoce.
Et ideo omnes moderni tenent, quod Christus in triduo non fuerit homo. Sciendum tamen, quod Magister non
voluit quod Christus in triduo illo diceretur homo, nisi aequivoce; unde dicit, quod non secundum eamdem
rationem dicebatur homo post mortem, sicut ante, vel sicut alii homines: et secundum hoc ex opinione Magistri
non sequitur aliquod inconveniens secundum rem: quia secundum Philosophum, 4 metaph., non est inconveniens
ut quod nos dicimus hominem alii dicant non hominem quantum ad convenientiam nominis; sed solum est
improprietas in modo loquendi: quia non est in usu hujus nominis homo quod significet corpus et animam
divisam.
1073

