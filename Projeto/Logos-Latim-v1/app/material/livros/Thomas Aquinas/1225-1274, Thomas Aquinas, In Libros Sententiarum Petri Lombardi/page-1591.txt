Ad primum ergo dicendum, quod passio Christi prout in capite contingit, semel tantum in anno repraesentatur in
ecclesia; sed prout in nos ejus effectus provenit, quotidie debet repraesentari, quia ejus effectus in nobis
continuus est, et sic repraesentatur in hoc sacramento.
RA2
Ad secundum dicendum, quod ecclesia volens populum christianum circa ipsam dominicam passionem prout in
capite nostro fuit, mente occupari, statuit ut illa die non consecraretur corpus Christi.
Ne tamen ecclesia omnino sine corpore Christi esset, corpus Christi praecedenti die consecratum et reservatum
sumitur; sanguis autem non reservatur propter effusionis periculum. Nec est verum quod quidam dicunt, quod
vinum ex immissione partis hostiae in calicem consecratur: quia transubstantiatio non fit sine debita forma
verborum; unde post potum illum non liceret eadem die communicare.
RA3
Ad tertium dicendum, quod omnis nostra actio per Christum perfici debet; et ideo, quando in una die occurrunt
vel diversa Dei beneficia commemoranda, de quibus sunt gratiae Deo reddendae, vel etiam plura a Deo
impetranda pro salute vivorum et mortuorum; oportet quod pluries Missa in ecclesia celebretur, si adsit facultas;
nec ex hoc sequitur quod aliquando debeat intermitti.
Articulus 2D
AG1
Ulterius. Videtur quod hora vespertina deberet Missa celebrari. Quia Christi actio nostra est instructio. Sed ipse
Christus hoc sacramentum fecit in coena hora serotina. Ergo et tali hora deberet fieri.
AG2
Praeterea, secundum canones ordines sunt celebrandi circa vespertinam horam. Sed ordines sacri non celebrantur
sine Missarum solemniis. Ergo debet Missa vespertina hora celebrari.
AG3
Item, videtur quod post mediam noctem; quia tunc dies secundum ecclesiae computum incipit.
AG4
Item videtur quod tantum in hora sexta, quia illa hora Dominus passus est; cujus passionis hoc sacramentum est
memoriale.
CO
Ad quartam quaestionem dicendum, quod communiter loquendo Missa debet dici in die, et non in nocte; quia
hoc sacramentum ad tempus gratiae pertinet, quod per diem significatur. Rom. 13, 12: nox praecessit, dies autem
appropinquavit.
Dies autem judicatur non solum ab ortu solis, sed ex quo incipiunt orituri solis signa manifestari per aliquam
aeris illustrationem. Tamen in duabus noctibus Missa decantatur propter privilegium illarum noctium, scilicet in
nocte nativitatis, quando Christus natus est, et in nocte resurrectionis circa principium, ut patet ex oratione Deus
qui hanc sacratissimam noctem gloria dominicae resurrectionis illustras etc., quamvis hoc non oporteat semper
observari. Solemnis autem Missae celebratio tribus horis instituta est fieri; scilicet in tertia diebus festis, in sexta
diebus profestis, in nona diebus jejuniorum; quia in Missa recolitur mors Christi, qui quidem hora tertia
crucifixus est linguis Judaeorum, hora sexta manibus militum, hora nona expiravit.
Sed quando fiunt ordines, Missa potest cantari etiam post nonam, et praecipue in sabbato sancto, quia ordines
pertinent ad diem dominicam; vel etiam ut diligentior fiat praeparatio, differtur quantum differri potest ante
prandium; et ideo quando non est dies jejunii, celebratur inter tertiam et sextam, qua hora comeditur
communiter; sed in diebus jejunii in nona. Privatae autem Missae possunt dici a mane usque ad tertiam, vel
etiam usque ad nonam in diebus jejuniorum.
RA1
Ad primum ergo dicendum, quod eadem ratio est quare Christus hora vespertina consecravit, et quare post
coenam; unde sicut non oportet quod imitemur eum in secundo, ita nec in primo.
RA2
Ad secundum dicendum, quod hoc singulariter est in diebus ordinum ratione jam dicta.
RA3
Ad tertium dicendum, quod in medio noctis secundum ecclesiam incipit dies naturalis, non autem dies
artificialis, in qua solum licet celebrare.
RA4
Ad quartum dicendum, quod quamvis Christus hora sexta fuerit in cruce positus, tamen sacramentum passionis
suae peractum est in aliis horis; et ideo non oportet quod tunc tantum Missa celebretur.
Articulus 2E
AG1

1591

