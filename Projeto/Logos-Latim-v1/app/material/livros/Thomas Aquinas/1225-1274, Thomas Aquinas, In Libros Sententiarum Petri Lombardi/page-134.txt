Ad quartum dicendum, quod operatio Angeli in res corporales est operatio activa; et ideo oportet quod per
virtutem suam, quae non separatur ab essentia sua, conjungatur corpori in quod operatur, sicut motor mobili. Sed
operatio animae intellectualis in rem quam cognoscit et diligit, est operatio non activa, sed receptiva; et ideo non
oportet quod conjungatur ei essentialiter, sed quod intentio illius recipiatur in ipsa anima.
EX
Secundum quam etiam missus posset dici, quia ex hoc ipso quod filius a patre est, convenientiam habet ut ab eo
mittatur, ut missio non secundum actum missionis intelligatur, sed secundum aptitudinem ad missionem.
Et tunc unicuique mittitur, cum a quoquam cognoscitur.
Hoc intelligendum est non tantum de cognitione speculativa, sed quae est etiam quodammodo experimentalis;
quod ostendit hoc quod sequitur: atque percipitur, quod proprie experientiam in dono percepto demonstrat.
Dicitur autem anima rationalis in Deum proficiens quantum ad statum viae, perfecta in Deo quantum ad statum
patriae, ubi utraque missio complebitur propter perfectam cognitionem et perfectum amorem.
Quomodo quotidie mittitur ad sanctos. Non quod ei qui gratiam habet, quotidie missio fiat: sed per hoc
ostenditur nullum tempus esse determinatum missioni spiritus sancti vel filii, ad quod divina liberalitas
coarctetur.
Pater enim est... Principium totius divinitatis.
Hoc potest exponi dupliciter: primo ut in totalitate deitatis perfectio designetur; et sic principium totius deitatis
pater dicitur, inquantum est principium filii, in quo est perfecta deitas. Sed hoc intentioni Augustini non
competit: quia per hunc modum etiam filius totius divinitatis principium diceretur; quia spiritus sanctus, cujus est
principium, perfectam divinitatem habet. Unde melius exponitur ut designetur totalitas divinarum personarum
quantum ad numerum; ut sic intelligatur principium totius divinitatis, quia in omnibus personis divinis ipse est
principium, non quod sui principium sit, sicut et fundamentum dicitur principium totius domus, quamvis non sui
ipsius. Ideo vero melius dicitur principium deitatis quam divinitatis, quia divinum a Deo denominatur; unde
divinitas importat participatam deitatem et non per essentiam, qualiter in Deo est.

|+d16.q1 Distinctio 16, Quaestio 1
|a0 Prologus
Postquam determinavit de processione temporali spiritus sancti in communi, hic descendit ad speciales modos
missionis, et dividitur in partes duas: in prima determinat de missione visibili; in secunda de invisibili, 17
distinct., ibi: jam nunc accedamus ad assignandum missionem spiritus sancti qua invisibiliter mittitur in corda
fidelium. Prima in duas: in prima distinguit duos modos processionis temporalis spiritus sancti; in secunda
ostendit differentiam ipsius ad visibilem missionem filii, ibi: sed prius quaerendum est. Et haec in duas: in prima,
ostendit differentiam per hoc quod filius secundum visibilem missionem minor patre dicitur, non autem spiritu
sancto; in secunda ex consequenti ostendit alium modum quo pater major filio dici potest, quam propter
missionem visibilem, ibi: Hilarius autem videtur dicere, quod pater major sit filio, nec tamen filius minor patre.
Circa primum duo facit: primo ostendit quod filius propter missionem visibilem minor patre dicitur, non autem
spiritu sancto; secundo ostendit quod propter eamdem visibilem missionem filius seipso et spiritu sancto minor
dici potest, ibi: notandum autem, quod filius, secundum quod homo factus est, non tantum patre, sed spiritu
sancto, et etiam seipso minor dicitur.
Ad intellectum hujus partis quatuor quaeruntur: 1 de ipsa missione visibili secundum se; 2 ad quos fieri debeat; 3
quibus speciebus; 4 per quos missio visibilis administrata sit.
|a1 Articulus 1: Utrum missio visibilis conveniat divinae personae.
AG1
Ad primum sic proceditur. Videtur quod missio visibilis divinae personae non competat.
Missio enim est, ut prius dictum est, dist. 15, qu. 1, art. 1, secundum quod divina persona aliquo novo modo est
in aliquo quo prius non fuit. Sed in nulla creatura visibili potest esse aliquo modo quo prius non fuerit; est enim
in omnibus creaturis essentialiter, potentialiter, praesentialiter; et praeter hoc est in sanctis mentibus per gratiam,
quo modo in aliquo visibili corporeo esse non potest. Ergo videtur quod missio visibilis non possit esse.
AG2
Si dicis quod esse in illis creaturis visibilibus alio modo est, quia sicut in signo; contra, omnis effectus
repraesentans causam est signum illius quo in ipsam potest deveniri. Sed omnes creaturae repraesentant ipsum
Deum tamquam causam per imaginem vel vestigium. Ergo secundum hoc in omnibus creaturis mittetur
visibiliter, nec alio modo erit in illis visibilibus creaturis, in quibus mitti dicitur, quam prius.
AG3

134

