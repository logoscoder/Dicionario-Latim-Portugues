qualitas absoluta, sicut calor in aqua calefacta; sive sit intentio quaedam, sicut de instrumentali virtute in 1 dist.
Dictum est; et hoc probabilius est, quia ignis ille non aget nisi ut instrumentum divinae virtutis.
RA3
Ad tertium dicendum, quod ignis ex propria natura non fertur nisi sursum; sed inquantum sequitur materiam
quam requirit extra propriam sphaeram existens, sic sequitur materiae combustibilis situm; et per modum istum
non est inconveniens quod vel in circuitu vel in deorsum moveatur, et praecipue secundum quod agit ut
instrumentum virtutis divinae.
|a2 Articulus 2: Utrum ille ignis purgabit etiam caelos superiores.
Articulus 2A
AG1
Ad secundum sic proceditur. Videtur quod ille ignis purgabit etiam caelos superiores. Quia in Psal. 101, 20,
dicitur: opera manuum tuarum sunt caeli. Ipsi peribunt, tu autem permanebis. Sed etiam superiores caeli sunt
opera manuum Dei. Ergo etiam ipsi in illa finali conflagratione peribunt.
AG2
Praeterea, 2 Petri 3, 12, dicitur: caeli ardentes solventur, et elementa ignis ardore tabescent.
Caeli autem qui ab elementis distinguuntur, sunt caeli superiores, in quibus fixa sunt sidera. Ergo videtur quod
etiam illi per ignem illum purgabuntur.
AG3
Praeterea, ignis ille est ad hoc ut removeat a corporibus indispositionem ad perfectionem gloriae.
Sed in caelo superiori invenitur indispositio et ex parte culpae, quia diabolus ibi peccavit; et ex parte naturalis
defectus, quia Roman. 8, super illud: scimus quod omnis creatura ingemiscit et parturit usque adhuc, dicit
Glossa: omnia elementa cum labore sua explent officia, sicut sol et luna non sine labore statuta sibi implent
spatia. Ergo etiam caeli purgabuntur per ignem.
SC1
Sed contra est: corpora caelestia peregrinae impressionis receptiva non sunt.
SC2
Praeterea, super illud 2 Thess. 1: in flamma ignis dantis vindictam, dicit Glossa: ignis erit in mundo qui
praecedet eum, tantum spatium aeris occupans quantum occupavit aqua in diluvio.
Sed aqua diluvii non ascendit usque ad superiores caelos, sed solum quindecim cubitis super altitudinem
montium, ut habetur Gen. 7. Ergo caeli superiores illo igne non purgabuntur.
CO
Respondeo dicendum ad primam quaestionem, quod purgatio mundi ad hoc est ut removeatur a corporibus
dispositio contraria perfectioni gloriae, ut supra dictum est: quae quidem perfectio est ultima rerum
consummatio; et haec quidem indispositio in omnibus corporibus invenitur, sed diversimode in diversis. In
quibusdam enim invenitur indispositio secundum aliquid inhaerens substantiae ipsorum, sicut in istis corporibus
inferioribus, quae per mutuam mixtionem decidunt a propria puritate. In quibusdam vero corporibus invenitur
indispositio non per aliud substantiae eorum inhaerens, sicut in corporibus caelestibus, in quibus nihil invenitur
repugnans ultimae perfectioni universi, nisi motus, qui est via ad perfectionem: nec motus quilibet, sed localis
tantum, qui non variat aliquid quod intrinsecum sit rei, ut substantiam aut quantitatem, aut qualitatem, sed solum
locum qui est extra rem. Et ideo a substantia caeli superioris non oportet quod aliquid removeatur; sed oportet
quod motus ejus quietetur. Quietatio autem motus localis non fit per actionem alicujus contrarii agentis, sed per
hoc quod motor desistit a movendo; et ideo corpora caelestia nec per ignem nec per alicujus creaturae actionem
purgantur, sed ipsa eorum quietatio, sola voluntate divina accidens, eis loco purgationis erit.
RA1
Ad primum ergo dicendum, quod, sicut dicit Augustinus 20 de CIV. Dei, verba illa Psalmi intelligenda sunt de
caelis aereis, qui purgabuntur per ignem ultimae conflagrationis. Vel dicendum, quod si etiam de superioribus
caelis intelligantur, tunc dicuntur perire quantum ad motum quo nunc continue moventur.
RA2
Ad secundum dicendum, quod Petrus se exponit de quibus caelis intelligat. Praemiserat enim ante verba inducta,
quod caeli prius et terra per aquam perierant, qui nunc sunt eodem verbo repositi, igni reservati in diem judicii.
Illi ergo caeli per ignem purgabuntur qui prius aqua diluvii sunt purgati, scilicet caeli aerei.
RA3
Ad tertium dicendum, quod ille labor et illa servitus creaturae qui corporibus caelestibus ab Ambrosio attribuitur,
nihil est aliud quam vicissitudo motus, ratione cujus tempori subjiciuntur, et defectus ultimae consummationis,
quae finaliter in eis erit. Ex culpa etiam Daemonum caelum empyreum infectionem non contraxit, quia peccando
statim de caelo expulsi sunt.
Articulus 2B
2180

