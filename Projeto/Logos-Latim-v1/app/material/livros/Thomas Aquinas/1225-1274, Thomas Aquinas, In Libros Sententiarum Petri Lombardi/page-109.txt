Ad primum ergo dicendum, quod in creaturis quaelibet processio est per aliquem motum vel mutationem; quia
nec aliquid localiter procedit nisi per motum, nec aliquid a causa sua egreditur nisi aliqua mutatione contingente
circa ipsum a quo egreditur, si sit de essentia ejus, vel saltem circa id quod egreditur. In divinis autem est origo
unius personae ab alia sine aliqua mutatione, ut supra de generatione dictum est, dist. 4, quaest. 1, art. 1, cum
nihil praedicetur de Deo secundum id quod imperfectionis est in ipso.
RA2
Ad secundum dicendum, quod quamvis in divinis personis non sit distantia secundum locum neque secundum
essentiam, est tamen distinctio in personis secundum proprietates personales; et hoc sufficit ad rationem
processionis.
RA3
Ad tertium dicendum, quod processio localis est in aliquid sicut in terminum motus; sed quod procedit a causa,
non oportet quod in alterum procedat, et sic sumitur processio in divinis.
|a2 Articulus 2: Utrum processio divina sit tantum una.
AG1
Ad secundum sic proceditur. Videtur quod in divinis una tantum sit processio. Sicut enim paternitas notat
proprietatem originis, ut a quo est aliquis; ita processio, ut qui est ab alio. Sed supra dictum est, dist. 7, quaest. 2,
art. 2, quod in divinis non potest esse nisi una paternitas. Ergo nec nisi una processio.
AG2
Praeterea, in omnibus habentibus unam naturam in specie, non est nisi unus modus quo natura illa
communicatur; unde etiam dicit Commentator 8 physic., quod mures qui generantur ex putrefactione terrae, et
qui generantur ex semine, non sunt ejusdem speciei. Sed per processionem personarum communicatur natura
divina, quae est una tantum non solum in specie, sed etiam in numero. Ergo non est nisi unus modus processionis
in divinis.
AG3
Praeterea, operationes vel actus distinguuntur ad invicem penes terminos et penes principia. Sed processio in
divinis est semper ab eodem principio, quia omnis processio est virtute naturae ipsius producentis; est etiam ad
eumdem terminum per processionem acceptum, quia in processione divina semper accipitur divina natura. Ergo
videtur quod non sit nisi una processio in divinis.
AG4
Praeterea, si sunt duae processiones, aut differentiam habebunt ex parte essentiae, aut ex parte relationum, cum
non sint plura in divinis.
Sed ex parte essentiae non invenitur diversitas nisi rationis secundum pluralitatem attributorum; diversitas autem
rationis non causat pluralitatem realem, qualem oportet esse processionum duarum, secundum quas duae
personae realiter distinctae procedunt.
Ergo ex parte essentiae non potest sumi realis diversitas processionum. Similiter nec ex parte relationum;
relationes enim secundum rationem intelligendi consequuntur processiones; eo enim filius est, quia a patre
procedit. Ergo videtur quod nullo modo possunt esse processiones plures in divinis.
SC1
Contra, secundum unam processionem est unus tantum procedens. Sed in divinis sunt duae personae
procedentes, scilicet filius et spiritus sanctus, ut habetur in littera. Ergo videtur quod oportet esse duas
processiones.
CO
Respondeo dicendum, quod quidam dicunt quod istae duae processiones realiter distinguuntur, nec oportet
quaerere quo distinguantur, quia sunt prima distinguentia personas; sicut nec quaerimus quo distinguuntur
rationale et irrationale.
Sed hoc non videtur conveniens: quia generatio et processio nullam habent oppositionem ad invicem; omnis
autem distinctio formalis est secundum aliquam oppositionem. Et praeterea processio et generatio significantur
per modum operationum. Hoc autem non convenit, ut per operationes vel motus, distinguantur operantia vel
operata; sed magis e converso, quia actiones differunt specie secundum formas agentium, ut calefacere et
infrigidare, et motus secundum terminos. Et ideo alii dicunt quod differentia sumitur ex hoc quod generatio est
processio naturae, et processio spiritus sancti est processio voluntatis.
Sed hoc etiam non competit: quia voluntas et natura in divinis solum ratione distinguuntur. Unde talis distinctio,
realis distinctionis ratio esse non potest, quia principium non est debilius principiato. Et praeterea secundum hoc
processio intellectus, secundum quam dicitur verbum, esset alia a processione naturae, secundum quam dicitur
filius. Et ideo dicendum, quod in divinis non potest esse aliqua realis distinctio et pluralitas, nisi secundum
relationes originis. Et ideo secundum hoc nos oportet investigare pluralitatem procedentium et processionum.
Dico igitur secundum hoc, quod est in divinis aliqua processio secundum quam una persona procedit ab una; et
haec est processio generationis, secundum quam filius est a patre; et ideo dicitur esse per modum naturae vel
intellectus; procedit enim ut filius, et ut verbum: quia in utroque modo istarum processionum, scilicet naturae et
109

