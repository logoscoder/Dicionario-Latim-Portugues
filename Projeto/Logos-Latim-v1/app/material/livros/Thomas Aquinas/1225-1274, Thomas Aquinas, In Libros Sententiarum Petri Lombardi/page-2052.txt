|a1 Articulus 1: Utrum corporum resurrectio sit futura.
Articulus 1A
AG1
Ad primum sic proceditur. Videtur quod corporum resurrectio non sit futura. Job 14, 12: homo, cum dormierit,
non resurget, donec atteratur caelum. Sed caelum nunquam atteretur: quia terra, de qua minus videtur, in
aeternum stat, ut patet Eccle. 1. Ergo homo mortuus nunquam resurget.
AG2
Praeterea, Dominus Matth. 22, 32, probat resurrectionem per auctoritatem illam: ego sum Deus Abraham, Deus
Isaac, Deus Jacob: quia non est Deus mortuorum, sed viventium. Sed constat quod quando illa verba dicebantur,
Abraham, Isaac et Jacob non vivebant corpore, sed solum anima.
Ergo resurrectio non erit corporum, sed solum animarum.
AG3
Praeterea, apostolus, 1 corinth. 15, videtur probare resurrectionem ex remuneratione laborum quos in hac vita
sustinent sancti, qui si in hac vita tantum confidentes essent, miserabiliores essent omnibus hominibus. Sed
sufficiens remuneratio omnium laborum hominis potest esse in anima tantum: non enim oportet quod
instrumentum simul cum operante remuneretur: corpus enim animae instrumentum est; unde etiam in Purgatorio
ubi animae punientur pro his quae gesserunt in corpore, anima sine corpore punitur. Ergo non oportet ponere
resurrectionem corporum, sed sufficit ponere resurrectionem animarum, quae est dum transferuntur de morte
culpae et miseriae in vitam gratiae et gloriae.
AG4
Praeterea, ultimum rei est perfectissimum in re, quia per illud attingit finem suum. Sed perfectissimus status
animae est ut sit a corpore separata: quia in hoc statu conformior est Deo et Angelis, et magis pura, quasi
separata ab omni extranea natura. Ergo separatio a corpore est ultimus status ejus; et ita ex hoc statu non redit ad
corpus, sicut nec ex viro fit puer.
AG5
Praeterea, mors corporalis in poenam homini est inflicta pro prima praevaricatione, ut patet genes. 2: sicut et
mors spiritualis, quae est separatio animae a Deo, est inflicta homini pro peccato mortali. Sed de morte spirituali
nunquam redeunt ad vitam post sententiam damnationis acceptam.
Ergo nec de morte corporali ad vitam corporalem erit regressus; et sic resurrectio non erit.
SC1
Sed contra est quod dicitur job 19, 25: scio quod redemptor meus vivit, et in novissimo die de terra surrecturus
sum, et rursum circumdabor pelle mea. Ergo resurrectio erit etiam corporum.
SC2
Praeterea, donum Christi est majus quam peccatum Adae, ut patet Rom. 5. Sed mors per peccatum introducta est:
quia si peccatum non fuisset, mors nulla esset. Ergo per donum Christi a morte reparabitur ad vitam.
SC3
Praeterea, membra debent esse corpori conformia.
Sed caput nostrum vivit et in aeternum vivet in corpore et anima: quia resurgens ex mortuis jam non moritur, ut
patet Rom. 6, 9. Ergo et homines, qui sunt ejus membra, vivent in corpore et anima; et sic oportet carnis
resurrectionem esse.
CO
Respondeo dicendum ad primam quaestionem, quod secundum diversas sententias de ultimo fine hominis
diversificatae sunt sententiae ponentium vel negantium resurrectionem. Ultimus enim finis hominis quem omnes
homines naturaliter desiderant, est beatitudo; quam quidam homini posse provenire in hac vita posuerunt; unde
non cogebantur ponere aliam vitam post istam, in qua homo ultimam suam perfectionem consequeretur; et sic
resurrectionem negabant. Sed hanc opinionem satis probabiliter excludit varietas fortunae, et infirmitas humani
corporis, scientiae et virtutis imperfectio et instabilitas, quibus omnibus beatitudinis perfectio impeditur, ut
Augustinus prosequitur in fine de CIV. Dei. Et ideo alii posuerunt aliam vitam esse post hanc vitam, inquantum
homo secundum animam tantum vivebat post mortem; et hanc vitam ponebant sufficere ad naturale desiderium
implendum de beatitudine consequenda.
Unde Porphyrius dicebat, ut Augustinus dicit in Lib. De CIV. Dei, quod animae, ad hoc quod beata sit, omne
corpus fugiendum est; unde tales resurrectionem non ponebant.
Hujusmodi autem opinionis apud diversos diversa erant falsa fundamenta. Quidam enim haeretici posuerunt
omnia corporalia esse a malo principio, spiritualia vero a bono; et secundum hoc oportebat quod anima summe
perfecta non esset, nisi a corpore separata, per quod a suo principio distrahitur, cujus participatio ipsam beatam
facit; et ideo omnes haereticorum sectae quae ponunt corporalia a diabolo esse creata vel formata, negant
corporum resurrectionem. Hujusmodi autem fundamenti falsitas in secundi libri principio ostensa est. Quidam
vero posuerunt totam hominis naturam in anima constare, ita ut anima corpore uteretur sicut instrumento, aut

2052

