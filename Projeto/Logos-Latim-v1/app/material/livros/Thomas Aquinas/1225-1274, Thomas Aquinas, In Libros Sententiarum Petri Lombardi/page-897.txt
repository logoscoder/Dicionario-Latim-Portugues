AG4
Praeterea, non consumitur nisi quod est. Sed dicit innocentius quartus in decretali, quod persona consumpsit
personam. Ergo natura humana habuit personalitatem propriam. Sed non ante assumptionem, quia non fuit ante.
Ergo in ipsa assumptione habuit personalitatem propriam: ergo persona fuit assumpta.
SC1
Sed contra, Augustinus dicit, quod verbum non accepit personam hominis, sed naturam.
SC2
Praeterea, quod assumitur, aliquo modo unitur.
Sed persona non unitur personae: quia sic essent duae personae, quod esse non potest, ut supra dictum est,
quaest. 1, art. 5: vel una composita ex duabus, quod etiam est impossibile, cum persona pars esse non possit.
Ergo persona non est assumpta.
CO
Respondeo dicendum, quod, sicut supra dictum est, quaest. 1, art. 1, quaestiunc. 3, assumens non est assumptum:
unde si persona Dei assumpsisset personam hominis, persona Dei non esset persona hominis; et sic essent duae
personae, quod est haereticum: unde non conceditur quod persona sit assumpta: et etiam quod assumitur, trahitur
ad aliquod completius, ipsum incompletum existens, ut patet ex praedictis, et hoc est contra rationem personae,
quae maximam completionem importat.
RA1
Ad primum ergo dicendum, quod humana natura non praeexistit ante unionem; sed postquam unita est, fuit in
atomo, vel persona verbi.
RA2
Ad secundum dicendum, quod hoc quod dicit: propter personarum diversitatem, non est referendum ad
Christum, sed ad parentes; quia diversae sunt personae patris et matris ejus.
RA3
Ad tertium dicendum, quod separatio dat utrique partium totalitatem, et in continuis dat etiam utrique esse in
actu: unde supposito quod hominem deponeret, subsisteret homo ille per se in natura rationali, et ex hoc ipso
acciperet rationem personae.
RA4
Ad quartum dicendum, quod consumere dicitur proprie destruere quod extitit; et secundum hoc persona
consumpsisset personam, si persona verbi assumpsisset hominem primo existentem. Sed improprie dicitur etiam
consumi quod impeditur ne fiat. Et quia persona divina, quae assumpsit humanam naturam impedit quod natura
humana habeat propriam personalitatem, ideo dicitur consumpsisse personam, quamvis improprie: unde non est
ex hoc extendendum.
EX
Nec divinitas (inquit) Christi, aliena est a natura patris, nec humanitas a natura matris. Contra.
Christus communicat cum patre in una natura numero, cum matre vero non. Ergo non est recta similitudo.
Dicendum, quod non oportet quod sit similitudo quantum ad omnia, sed sufficit quod sit quantum ad aliquid.
Cum (inquit) de Christo audis, quia in forma Dei erat, oportet agnoscere firmissimeque tenere, in illo formae
nomine naturalem plenitudinem debere intelligi. Sciendum, quod natura divina dicitur forma, non quod sit actus
alicujus naturae, sed quia non habet partem sui naturam, nec aliquid potentialitatis in ipsa est. Natura vero
humana dicitur forma, non quia comprehendit principia tantum formalia (comprehendit enim et formam et
materiam), sed per modum quo quidditas compositi dicitur forma totius.
Solum verbum carnem trinitas fecit. Pars ponitur hic pro toto, quia caro pro homine: et ponit infirmiorem, de qua
minus videtur, ut totam naturam nostram videatur assumpsisse, et etiam defectus humanae naturae quos decuit.
Omnem et perfectam naturam divinitatis. Contra.
Omnis signum distributivum est. Sed natura divina est indivisa. Dicendum, quod omnis ponitur pro toto,
secundum quod totum dicitur cui nihil deest, et non ex parte illa quo totum comparatur ad partes, quia natura
divina non habet partes.
Ideoque non sic dicitur divina natura esse homo, sicut Dei filius. Contra. De quocumque praedicatur filius Dei,
praedicatur homo. Sed natura divina est filius Dei. Ergo est homo. Dicendum, quod differentia est inter nomina
substantiva et adjectiva. Substantiva enim significant non tantum formam, sed etiam suppositum formae, unde
possunt praedicari ratione utriusque; et quando praedicantur ratione suppositi, dicitur praedicatio per identitatem;
quando autem ratione formae, dicitur per denominationem, sive informationem: et haec est magis propria
praedicatio, quia termini in praedicato tenentur formaliter. Adjectiva autem tantum significant formam; et ideo
non possunt praedicari, nisi per informationem: unde haec est falsa: essentia est generans; quamvis haec sit vera:
essentia est pater. Cum igitur dicitur, filius Dei est homo, est praedicatio per informationem et identitatem; cum
vero dicitur: essentia divina est homo, est praedicatio per identitatem, quia est idem secundum rem cum
supposito hominis; non autem per informationem, quia natura divina non significatur ut suppositum subsistens in
humana natura. Et ideo dicit Magister, quod non est una vera sicut alia; sed nec tamen dicit eam simpliciter esse
falsam.
897

