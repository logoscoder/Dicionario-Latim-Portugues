suspendit latronem ad pacem civitatis. Sed sententia debet esse efficax et recta: sed ad hoc ut sit efficax, indiget
aliquo adjuvante et propugnante, ut nihil sit impossibile exequi quod per sententiam determinatur; et ad hoc est
ordo virtutum, quae attingunt ultimum in operandis omnibus difficilibus pertinentibus ad ministeria divina; et
ideo attribuitur eis miracula facere: quia obviare legibus naturae, est arduissimum. Ad hoc autem quod sit recta,
indiget aliquo dirigente et imperante; et ad hoc ordo dominationum est, ad quem pertinet dirigere in omnibus
ministeriis divinis, sicut architector in mechanicis, qui etiam est praeceptivus; et ideo hic ordo est primus
secundae hierarchiae, quia ab ipso dirigitur et imperatur quidquid in ministeriis divinis per Angelos agitur; et
secundus est ordo virtutum, a quibus actus potestatum efficaciam habet, sicut et leges saeculares oportet esse
armatas, ut habeant vim coactivam.
Ordinum autem tertiae hierarchiae sic numerus et ordo accipitur: quia cum habeant potestatem limitatam, oportet
quod actus eorum vel limitentur ad unam provinciam, vel ad unum hominem.
Si ad unam provinciam, sic est ordo principatuum, ut princeps Persarum, qui praeerat Persis, de quo habetur
Daniel. 10. Si autem limitatur ad unum hominem, aut est de his quae pertinent ad ipsum tantum; et sic est ordo
Angelorum, unde dicuntur minima nuntiare, quorum est etiam singulos custodire: aut de his quae pertinent ad
bonum multorum, quae explentur per actum unius singularis personae; et ad hoc est ordo Archangelorum, sicut
gabriel qui nuntiavit nativitatem Christi, et joannis baptistae; et ideo nomen eorum compositum est ex duobus
ordinibus extremis: dicuntur enim Archangeli, quasi principes Angeli: et propter hoc etiam dicuntur majora
nuntiare, quia bonum gentis est divinius quam bonum unius hominis, secundum Philosophum.
Numerus autem eorum qui sunt in unoquoque ordine, ignotus est nobis.
RA1
Ad primum ergo dicendum, quod divisio hierarchiae in ordines est totius potestativi in partes potentiales, sicut
anima dividitur in suas potentias: et hoc totum est quasi medium inter totum universale et integrale. Universale
enim est secundum essentiam et completam virtutem in qualibet sua parte, unde de omnibus aequaliter
praedicatur; sed integrale nec est secundum essentiam nec secundum virtutem totam in unaquaque suarum
partium, et ideo nullo modo de parte praedicatur; sed totum potentiale adest quidem secundum essentiam cuilibet
parti, sed secundum completam virtutem est in parte suprema, quia semper superior potentia habet in se
completius ea quae sunt inferioris: et ista est comparatio hierarchiae ad ordines.
RA2
Ad secundum dicendum, quod omnes homines sunt unius speciei; et ideo in omnibus est unus modus communis
recipiendi divinas illuminationes, et propter hoc omnium est hierarchia una. Sed Angeli sunt diversarum
specierum; et propter hoc in diversis hierarchiis ordinantur secundum diversum modum receptionis, ut dictum
est. Sed verum est quod quaelibet natura in Angelis est magis una et simplex quam natura humana, quae est
ultima natura intellectualis.
RA3
Et per hoc patet responsio ad tertium: quia sicut humanae hierarchiae sunt tres ordines, secundum dionysium, ita
et cujuslibet caelestis; unde secundum tres hierarchias sunt novem ordines, ut sic in omnibus trinitatis similitudo
reluceat, secundum principium, medium et finem.
RA4
Ad quartum dicendum, quod in nostra hierarchia distinguuntur ordines secundum tres actiones hierarchicas: quia
ministrorum est purgare, sacerdotum illuminare simul et purgare; sed episcoporum perficere. Talis autem
distinctio non potest esse in caelesti hierarchia: quia minimus ordo Angelorum est superior supremo ordine
nostrae hierarchiae: unde potest et perficere et illuminare et purgare.
RA5
Ad quintum dicendum, quod diversitas proportionum potest sumi multipliciter; aut secundum diversum genus
proportionis, sicut duplum et sesquialterum; quorum primum est multiplex, secundum superparticulare: alia est
enim genere proportio quatuor ad duo, quoniam dupla; et trium ad duo, quoniam sesquialtera: aut secundum
diversas species ejusdem generis, sicut duplum et triplum; quorum est unum genus proportionis, scilicet
multiplex: aut secundum diversos numeros in eadem specie proportionis, ut quatuor ad duo, et sex ad tria: et
prima diversitas competit distinctioni hierarchiarum, secunda distinctioni ordinum, tertia distinctioni personarum
unius ordinis.
RA6
Ad sextum dicendum, quod dona secundum quae distinguuntur ordines, sunt dona perficientia in actibus
hierarchicis, et haec variantur, ut dictum est: dona autem et virtutes perficiunt ad actus personales; et ideo
secundum ea ordines non distinguuntur.
RA7
Ad septimum dicendum, quod ordinatio dionysii est rationabilior; quia ipse distinguit secundam hierarchiam a
tertia secundum universale et particulare, non limitatum et limitatum: et ideo virtutes ponit in secunda, et
principatus in tertia. Gregorius autem non multum intendit ordinare, sed numerare. Nihilominus ista ordinatio
potest sumi secundum actus exteriores et secundum conformitatem ad nostram hierarchiam: et quia in nostra
hierarchia habentes praelationem sunt super personas privatas, ideo in secunda hierarchia ordinat illos quorum
477

