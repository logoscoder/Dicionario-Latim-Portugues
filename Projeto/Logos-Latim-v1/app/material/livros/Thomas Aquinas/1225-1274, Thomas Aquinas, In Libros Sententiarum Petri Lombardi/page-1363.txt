Ad secundum dicendum, quod quamvis occisio animalium esset secundum se inutilis, tamen inquantum
ordinabatur ad cultum Dei, ex divina institutione utilis erat, et ejus utilitates tanguntur in Glossa, Rom. 5: lex
data est ad domandum superbum, ut scilicet Deo offerret potius quam idolis; ad flagellandum durum, inquantum
erat ad satisfactionem; ad instruendum insipientem, ratione significationis, ad ostensionem delicti, et humanae
infirmitatis; et hoc respondet primis duobus; ad manifestationem et testimonium gratiae, et futurorum
significationem; et hoc exponit tertium.
RA3
Ad tertium dicendum, quod lex secundum Augustinum data est quantum ad hujusmodi sacramenta duris et
superbis in flagellum et onus, ut oneratis divinis sacrificiis non liberet eis ad idolatriam declinare; sed perfectis in
signum, et parvulis in paedagogum: et quantum ad hoc poterat esse eorum usus meritorius.
RA4
Ad quartum dicendum, quod Magister loquitur de illis sacrificiis, secundum quod habebant aliquam rationem
displicentiae ex hoc quod idolis immolabantur; et quantum ad hoc non habebant rationem meriti.
Articulus 5C
AG1
Ulterius. Videtur quod non purgabant ab immunditiis carnis. Aut enim illae immunditiae sunt pure corporales,
aut spirituales. A corporalibus pure non mundabant, immo magis inquinare videbantur. Similiter nec a
spiritualibus, quia spirituales ab anima in corpus fiunt: quia secundum Augustinum, non inquinatur corpus, nisi
prius anima inquinata fuerit. Dicta autem sacramenta animam non mundabant, cum gratiam non conferrent. Ergo
neque carnem.
AG2
Praeterea, inter omnia sacramenta veteris legis magis erat purgativum cinis vitulae aspersus.
Sed hic magis immundabat quam purgaret: quia sacerdos, qui vitulum immolaverat, immundus efficiebatur, ut
patet Num. 19. Ergo nec alia sacramenta purgabant.
AG3
Praeterea, sacramenta novae legis sunt majoris efficaciae quam sacramenta veteris legis. Sacramenta autem
novae legis non purgant ab irregularitatibus.
Ergo nec sacramenta veteris legis ab eis purgabant; quas irregularitates Magister hic exponit immunditias carnis.
SC1
Sed contra est quod dicitur Hebr. 9, 13: sanguis hircorum, et sanguis vitulae aspersus inquinatos sanctificat ad
emundationem carnis.
SC2
Praeterea, sicut sacramenta nostra dicuntur spiritualia, ita et illa carnalia dicebantur; Heb. 9, 1: habuit prius
testamentum justificationes culturae.
Glossa: non veras et spirituales, sed pro modo culturae carnalis. Sed sacramenta novae legis purgant ab
immunditiis spiritualibus. Ergo illa purgabant ab immunditiis carnis.
CO
Ad tertiam quaestionem dicendum, quod veteris legis intentio erat homines ad timorem et reverentiam Dei
inducere, et a carnalibus ad spiritualia trahere paulatim; et ideo instituit multa impedimenta, quibus homines ab
usu illorum sacramentorum frequenter impedirentur, ut sic magis in reverentia haberentur, quia omne rarum
carum; et sic etiam paulatim a carnalibus observantiis dissuescerent, quandoque totaliter abstrahendi in tempore
gratiae. Et haec impedimenta immunditiae carnis dicebantur, quibus homo corporaliter accedere ad sancta
inidoneus efficiebatur; et ab his carnis immunditiis sacramenta legis purgabant.
RA1
Ad primum ergo dicendum, quod immunditiae illae non erant spirituales, quasi a peccato causatae semper, sed
quasi a sacramentis prohibentes.
RA2
Ad secundum dicendum, quod sacerdos lavabat manus et vestimenta, ne cum manibus sanguinolentis et cinerosis
alia tangeret; et quia sacrorum ad communia non debet esse commixtio; unde etiam uncti chrismate manus
lavant, et abstergunt.
Immundus autem reputabatur propter tria. Primo ut sacerdotes essent sub onere, sicut et alii. Secundo ad
tollendum superbiam sacerdotum de hoc quod alios sanctificabant. Tertio ad significandum quod sacerdos novi
testamenti propter maximam sanctitatem sacrificii semper debet se inidoneum reputare.
RA3
Ad tertium dicendum, quod in nova lege non sunt irregularitates tot sicut in veteri lege, nec sunt nisi in ministris
ecclesiae, in quibus requiritur maxima idoneitas propter sacramentorum sanctitatem; ideo tales irregularitates
non ita facile absterguntur.
EX

1363

