RA3
Ad tertium dicendum, quod non potest licite possideri domus proximi nisi dominio translato in alterum, et tunc
desinit esse proximi; et ideo non simpliciter prohibetur concupiscentia domus, sed concupiscentia domus
proximi, cum ipsum concupiscentiae nomen, quia intensionem desiderii dicit, in quamdam superfluitatem sonare
videatur, et ita in malum.
RA4
Ad quartum dicendum, quod concupiscentia curiositatis, quae fit per oculos, reducitur ad concupiscentiam
delectationis carnis, ad quam etiam reducuntur delectationes aliorum sensuum sicut ad principalius.
Concupiscentia autem honoris, dignitatis, vel hujusmodi, reducitur ad concupiscentiam temporalium bonorum
quorum dignitas numismate mensuratur. Et sic patet quod omnis concupiscentia aliquo modo istis duobus
mandatis prohibetur, secundum regulam superius de intellectu praeceptorum datam.
RA5
Ad quintum dicendum, quod lex non datur nisi rationem habenti; unde illa concupiscentia tantum directe
praecepto legis prohibetur quae ad rationis consensum pertingit, quae peccatum mortale est.
Concupiscentia autem quae est in primis motibus non est contra legem, sed praeter legem; et ideo peccatum
veniale est.
|a2 Articulus 2: Utrum lex mosaica cohibeat tantum manum, an etiam animum.
AG1
Ad secundum sic proceditur. Videtur quod lex mosaica non solum manum, sed etiam animum cohibere debeat.
Ejusdem enim est animum ordinare ad virtutem, et cohibere a peccato. Sed lex mosaica ordinat animum ad
virtutem, ut patet Deut. 6, 5: diliges Dominum Deum tuum ex toto corde tuo. Ergo et ipsa etiam cohibet animum
a peccato.
AG2
Praeterea, concupiscentia in anima est. Sed lex vetus cohibet a concupiscentia, ut patet in his duobus praeceptis.
Ergo cohibet animum a peccato.
AG3
Si dicatur, quod non cohibeat ab omni concupiscentia; contra. Sub his duobus praeceptis, ut dictum est, omnis
concupiscentia prohibetur. Sed haec duo praecepta in veteri lege edita sunt. Ergo totaliter animum a peccato
cohibebat.
AG4
Si dicas, quod hoc intelligitur quo ad caeremonialia; contra. Caeremonialia enim legis non praecipiebant ab
aliquo peccato abstinere, sed potius quid in figuram esset faciendum. Ergo non magis manum quam animum
cohibebant.
AG5
Praeterea, lex Moysi perfectior erat quam lex civilis. Sed lex civilis non tantum cohibet manum, sed etiam
animum; alias ad virtutem non induceret, quae principaliter in animo consistit.
Ergo lex mosaica non tantum cohibet manum, sed animum.
SC1
Sed contra, lex nova est perfectior quam lex vetus. Sed nihil potest esse perfectius quam cohibitio animi et
manus. Ergo in lege veteri non cohibebatur utrumque.
SC2
Praeterea, Matth. 5, Dominus supra praecepta legis, quae ad factum exterius pertinent, sicut de homicidio, facit
additionem de interiori actu peccati, sicut de ira: quod non esset, si lex vetus animum cohiberet. Ergo lex vetus
animum non cohibebat.
SC3
Praeterea, nihil cohibet animum nisi gratia. Sed vetus lex gratiam non conferebat. Ergo animum non cohibebat.
CO
Respondeo dicendum, quod coactio legis, secundum Philosophum in fine ethic., ad hoc necessaria est, ut illi qui
persuasionibus ad bonum non inclinantur, per poenas cogantur: unde cohibitio legis se extendit quantum poena
inflicta per legem. Sicut autem lex vetus infirmis animis non nisi terrena promittebat, ita etiam pro peccatis
temporalem poenam infligebat, oculum pro oculo, dentem pro dente. Poenae autem temporales pro peccatis
animi infligi non possunt nisi quatenus in actum exteriorem prorumpunt; alias enim ab homine de eis judicari
non potest; et ideo lex vetus manum et non animum cohibere dicebatur.
Lex autem nova aeterna promittit et comminatur in praemium et poenam; aeterna autem poena ab illo judice
infligitur qui est cordis scrutator; et ideo non solum manum, sed etiam animum cohibet: quod patet in hoc
praecepto: non occides, pro cujus transgressione lex vetus hominem occidebat: sed pro ira interiori lex nova
poenam aeternam comminatur: qui enim irascitur fratri suo, reus erit Concilio; Matth. 5, 22.
RA1

1340

