est similitudinem suam in altero efficere; et ideo id quod est per se intentum ab agente, est quod aliquod bonum
efficiatur; unde bonum per se causam habet; sed defectus incidit praeter intentionem agentis. Hoc autem
contingit tripliciter.
Aut ex parte ejus quod intentum est ab agente, quod cum non compatiatur secum quamdam aliam perfectionem,
excludit eam, ut patet in generatione naturali. Ignis enim intendit formam suam in materiam inducere; sed quia
forma ignis non compatitur formam aeris, inde sequitur praeter intentionem agentis privatio formae aeris. Aut ex
parte materiae recipientis actionem, quae indisposita est ad consequendam perfectionem quam agens intendit
inducere, ut patet in naturalibus in partubus monstruosis, et in artificialibus in ligno nodoso, quod non dirigitur
ad actionem artificis; unde remanet artificiatum aliquem defectum habens. Aut ex parte instrumenti, ut patet in
claudicatione, quia a virtute gressiva sequitur gressus distortus propter curvitatem cruris. Malum autem culpae ex
duobus horum modorum contingere potest; scilicet vel ex parte ejus quod intentum est, vel ex parte instrumenti.
Ex defectu enim materiae, culpae malum non accidit: quia operationes morales non sunt factiones, ut per eas
aliquid in materia constituatur, ut in 6 ethic. Dicitur, sed sunt actiones in ipsis agentibus permanentes, et eos
perficientes aut corrumpentes: in omnibus enim peccatis quae per deliberationem rationis procedunt, malum
incidit ex parte ejus quod intentum est: sicut enim in naturalibus non possunt esse duae formae substantiales
ultimae actu perficientes eamdem partem materiae, ita non possunt esse duo ultimi fines voluntatis; unde sicut
agens naturale ex hoc quod inducit unam formam, causat defectum alterius formae; ita etiam voluntas ex hoc
quod alicui tamquam ultimo fini inhaeret, quod debitus sibi finis non est, avertitur a fine ultimo sibi debito, in
quo completur ratio mali culpae, praeter intentionem voluntatis. Peccata vero quae praeter deliberationem
rationis procedunt, ut primi motus, incidunt ex defectu instrumenti, idest inferiorum virium, quae sunt sicut
instrumenta voluntatis, aut rationis; sicut patet in primis motibus. Sic ergo patet quod eo modo quo malum
causam habere potest, bonum efficiens causa mali est, scilicet per accidens; non autem id quod est perfectum et
summum bonum: quod patet per similitudinem in agentibus naturalibus, in quibus invenitur aliquod agens
universale, et aliquod agens particulare. Agens particulare, quod habet actionem determinatam ad unam formam,
sicut est causa formae illius, ita est causa privationis formae alterius, ut patet in igne vel aqua: sol autem cum sit
causa agens universaliter ad omnem formam inferiorem corporalem, non est causa privationis formae, nisi per
suam elongationem, ut dicitur in 2 gener..
Similiter etiam illud quod est bonum particulare, causando aliquod bonum determinatum, excludit bonum
alterum, quod non se cum illo compatitur; bonum autem completum, quod universaliter omnis boni causa est,
non est causa defectus alicujus boni, neque etiam per suam absentiam: quia ipsum, quantum in se est, semper
praesens est, vicissitudinem non patiens absentiae et praesentiae.
RA1
Ad primum ergo dicendum, quod boni effectus per se est salvare et producere; sed etiam corruptio vel privatio
potest esse per accidens effectus boni, ut dictum est.
RA2
Ad secundum dicendum, quod bonum in toto universo contingit ut in pluribus, malum autem ut in paucioribus:
plures enim sunt partes universi in quibus malum naturae accidere non potest, scilicet superiora corpora, quam
illae in quibus malum naturae accidit, scilicet inferiora corpora, in quibus etiam malum naturae, ut in paucioribus
est; quia causae naturales non deficiunt a suis ordinatis effectibus nisi in minori parte. Similiter etiam est in
voluntariis, si accipiatur completa causa, quae est voluntas per habitum perfecta; quia haec ab actu virtutis ut in
minori parte deficit. Voluntas autem nondum per habitum perfecta, est incompleta causa, quia se ad utrumlibet
habet: et sicut mala pluribus modis contingunt quam bona, ita in pluribus flectitur in mala quam in perfecte bona.
In nullo enim voluntas hoc modo deficit ut saltem in aliqua bona non convertatur: quia malum, si perfectum sit,
seipsum destruit, ut in 4 ethicor.
Dicitur.
RA3
Ad tertium dicendum, quod causa secunda habet per se effectum, secundum quod est sub causa prima; et ideo
talis effectus qui per se est ejus, in causam primam reducitur; sed si sit aliquis defectus ejus per accidens,
inquantum exit ab ordine causae primae, non oportet quod effectus ille in causam primam reducatur; sicut patet
in crure claudicante: quidquid enim de ratione gressus est in claudicatione, totum efficitur mediante crure a
virtute gressiva; sed crus, inquantum est improportionatum virtuti gressivae, inducit deformitatem quae est in
claudicatione; unde non oportet quod talis deformitas sit effectus virtutis gressivae. Ita etiam bona particularia
non sunt causae per accidens aliquorum defectuum nisi secundum quod deficiunt a perfectione summi boni; unde
non oportet quod defectus illi qui consequuntur, in summum bonum sicut in causam reducantur.
RA4
Ad quartum dicendum, quod in voluntate creata invenitur duplex defectus. Unus qui est potentialis causa mali,
scilicet esse ex nihilo: ex hoc enim quod ex nihilo est, potest deficere peccando, secundum vertibilitatem
electionis. Non tamen iste defectus est actualis causa mali: quia sequeretur quod voluntas semper deficeret, sicut
crus claudum semper claudicat. Alius autem est defectus actualis, secundum quod actu deficit: et quidquid
procedit ab ipsa, prout sub isto defectu stat, totum est malum.
717

