RA3
Ad tertium dicendum, quod quamvis duae naturae sint distinctae secundum se, tamen sunt unitae in persona; et
quia unus honor debetur divinae naturae et personae; ideo per consequens unus honor debetur divinae naturae et
humanae, cui debetur unus honor qui et personae divinae.
Articulus 3C
AG1
Ulterius. Videtur quod non debeat Deo exhiberi latria secundum aliquos corporales ritus. Sicut enim dicit
apostolus ad Galat. 4, homines in veteri lege sub elementis hujus mundi servientes, erant quasi pueri sub
paedagogo positi. Sed, sicut ipse dicit, veniente plenitudine temporis jam non sumus sub paedagogo. Ergo non
debemus Deo latriam exhibere secundum corporales actus.
AG2
Praeterea, joan. 4, 24, dicitur: spiritus est Deus; et eos qui adorant eum, in spiritu et veritate oportet adorare. Ergo
non oportet quod eum adoremus corporalibus actibus, vel genuflectendo vel cantando.
AG3
Praeterea, Deus ubique est. Ergo non magis debemus ad orientem adorare quam ad aliam partem.
SC1
Sed contra, nos et spiritum et corpus habemus a Deo. Sed secundum hoc quod ab eo sumus eum adoramus. Ergo
et spiritualiter et corporaliter eum debemus adorare.
CO
Ad tertiam quaestionem dicendum, quod in nobis est triplex bonum; scilicet spirituale, corporale, et extrinsecum;
et quia haec omnia in nobis a Deo sunt, ideo secundum omnia debemus Deo latriam exhibere: et secundum
spiritum exhibemus ei debitam dilectionem; secundum corpus prostrationes et cantus; secundum exteriora autem,
sacrificia, luminaria, et hujusmodi: quae Deo non propter ejus indigentiam exhibemus, sed in recognitionem
quod omnia ab ipso habemus: et sicut eum ex omnibus recognoscimus, ita etiam eum ex omnibus honoramus.
RA1
Ad primum ergo dicendum, quod corporalia erant in veteri lege pure corporalia, quia gratiam non continebant;
erant tamen signa spiritualium: sed corporalia quae nos Deo exhibemus, non sunt pure corporalia; sed sunt
sacramenta continentia gratiam, et sacramentalia. Unde non est simile de nova et veteri observantia.
RA2
Ad secundum dicendum, quod quamvis Deus sit spiritus, est tamen creator corporis; et ideo principaliter ei in
spiritu servire debemus; secundario autem in corpore; et ideo etiam vocaliter oramus, ut sibi non solum spiritus,
sed etiam lingua carnis obsequatur, ut nos ipsos et alios ad laudem Dei excitemus.
RA3
Ad tertium dicendum, quod quamvis Deus ubique sit, tamen institutum est ab ecclesia ut sacrificium Missae ei
offeratur versus orientem, propter tria. Primo propter significationem: quia a Deo est nobis mentis illuminatio,
sicut lumen corporale ab oriente. Secundo, quia est nobilior pars orbis; et omne quod est nobilius apud nos, Deo
debemus. Tertio, propter opera quaedam notabilia ipsius in oriente: quia ipse movet caelum, cujus motus ab
oriente incipit; ipse etiam Paradisum in oriente constituit; ipse etiam ab oriente ad judicium veniet, sicut ad
orientem ascendit.

|+d9.q2 Distinctio 9, Quaestio 2
|a0 Prologus
Deinde quaeritur de dulia; et circa hoc quaeruntur tria: 1 quid sit; 2 utrum habeat diversas species; 3 cui
debeatur.
|a1 Articulus 1: Utrum latria et dulia sint idem.
AG1
Ad primum sic proceditur. Videtur, quod dulia sit idem quod latria. Deo enim non debetur nisi unus honor. Sed
debetur ei dulia et latria, sicut dicit Glossa super illud psalm. 7: Domine Deus meus, in te speravi. Dominus
omnium per potentiam; cui debetur dulia: Deus omnium per creationem, cui debetur latria. Ergo dulia et latria
sunt idem.
AG2
Praeterea, eadem virtus caritatis est qua diligitur Deus, et proximus. Sed latria honoratur Deus, dulia proximus.
Ergo est eadem virtus.
AG3
Praeterea, differentia secundum materiam non diversificat speciem, ut dicitur 10 metaphys..
939

