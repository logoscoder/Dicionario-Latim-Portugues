Articulus 2B
AG1
Ulterius. Videtur quod per sanctificationem in utero, immunitatem a peccato actuali consecuta non sit. Sicut
enim dicit Augustinus, maria per quam gestum est mysterium incarnationis salvatoris, in morte Domini
dubitavit, non tamen in dubitatione permansit. Sed dubitatio de fide peccatum est. Ergo non fuit a peccato
omnino immunis.
AG2
Praeterea, Ambrosius dicit super illud Luc. 1: spiritus sanctus superveniet in te, spiritus sanctus in virginem
superveniens mentem ipsius ab omni sorde vitiorum castificavit. Sed sordes vitiorum ex peccato consequuntur.
Ergo beata virgo post primam sanctificationem peccavit.
AG3
Praeterea, Augustinus dicit in libro de perfectione justitiae: esse sine peccato, de solo unigenito in hac vita dici
potest. Ergo de beata virgine dici non potest.
SC1
Sed contra, bernardus epistola 174 ad lugdunenses dicit. Puto quod copiosior gratia sanctificationis in ipsam
descendit, quae non solum ortum ejus sanctificavit, sed eam ab omni peccato deinceps custodivit immunem.
Ergo per primam sanctificationem immunitatem ab omni peccato consecuta est.
SC2
Praeterea, sapientiae 1, 4, dicitur: in malevolam animam non introibit sapientia, nec habitabit in corpore subdito
peccatis. Sed Dei sapientia non solum animam virginis intravit, sicut et de ceteris dicitur Sap. 7, 27: in animas
sanctas se transfert; sed et corpus ejus inhabitavit, carnem de ea assumens.
Ergo in ea nullum peccatum fuit: quod colligi potest ex eo quod dicitur Cant. 4, 7: tota pulchra es, amica mea, et
macula non est in te.
CO
Ad secundam quaestionem dicendum, quod sicut in prima sanctificatione fuit quaedam inchoatio emendationis,
remoto peccato originali quantum ad culpam, et ligato fomite; ita etiam fuit quaedam inchoatio confirmationis:
quia per gratiam sanctificantem immunitatem a peccato deinceps consecuta est: quae quidem immunitas a tribus
causabatur; scilicet ex ligatione fomitis, qui ad malum non incitabat; ex inclinatione gratiae, quae in bonum
ordinabat, quamvis nondum per eam liberum arbitrium esset in fine ultimo stabilitum, sicut est in beatis, qui ad
finem viae pervenerunt; et iterum ex conservatione divinae providentiae, quae eam intactam custodivit ab omni
peccato, sicut et in primo statu hominem ab omni nocivo protexisset.
RA1
Ad primum ergo contra hoc objectum dicendum, quod dubitatio, quae sonat infirmitatem fidei, sine peccato esse
non potest; nec talis dubitatio in beata virgine fuit in tempore passionis; sed in ea remansit fides firmissima,
etiam apostolis dubitantibus.
Sed fuit in ea quaedam dubitatio admirationis, dum considerabat eum quem tam digne genuerat, sic ignominiose
tractari.
RA2
Ad secundum dicendum, quod sordes vitiorum, a quibus in conceptione salvatoris beata virgo castificata dicitur,
non fuerunt aliqua peccata venialia, sed reliquiae quaedam originalis peccati, sicut recedente habitu adhuc
aliquae dispositiones manent.
Vel dicendum, quod castificatio a sordibus vitiorum non intelligitur remotio existentium, sed impedimentum
futurarum sordium.
RA3
Ad tertium dicendum, quod esse sine peccato dicitur esse proprium Christo, quia ipse nunquam nec actuali nec
originali macula infectus est. Sed virgo mater ejus fuit quidem peccato originali infecta, a quo emundata fuit,
antequam ex utero nasceretur: sed a peccato actuali omnino immunis fuit.
RC
Alia duo concedimus.
Articulus 2C
AG1
Ulterius. Videtur, quod per secundam sanctificationem, quae in conceptione salvatoris fuit, confirmationem in
bono consecuta non fuerit. Quod enim quis jam habet adipisci ulterius non potest.
Sed si beata virgo ex prima sanctificatione immunitatem a peccato habuit, ex tunc confirmata fuit: non enim
certitudo impeccabilitatis habetur nisi per justitiam confirmatam. Ergo per secundam sanctificationem
confirmationem gratiae adepta non est.
AG2

856

