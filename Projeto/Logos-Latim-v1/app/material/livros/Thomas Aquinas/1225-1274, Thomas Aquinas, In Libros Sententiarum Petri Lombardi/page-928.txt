Ad primum ergo dicendum, quod quamvis humana natura adveniat filio Dei post esse completum, tamen filius
Dei totus subsistit in utraque natura: non autem ita est de toto homine ad capillum; et ideo ratio non procedit.
RA2
Ad secundum dicendum, quod ratio illa procedit de his quae aguntur in tempore.
RA3
Et similiter ad tertium; et ideo non sunt ad propositum.
|a5 Articulus 5: Utrum in Christo sint duae filiationes.
AG1
Ad quintum sic proceditur. Videtur, quod in Christo sint duae filiationes. Multiplicata enim causa, multiplicatur
effectus. Sed nativitas est causa filiationis. Ergo cum in Christo sint duae nativitates, erunt in ipso duae
filiationes.
AG2
Praeterea, relativa sunt quorum esse est ad aliud se habere. Sed esse filiationis aeternae non est ad matrem
Christi se habere. Ergo per eam non refertur ad matrem. Sed aliqua filiatione refertur ad matrem. Ergo in Christo
sunt duae filiationes.
AG3
Praeterea, relativa posita se ponunt, et interempta, se interimunt. Sed maternitate interempta a virgine, non
interimitur filiatio aeterna. Ergo oportet ponere aliam filiationem, quae ponatur posita maternitate, et interimatur
ea remota.
AG4
Praeterea, motus diversificatur per terminos.
Sed sicut motus habet speciem a terminis, ita relatio.
Ergo cum Christus sit filius patris et matris, oportet quod alia filiatione ad utrumque referatur.
AG5
Praeterea, Philosophus probat, quod scientia non refertur ad scientem: quia cum referatur ad scibile, et hoc sit
suum esse inquantum ad aliquid est, oporteret, si diceretur ad scientem, quod haberet duplex esse. Si ergo
filiatione refertur Christus ad patrem et matrem, oportet quod sint duae filiationes secundum esse.
AG6
Praeterea, sicut supra, dist. 1, Magister dixit, pater posset carnem assumere. Sed si de virgine carnem
assumpsisset, filius virginis diceretur. Non autem referretur ad virginem filiatione aeterna, quia eam non habet.
Ergo filiatione temporali. Ergo eadem ratione oportet in Christo ponere filiationem temporalem.
SC1
Sed contra, filiatio est proprietas personalis.
Sed in Christo est tantum una persona. Ergo tantum una filiatio.
SC2
Praeterea, sicut Christus est filius patris et matris, ita quilibet alius homo. Sed non alia filiatione refertur homo ad
patrem et matrem. Ergo nec in Christo sunt duae filiationes.
SC3
Praeterea, duo accidentia ejusdem rationis non possunt esse in eodem subjecto: unde eadem paternitate homo
refertur ad multos filios. Sed suppositum filiationis in Christo est unum tantum.
Ergo in eo non possunt esse plures filiationes, sed una tantum.
SC4
Praeterea, quodlibet continuum est majus omnibus suis partibus. Sed in quolibet continuo sunt infinitae partes in
potentia. Ergo ad hoc quod aliquid referatur ad diversa per diversas relationes, oportet quod sint infinitae
relationes in aliquo continuo, quod est inconveniens; et iterum quod in quolibet continuo sint tot aequalitates
quot rebus aequale est.
CO
Respondeo dicendum, quod, sicut in 1 Lib. Dist. 26, qu. 2, art. 2, dictum est, relatio non habet ex hoc quod ad
alterum dicitur, quod sit aliquid in rerum natura; sed hoc habet ex eo quod relationem causat, quod est in re quae
ad alterum dicitur. Et quia ex eo res habet unitatem et multitudinem ex quo habet esse; ideo secundum id in quo
relatio fundatur, judicandum de ea est, utrum sit secundum rem una, vel plures. Sunt ergo quaedam relationes
quae fundantur super quantitatem, sicut aequalitas, quae fundatur super unum in quantitate; et cum unitas
quantitatis non sit nisi una in re una, inde est quod per unam aequalitatem est res aequalis omnibus quibus dicitur
aequalis. Aliae vero relationes fundantur super actionem et passionem: et in istis considerandum est, quod una
passio respondet duabus actionibus, quando neutrum agens sufficit per se ad actionem complendam, sicut est in
eo qui una nativitate nascitur ex patre et matre; unde in patre et matre sunt duae relationes secundum rem, sicut
et duae actiones; sed in nato est una relatio secundum rem, secundum quam refertur ad patrem et ad matrem,
sicut et passio una. Item considerandum est quod quaedam relationes non innascuntur ex actionibus secundum
quod sunt in actu, sed magis secundum quod fuerunt; sicut aliquis dicitur pater postquam ex actione est effectus
928

