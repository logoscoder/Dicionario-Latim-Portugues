peccatum mortale, est actualis placentia; quia omne peccatum mortale in actu consistit. Potest autem contingere
quod aliquis postquam veniale peccatum commisit, nihil actualiter cogitet de peccato vel dimittendo vel tenendo;
sed cogitet forte quod triangulus habet tres angulos aequales duobus rectis; et in hac cogitatione obdormiat, et
moriatur. Unde patet quod haec opinio omnino irrationalis est.
Et ideo cum aliis dicendum, quod culpa venialis in eo qui cum gratia decedit, post hanc vitam dimittitur per
ignem Purgatorium; quia poena illa aliqualiter voluntaria, virtute gratiae habebit vim expiandi culpam omnem
quae simul cum gratia stare potest.
RA1
Ad primum ergo dicendum, quod Glossa loquitur de peccato mortali. Vel dicendum, quod quamvis in hac vita
non corrigatur in se, corrigitur tamen in merito; quia hic homo meruit, ut ibi illa poena sit meritoria sibi.
RA2
Ad secundum dicendum, quod peccatum veniale contingit ex corruptione fomitis, qui in anima separata in
Purgatorio existente non erit; et ideo non poterit peccare venialiter; sed remissio culpae venialis est ex gratia
informante, quae in Purgatorio erit in anima separata; et ideo non est simile.
RA3
Ad tertium dicendum, quod venialia non variant statum hominis; quia neque tollunt neque diminuunt caritatem,
secundum quam mensuratur quantitas gratuitae bonitatis animae; et ideo per hoc quod venialia dimittuntur, talis
manet anima qualis prius.
RA4
Ad quartum dicendum, quod post hanc vitam non potest esse meritum respectu praemii essentialis; sed respectu
alicujus accidentalis potest esse quamdiu manet homo in statu viae aliquo modo; et ideo in Purgatorio potest esse
actus meritorius quantum ad remissionem culpae venialis.
RA5
Ad quintum dicendum, quod quamvis veniale ex pronitate fomitis contingat, tamen culpa in mente consequitur;
et ideo etiam destructo fomite, culpa adhuc manere potest.
Articulus 3B
AG1
Ulterius. Videtur quod ignis Purgatorius non liberet a reatu poenae. Omnis enim purgatio respicit foeditatem.
Sed poena non importat aliquam foeditatem. Ergo ignis Purgatorius non liberat a poena.
AG2
Praeterea, contrarium non purgatur nisi per suum contrarium. Sed poena contrariatur poenae.
Ergo per poenam Purgatorii non purgatur aliquis a reatu poenae.
AG3
Praeterea, 1 corinth. 3, super illud: salvus erit, sic tamen etc., dicit Glossa vetus: ignis iste est tentatio
tribulationis, de qua scriptum est: vasa figuli probat fornax; Eccli. 27, 6. Ergo homo expiatur ab omni poena per
poenas hujus mundi saltem per mortem, quae est maxima poenarum, et non per Purgatorium ignem.
SC1
Sed contra, poena Purgatorii est gravior quam poena quaelibet hujus mundi, ut supra dictum est.
Sed per poenam satisfactoriam, quam aliquis in hac vita sustinet, expiatur a debito poenae. Ergo multo fortius
per poenam Purgatorii.
CO
Ad secundam quaestionem dicendum, quod quicumque est debitor alicujus, per hoc a debito absolvitur quod
debitum solvit; et quia reatus nihil est aliud quam debitum poenae; per hoc quod aliquis poenam sustinet quam
debebat, a reatu absolvitur; et secundum hoc poena Purgatorii a reatu purgat.
RA1
Ad primum ergo dicendum, quod reatus, quamvis non importet foeditatem quantum in se est, tamen habet
ordinem ad foeditatem ex causa sua.
RA2
Ad secundum dicendum, quod poena quamvis non contrarietur poenae, tamen contrariatur reatui ad poenam;
quia ex hoc manet obligatio ad poenam quod poenam non sustinuit quam debebat.
RA3
Ad tertium dicendum, quod in eisdem verbis sacrae Scripturae latet multiplex intellectus; unde et ille ignis potest
intelligi tribulatio praesens, vel poena sequens; et per utramque venialia purgari possunt. Sed quod mors
naturalis ad hoc non sufficiat, supra dictum est, dist. 20, art. 1, quaest. 3, ad 3.
Articulus 3C
AG1

1817

