etiam voluntas sua cum sit libera, magis etiam quam aliqua voluntas; non habet causam nisi finem voluntatis
suae. Finis autem voluntatis suae est sua bonitas, quae est ipsemet: unde dicitur communiter quod Deus vult hoc
propter bonitatem suam, non quia scit hoc, vel quia hoc factum est. Sed tamen effectus voluntatis ejus, scilicet
ipsum volitum ordinatum ad bonitatem suam, potest procedere ex aliqua causa quam Deus praescivit ab aeterno;
et istum ordinem causae ad causatum Deus vult, et vult quod effectus sit quia causa est; non autem ita quod
causalitas referatur ad voluntatem, sed ad volitum: et ista causa voliti, non volendi, dicitur ratio quaedam
voluntatis ex parte effectus. Sed haec causa in quibusdam habet completam rationem causae, et sufficienter
inducit effectum, quandoque vero est tantum dispositio. Ita etiam ad duplicem effectum praedestinationis
diversimode se habet nostra operatio; quia opus meritorium informatum gratia, est causa meritoria gloriae; sed
opus bonum praecedens gratiam, non est causa meritoria ejus, sed solum dispositio quaedam. Unde patet quod
praedestinatio causam non habet, sed habet rationem ex parte effectus, secundum quam rationalis et justa dicitur.
RA1
Ad primum ergo dicendum, quod in illis verbis Ambrosii non designatur quod opus nostrum sit causa voluntatis
divinae, neque etiam quod sit causa ipsius dationis gratiae, sed solum dispositio quaedam; ut hoc intelligatur non
de opere sequente gratiam, quod virtutem merendi habet a gratia, et neque causa ejus est, neque dispositio ad
ipsam; sed de opere praecedente, quod est dispositio ad gratiam. Illi enim Deus proponit gratiam infundere quem
praescit se ad gratiam praeparaturum; non tamen propter praeparationem, quae non est sufficiens causa gratiae,
nec finis voluntatis ejus, sed propter bonitatem suam. Vult tamen quod iste habeat gratiam, quia praeparavit se,
secundum modum loquendi quo dicitur, quod dat sibi gratiam quia praeparavit se; ut conjunctio denotet
dispositionem et non causam. Sed respectu actus volendi non potest designare neque dispositionem neque
causam; non enim ideo voluit quia iste praeparavit se, sed solum quia bonum est.
RA2
Ad secundum dicendum, quod etiam in justo homine causa eliciens actum volendi est finis voluntatis; sed ex
parte effectus accipit causam ex opere hominum, quod discretionem in eis facit; ut si quaereretur a justo judice:
quare vis huic plus dare quam illi? si vellet reddere causam voluntatis, diceret: propter bonum justitiae, quod in
hoc opere relucet. Si autem vellet assignare causam operis, diceret: eo quod iste magis dignus est. Sed tamen
sciendum, quod praedestinatio, respectu ultimi effectus, habet rationem justitiae distributivae, scilicet respectu
gloriae: et ideo possumus dicere quod Deus dat isti gloriam et non illi, quia iste meretur, et non ille; et similiter
vult quod iste habeat et non ille, quia iste dignus est et non ille. Sed respectu primi effectus, scilicet gratiae, habet
rationem magis liberalitatis quam justitiae; quia gratia datur gratis, et non redditur meritis.
Unde ex parte recipientis non est assignare causam quare dignus sit gratia, sed solum dispositionem quamdam.
RA3
Ad tertium dicendum, quod praescientia non est causa voluntatis, quia voluntas libera est. Possum enim illud
quod scio, non velle: et ideo ratio non procedit; quia causa eliciens actum voluntatis non est nisi finis ejus.
RA4
Ad quartum dicendum, quod electio divina requirit diversitatem in electis, non tamen quae sit causa voluntatis
eligentis, immo potius e converso: sic enim dispositio ejus causat rerum diversitatem in naturis.
RA5
Ad quintum dicendum, quod in intellectu praedestinationis includitur voluntas consequens quae respicit opera
non quasi causam voluntatis, sed sicut causam meritoriam gloriae, et sicut praeparationem ad gratiam.
|a4 Articulus 4: Utrum praedestinatio juvetur aliquo opere humano.
AG1
Quarto quaeritur, utrum praedestinatio juvetur aliquo opere humano. Et videtur quod non.
Causa enim quae per se inducit effectum sine adjutorio alterius perfectior est quam quae adjuvatur ad effectum
inducendum. Sed praedestinatio est causa perfectissima. Ergo non juvatur aliquo ad effectum suum.
AG2
Praeterea, illud quo posito vel remoto, nihilominus manet effectus, non videtur juvare ad consecutionem
effectus. Sed ex quo praedestinatio ponitur esse alicujus, sive aliquis oret pro eo sive non oret, salvabitur: quia
praedestinatio irrita esse non potest. Ergo videtur quod omnino nihil juvet ad salutem ejus.
AG3
Praeterea, effectus praedestinationis est gratia et gloria, quorum utrumque a solo Deo est.
Ergo nihil aliud juvat ad praedestinationis effectum.
SC1
Sed contra est quod Gregorius dicit in dial., quod praedestinatio orationibus sanctorum juvatur; quod probat per
id quod habetur genes. 25, quod Isaac oravit pro uxore sua Rebecca, eo quod sterilis esset; et Dominus dedit ei
conceptum; et tamen Jacob qui de illo conceptu natus est, praedestinatus erat ad vitam.
SC2

346

