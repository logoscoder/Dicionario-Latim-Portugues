Signum enim sacramentale, secundum Hugonem, est materiale elementum. Sed poenitentia exterior non est
elementum, sed actus. Ergo non est sacramentale signum.
AG2
Praeterea, signa sacramentalia novae legis aliquo modo sunt causa gratiae. Si ergo exterior poenitentia est
signum sacramentale, erit ergo causa, et sic gratia erit ex actibus nostris; quod est haeresis pelagiana.
AG3
Praeterea, omne sacramentale signum est verbo vitae sanctificatum. Sed exteriori poenitentiae non adhibetur
aliqua forma verborum ad sanctificationem ejus. Ergo non est sacramentale signum.
SC1
Sed contra, in quolibet sacramento oportet esse aliquod signum. Sed signum est aliquid sensibus apparens. Cum
ergo in poenitentiae sacramento nihil appareat extra nisi exterior poenitentia, videtur quod ipsa sit sacramentale
signum.
CO
Respondeo dicendum ad primam quaestionem, quod in quolibet sacramento fit quaedam promotio vel motus
suscipientis ad aliquam sanctitatem. In motibus autem corporalibus quandoque illud quod movetur non
cooperatur ad motum nisi recipiendo impressionem agentis tantum, sicut contingit in generatione, qua aliquid
acquirit primam perfectionem sui esse, quae est etiam primum principium activum in ipso; et similiter etiam
quando acquirit aliam perfectionem superadditam quae limites suae formae excedit; sicut cum paries depingitur,
vel cum aer illuminatur. Quandoque autem perfectio prius suscepta est perficiens principium illius motus; et tunc
operatur motum illum, sicut patet in motu naturali locali, et in sanatione quae fit virtute naturae tantum.
Quandoque autem perfectio habita non sufficit ad operandum effectum, sed cooperatur agenti exteriori, sicut
patet cum ars naturam adjuvat. Et secundum hos tres modos etiam est motus ad sanctitatem. Unde in baptismo,
qui est spiritualis vitae regeneratio, tota sanctificatio ex exteriori est; nec suscipiens sacramentum se habet active
ad illam sanctificationem, sed ut recipiens tantum; unde signum sacramentale ibi est materia exterius apposita,
non autem aliquis actus ex parte baptizati. Et similiter est in confirmatione, eucharistia, et extrema unctione, et
ordine, quae ordinantur ad aliquam sanctitatem superadditam primae sanctitati in baptismo susceptae; unde etiam
conservata gratia baptismali illa locum haberent.
Sed in promotione ad sanctitatem per viam merendi sufficit principium quod intus habetur, scilicet gratia; et ideo
sine aliquo exteriori adjuncto ad hanc promotionem habens gratiam per actus suos pertingit, quia in eo spiritualis
vita est integra.
Sed in eo qui post baptismum mortaliter peccat, spiritualis vitae firmitas tollitur, quia gratia et caritas tolluntur;
sed tamen adhuc spiritualis vita manet in radice sui, scilicet in fidei sacramento; sicut in eo qui infirmatur
perniciose, adhuc manet radix vitae in corde; et ideo ad reparationem pristinae integritatis in baptismo susceptae
homo cooperari potest per id quod adhuc retinet. Nec tamen sufficit, nisi exterius adjuvetur; propterea quod vita
spiritualis non est integra; et ideo in sacramento poenitentiae, quod ad praedictam reparationem ordinatur,
sacramentale signum non est aliqua materia exterius apposita, sed exteriores actus quibus homo ad salutem suam
cooperatur; et complementum reparationis ab extrinseco significatur per absolutionem sacerdotis, sicut materia
in aliis sacramentis per ministri sanctificationem efficaciam sacramentalem recipit; et ideo exterior poenitentia
est sacramentale signum in sacramento poenitentiae.
RA1
Ad primum ergo dicendum, quod elementum large sumitur pro quolibet sensibili: exterior autem poenitentia
consistit in actibus qui sentiri possunt.
RA2
Ad secundum dicendum, quod materia quae est in aliis sacramentis signum sacramentale, inquantum ab exteriori
datur, repraesentat exterius agens in sanctificatione; et ideo aliquo modo competit ut gratiam causet, sicut in 1
distinct. Dictum est. Sed poenitentia exterior, quae est signum sacramentale in hoc sacramento, repraesentat
cooperationem recipientis, et non influentiam quae est ex parte agentis extrinseci; et ideo non competit ei quod
gratiam aliquo modo causet.
RA3
Ad tertium dicendum, quod sacramentalibus signis in aliis sacramentis adhibetur forma verborum ad eorum
sanctificationem, quia gratiam continent et causant; sed exterior poenitentia est signum gratiam causans; et ideo
non oportet quod sanctificetur per aliquam formam verborum; sed verba quae a sacerdote absolvente proferuntur,
immediate feruntur ad eum qui se subjicit sacramento; unde ipse sanctificatur virtute absolutionis, et gratiam
suscipit: non autem sanctificatur ejus confessio, ut ex ea gratiam accipiat, sicut erat in baptismo de
sanctificatione aquae.
Articulus 1B
AG1

1833

