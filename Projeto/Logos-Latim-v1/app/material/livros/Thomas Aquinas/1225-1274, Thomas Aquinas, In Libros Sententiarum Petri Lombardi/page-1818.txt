Ulterius. Videtur quod ab illa poena unus non liberetur alio citius. Quanto enim gravior est culpa et major reatus,
tanto acerbior poena imponitur in Purgatorio. Sed quae est proportio poenae acerbioris ad culpam graviorem,
eadem est proportio poenae levioris ad culpam leviorem. Ergo ita cito liberatur unus a poena illa sicut alius.
AG2
Praeterea, inaequalibus meritis adduntur aequales retributiones, et in caelo et in inferno, quantum ad durationem.
Ergo videtur esse similiter in Purgatorio.
SC1
Sed contra est similitudo apostoli, qui differentias venialium per lignum, fenum et stipulam significavit. Sed
constat quod lignum diutius manet in igne quam fenum et stipula. Ergo unum peccatum veniale diutius punitur in
Purgatorio quam aliud.
CO
Ad tertiam quaestionem dicendum, quod quaedam venialia sunt majoris adhaerentiae quam alia, secundum quod
affectus magis ad ea inclinatur, et fortius in eis figitur: et quia ea quae sunt majoris adhaerentiae, tardius
purgantur, ideo quidam in Purgatorio diutius quam alii torquentur, secundum quod affectus eorum ad venialia
fuit magis immersus.
RA1
Ad primum ergo dicendum, quod acerbitas poenae proprie respondet quantitati culpae; sed diuturnitas respondet
radicationi culpae in subjecto; unde potest contingere quod aliquis diutius moretur qui minus affligitur, et e
converso.
RA2
Ad secundum dicendum, quod peccatum mortale, cui debetur supplicium inferni, et caritas, cui debetur
praemium Paradisi post hanc vitam, radicantur immobiliter in subjecto; et ideo quantum ad omnes est eadem
diuturnitas utrobique; secus autem est de peccato veniali, quod in Purgatorio punitur, ut ex dictis patet.

|+d21.q2 Distinctio 21, Quaestio 2
|a0 Prologus
Deinde quaeritur de confessione generali; et circa hoc quaeruntur tria: 1 utrum virtute confessionis generalis
venialia deleantur quo ad culpam; 2 utrum peccata mortalia oblita; 3 utrum aliquis possit licite confiteri peccata
quae non fecit.
|a1 Articulus 1: Utrum per confessionem generalem, quae fit in completorio et prima, dimittantur venialia.
AG1
Ad primum sic proceditur. Videtur quod per confessionem generalem, quae fit in completorio et prima, non
dimittantur venialia. Confessio enim qua dimittuntur peccata, est quoddam sacramentale.
Sed illa generalis confessio non est sacramentalis, quia potest fieri etiam non sacerdoti. Ergo non valet ad
peccatorum venialium dimissionem.
AG2
Praeterea, confessio per hoc ordinatur ad peccatorum dimissionem, inquantum per eam peccata confitentis
manifestant. Sed post confessionem generalem ita remanent occulta peccata confitentis respectu ejus cui fit
confessio, sicut et prius; tum quia quandoque ille cui fit confessio, non potest distinguere voces singulorum,
quando plures simul generalem confessionem faciunt; tum quia in illis generalibus quae in confessione generali
dicuntur, non est aliquis qui non peccet. Ergo confessio generalis non valet ad dimissionem venialium.
AG3
Praeterea, contritio directius ordinatur ad remissionem culpae quam confessio. Sed contritio generalis non
sufficit ad remissionem venialium; quia quandoque cum generali contritione simul stat habitualis placentia
alicujus venialis. Ergo multo minus confessio generalis peccata venialia quo ad culpam delet.
AG4
Praeterea, si dixerimus, quod peccatum non habemus, nos ipsos seducimus, ut dicitur 1 joan. 1, 8. Sed aliqui qui
non habent peccata mortalia, frequenter confessionem generalem faciunt. Si ergo talis confessio sufficit ad
delendum venialia, frequenter sunt sine peccato aliquo; quod videtur esse contra auctoritatem inductam.
SC1
Sed contra, nihil in ecclesia frustra agitur. Sed post generalem confessionem sequitur secundum usum ecclesiae,
oratio, qua sacerdos dimissionem peccatorum confitentibus precatur. Ergo confessio generalis valet ad
dimissionem peccatorum saltem venialium.
SC2
Praeterea, sacerdos accedens ad Missam celebrandam, confessionem generalem facit, ut purius accedat.
Sed hoc non esset, si talis confessio non purgaret.
1818

