AG1
Ad quartum sic proceditur. Videtur quod caritas non sit una virtus. Habitus enim distinguuntur per actus, et actus
per objecta. Sed caritas habet duo objecta maxime distantia, scilicet Deum et proximum. Ergo non est una virtus.
AG2
Praeterea, virtutes theologicae a moralibus distinguuntur: quia virtutes morales dirigunt in his quae sunt ad
finem, theologicae autem sunt de ipso fine. Sed caritas est et de fine, inquantum per eam diligitur Deus; et de his
quae sunt ad finem, inquantum per eam diligitur proximus. Ergo caritas continet duas virtutes, quarum una est
moralis et alia theologica.
AG3
Praeterea, virtutes ad actus aliquos ordinantur: quia virtus est optimorum operativa, ut dicitur in 2 eth., et modum
aliquem in suis actibus ponunt: quia virtus est in hoc quod non solum bona, sed bene fiant; et iterum actus
virtutum per praecepta legis imperantur. Sed caritas habet duos actus et duos modos et duo praecepta.
Ergo non est una virtus.
SC1
Sed contra, motor in quolibet genere est unus tantum. Sed caritas movet omnes alias virtutes ad suum finem per
actus proprios. Ergo caritas est una virtus.
SC2
Praeterea, objectum caritatis est Deus, cum sit virtus theologica. Sed Deus est summe unus. Ergo caritas est una
tantum virtus.
CO
Respondeo dicendum ad primam quaestionem, quod virtus specificatur ex objecto suo secundum illam rationem
qua principaliter in ipsum tendit; unde cum caritas diligat Deum principaliter, et omnia alia non diligat nisi
inquantum sunt Dei, constat quod ex unitate divinae bonitatis, quam caritas primo respicit, unitatem recipit, et est
una virtus.
RA1
Ad primum ergo dicendum, quod proximus non est objectum principale ipsius caritatis, ut dictum est.
RA2
Ad secundum dicendum, quod virtutes etiam theologicae dirigunt in his quae sunt ad finem, non quidem
secundum proprias rationes rerum quae sunt ad finem, sed secundum rationem finis; sicut fides facit etiam
quaedam credere de creaturis propter veritatem primam, a qua accipit: similiter et caritas facit diligere homines
inquantum sunt participabiles divinae bonitatis, quae est finis ultimus.
RA3
Ad tertium dicendum, quod materialis diversitas objectorum sufficit ad diversificandum actum secundum
numerum; sed secundum speciem actus non diversificantur nisi ex diversitate formali objecti.
Formalis autem objecti diversitas est secundum illam rationem quam principaliter attendit vel habitus vel
potentia; et ideo diligere Deum et proximum sunt quidem diversi actus, sed ad eumdem habitum pertinent; sicut
etiam videre album et nigrum, et propinquum et distans, sunt diversae visiones secundum numerum, et diversos
modos habent, et tamen ad unam visivam potentiam pertinent: et sic etiam de actibus caritatis dantur diversa
praecepta secundum diversos modos quos habent.
Articulus 4B
AG1
Ulterius. Videtur quod non sit distincta ab aliis virtutibus. Quidquid enim cadit in distinctione virtutis, non
distinguitur a virtutibus. Sed caritas est hujusmodi; unde Hieronymus dicit: ut breviter omnem virtutis
definitionem complectar, virtus est caritas qua diligitur Deus et proximus: et Augustinus dicit, quod virtus est
ordo amoris. Ergo caritas non distinguitur ab aliis virtutibus.
AG2
Praeterea, virtutes distinguuntur per actus.
Sed actus omnium aliarum virtutum caritati attribuuntur, ut patet 1 Cor. 13. Ergo caritas non est virtus distincta
ab aliis virtutibus.
AG3
Praeterea, quaelibet virtus specialis habet speciale objectum. Sed caritas non habet speciale objectum, sed
omnibus commune, scilicet bonum.
Ergo caritas non est specialis virtus.
AG4
Praeterea, praecepta legis sunt de actibus virtutum. Sed praeceptum quod ad caritatem pertinet, non distinguitur
ab aliis praeceptis; sed omnia alia praecepta complectitur. Ergo et caritas non distinguitur ab aliis virtutibus.
SC1
Sed contra, omne quod dividitur contra alia, est distinctum ab illis. Sed caritas distinguitur contra alias virtutes
theologicas, ut patet 1 corinth. 13, et per Gregorium, qui dicit, quod caritas signatur per unam de filiabus job.
1166

