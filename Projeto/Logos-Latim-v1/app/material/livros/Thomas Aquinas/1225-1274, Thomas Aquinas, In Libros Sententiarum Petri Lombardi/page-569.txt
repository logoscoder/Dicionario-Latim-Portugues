creationem. Sed tamen modus traductionis seminis est similis in homine et in aliis animalibus; quia in semine
hominis est etiam virtus formativa, sicut in animalibus; sed quia actio illius virtutis est materialis, ut dictum est,
non potest actio ejus pertingere ad essentiam immaterialem; sed tamen per actionem hujus virtutis primo
consequitur conceptus vitam nutritivam et postea vitam sensitivam. Sed quia, ut Avicenna dicit, in hoc processu
sunt plurimae generationes et corruptiones, sicut quod semen convertitur in sanguinem, et sic deinceps; quando
venitur ad secundam perfectionem, prima perfectio non manet eadem numero, sed acquiritur simul cum
acquisitione secundae; et sic patet quod in infusione animae rationalis homo simul consequitur in una essentia
animae animam sensitivam et vegetativam; et priores perfectiones non manent eaedem numero.
RA5
Ad quintum dicendum, quod in animalibus generatis ex putrefactione virtus caeli, ut Commentator dicit in 7
metaph., supplet locum virtutis formativae in semine: hujusmodi enim animalia propter sui imperfectionem non
requirunt tot ad sui generationem sicut animalia perfectiora, in quibus oportet quod cum virtute caelesti adsit in
semine virtus animae a patre derivata: est enim virtus caelestis in omnibus corporibus inferioribus sicut virtus
motoris in moto, ut inducat unumquodque in speciem secundum materiae dispositionem: et hae virtutes caelestes
in elementis receptae vocantur a Philosopho in 16 de animalibus virtutes animae, quibus omnia elementa plena
dicit, eo quod hujusmodi virtutes sunt sufficientes ad animationem materiae, si pertingat ad aliquam
complexionis aequalitatem.
EX
Aut si de pedibus, ad servitutem subjicienda.
Non videtur esse verum per hoc quod dicitur Gen. 3, 16: sub viri potestate eris. Et dicendum quod hoc in poenam
mulieris inobedientis inductum est. Vel dicendum quod non est sub potestate viri per modum servitutis, sed per
modum gubernationis.
Ideoque potius de illo addito quam de ipsa costa mulier facta deberet dici. Haec conclusio non sequitur: cujus
ratio in objectionibus dicta est.
Eo sane miraculo quo postea de quinque panibus a Jesu caelesti benedictione multiplicatis quinque millia
hominum satiata sunt. Haec similitudo etiam ad probandum ejus propositum non valet: quia Augustinus eo modo
multiplicationem illam factam dicit, super joan., sicut ex paucis granis crescunt multae segetes: quod quidem per
attractionem humoris a terra certum est fieri.
Cum Angelorum ministerio facta sit mulieris formatio, non est eis tamen tribuenda creationis potentia. Quod
quidem ministerium esse potuit in separatione costae, et in congregatione materiae, ex cujus conditione corpus
mulieris formatum est.
Tamen propter effectus diversos pluraliter dicit Augustinus causas primordiales omnium rerum in Deo esse. Et
hoc est secundum quod dicuntur plures ideae secundum diversos respectus ad creaturas, ut supra in 1 libro
dictum est.

|+d19.q1 Distinctio 19, Quaestio 1
|a0 Prologus
Determinata superius institutione humanae naturae quantum ad utrumque sexum, hic prosequitur conditiones
naturae institutae quantum ad primum statum sui. Dividitur autem in partes duas: in prima determinat ea quae
pertinent ad conservationem individui in esse per immortalitatem; in secunda ea quae pertinent etiam ad
multiplicationem speciei per generationem, 20 dist., ibi: post haec videndum est qualiter primi parentes, si non
peccassent, filios procreassent. Prima in duas: in prima ostendit immortalitatem hominis quantum ad primum
statum; in secunda inquirit causam ac modum ejus, ibi: solet hic quaeri, cum homo primus mortale et immortale
corpus habuerit, utrum ex conditione naturae habuerit utrumque, an alterum beneficium esset gratiae. Circa
primum tria facit: primo manifestat intentionem; secundo proponit hominis immortalitatem, ibi: primus ergo
homo secundum naturam corporis terreni immortalis fuit quodammodo; tertio manifestat differentiam illius
primi status ad duos status sequentes, ibi: in primo statu fuit corpus hominis animale.
Solet hic quaeri. Hic inquirit causam immortalitatis, et modum, utrum scilicet esset per gratiam, vel per naturam;
et circa hoc tria facit: primo movet quaestionem; secundo determinat eam ex verbis Augustini, ibi: ad quod dici
potest; tertio inducit quorumdam disceptationem super hac determinatione, ibi: propter hoc aliqui dicunt quod
nisi illo ligno vitae uteretur, non semper viveret, quia peccaret. Et circa hoc duo facit: primo ponit quorumdam
opinionem, qui simpliciter dictae determinationi adhaerent, dicentes, solam gratiam esse causam immortalitatis;
secundo objicit in contrarium, et ponit contrariam opinionem, ibi: sed adhuc quaeritur. Et circa hoc tria facit:
primo ponit objectionem contra primam opinionem; secundo ex hoc inducit opinionem contrariam, ibi: aliqui
dicunt quod si non fuisset ei praeceptum vesci illo ligno, et sic aliis, non illo, vesceretur, viveret semper; tertio
ponit quaedam verba Augustini ex quibus secunda opinio firmamentum habere videtur, ibi: de hac vero hominis
immortalitate qualis fuerit, Augustinus... Sic ait. Ubi prius verba Augustini ponit, qualitatem potentiae
569

