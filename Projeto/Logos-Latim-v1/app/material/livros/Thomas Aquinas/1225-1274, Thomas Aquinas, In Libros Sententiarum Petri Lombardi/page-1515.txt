sacerdos monet populum sursum corda ad Deum habere. Peccatum autem quanto est gravius, tanto magis a
gratia elongat; unde cum peccata spiritualia secundum genus sint graviora carnalibus, ut per Gregorium patet,
quamvis aliquod carnale aliquo spirituali sit gravius loquendo in genere; per peccatum spirituale aliquis efficitur
magis indignus manducationis corporis Christi quam per peccatum carnale quantum ad primum quod
requirebatur ad digne manducandum.
Sed quia per peccatum carnale, per luxuriam praecipue, mens humana deprimitur ut ad superna ferri non possit,
quia etiam in actu matrimoniali spiritus sanctus corda prophetarum non tangit, ut Hieronymus dicit, et secundum
Philosophum in 7 eth., impossibile est hominem aliquid intelligere in ipsa delectatione venereorum; per
peccatum carnale homo magis indignus redditur quantum ad secundum quod exigebatur ad digne manducandum.
Sed quia multo gravius est habitum gratiae tollere quam actum virtutis impedire, cum illud pertineat ad peccatum
mortale semper, hoc autem interdum ad veniale; major indignitas relinquitur, ex defectu primi quam ex defectu
secundi; et ideo, simpliciter loquendo, plus peccat qui peccato majori irretitus accedit, nisi per ignorantiam
excusetur.
Certius autem cognosci potest peccatum mortale in peccatis carnis, praecipue luxuria, quam in peccatis
spiritualibus; et ideo quantum ad hoc per accidens peccat plus accedens cum carnali peccato; quamvis simpliciter
et per se loquendo peccet plus accedens cum spirituali, si spirituale carnali sit gravius.
RA1
Ad primum ergo dicendum, quod hoc idem quod de peccato luxuriae dicit Hieronymus, de quolibet peccato
mortali dici potest: quia qui manducat indigne, reus est corporis et sanguinis Domini aliquo modo, ut dictum est.
RA2
Ad secundum dicendum, quod illa immunditia corporis procedit ex immunditia mentis: quia non inquinatur
corpus nisi de consensu mentis: ut dicit Lucia.
Unde magis pensatur indignitas ex mente quam ex carne.
Articulus 3F
AG1
Ulterius. Videtur quod peccator peccat videndo corpus Christi. Quia corpus Christi est dignius quam arca
testamenti. Sed bethsamitae videntes arcam Domini, quia peccatores erant, percussi sunt, ut dicitur 1 Reg. 6.
Ergo multo fortius peccator videns corpus Christi peccat.
AG2
Praeterea, publicanus laudatur, Luc. 18, de hoc quod oculos non levabat ad caelum. Sed corpus Christi est
dignius caelo. Ergo debent peccatores ab aspectu corporis Christi abstinere.
SC1
Sed contra est consuetudo ecclesiae, secundum quam elevatur corpus Christi ab omnibus aspiciendum sine
aliqua discretione videntium. Ergo non peccat peccator videns.
CO
Ad sextam quaestionem dicendum, quod ea quae in sacramentis geruntur exterius, debent respondere his quae
interius geruntur; unde secundum quod homo ad Christum accedit interius mente, ita ad ejus sacramentum debet
accedere corpore. Quidam autem non accedunt neque fide neque caritate; unde tales arcendi sunt ab inspectione
sacramenti et assumptione. Quidam autem accedunt fide sine caritate; et tales possunt videre, sed non sumere:
quia per caritatem aliquis Christo incorporatur; sed per fidem accedens, adhuc longius stat.
RA1
Ad primum ergo dicendum, quod hoc non erat propter dignitatem arcae, quod prohibita erat videri, sed propter
figuram: omnia enim in figura contingebant illis, 1 corinth. 10, 11: quia non licet nisi majoribus et perfectis
secreta fidei, quae per arcam significantur, curiose scrutari: quia qui perscrutator est majestatis, opprimetur a
gloria; Prov. 25, 27.
RA2
Ad secundum dicendum, quod humilitas alicujus commendatur in hoc etiam quod a licitis abstinet; et ideo non
sequitur, si aliquis peccator abstinens ab hoc ad tempus laudatur, quod propter hoc non abstinens peccet.
|a4 Articulus 4: Utrum nocturna pollutio quae in somnis accidit sit peccatum.
Articulus 4A
AG1
Ad quartum sic proceditur. Videtur quod nocturna pollutio quae in somnis accidit, sit peccatum.
Meritum enim et demeritum, cum sint contraria, nata sunt fieri circa idem. Sed homo in somnis mereri potest,
sicut patet de Salomone, qui dormiens a Domino sapientiae donum impetravit: 2 Paralip. 1. Ergo et potest aliquis
demereri: ergo si in somnis in aliquod peccatum consentiat, peccatum est, quod in nocturna pollutione frequenter
accidit.
AG2
1515

