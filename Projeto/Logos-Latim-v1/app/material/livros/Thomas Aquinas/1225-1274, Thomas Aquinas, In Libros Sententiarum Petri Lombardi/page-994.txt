AG3
Praeterea, scientiae dividuntur secundum diversas rationes cognoscendi. Sed quantum ad hanc scientiam pertinet,
ipse non eadem specie sive ratione omnia cognovit, sed pluribus. Ergo non habuit unum tantum habitum
scientiae, sed plures.
SC1
Sed contra, scientia Christi fuit perfectissima, sed scientia quanto magis est una, tanto magis est perfecta, ut patet
per dionysium, et per librum de causis.
Ergo magis scivit omnia per unum habitum.
SC2
Praeterea, scientia regitiva plurium artium non diversificatur per illas artes, sed est unus habitus; sicut patet de
militari respectu omnium scientiarum quae sub ea sunt. Sed scientia Christi fuit regitiva, et quasi architectonica,
respectu omnium humanarum scientiarum. Ergo ipse per unum habitum omnia scivit quae ad hanc scientiam
pertinent.
CO
Ad quartam quaestionem dicendum, quod ex limpiditate cognitionis contingit quod scientia est magis unita et
simplex: quia quanto limpidius videt intellectus, tanto ex paucioribus potest cognoscere plura. Unde cum anima
Christi habuerit limpidissimam cognitionem inter omnes creaturas, scientia ejus fuit magis unita, et per formas
magis universales quam aliqua scientia creaturae.
Divisio autem habituum in diversis rebus cognoscendis contingit in nobis ex hoc quod formae intelligibiles in
nobis sunt minime universales; unde oportet quod diversas res per diversas species cognoscamus; et diversae
species secundum genus faciunt diversos habitus scientiarum; et propter hoc Angeli qui habent scientiam magis
universalem, utpote non acceptam a rebus, non habent cognitionem de rebus per diversos habitus. Quia ergo
anima Christi habuit scientiam magis universalem quam aliquis Angelus, ideo non habuit diversos habitus
quibus cognosceret, sed uno habitu omnia cognovit quae ad hanc scientiam pertinent, quamvis diversis
speciebus.
RA1
Ad primum ergo dicendum, quod scientia Christi, etiam rerum in proprio genere, fuit multo altior quam scientia
nostra.
RA2
Ad secundum dicendum, quod non omnis diversitas rerum facit diversas scientias, sed diversitas quae requirit
diversam rationem cognoscendi, sicut naturalia distinguuntur a mathematicis. Sed ratio cognoscendi in Christo
fuit magis unibilis quam in nobis; et ideo per unam rationem potuit plura cognoscere.
RA3
Ad tertium dicendum, quod non quaelibet specierum diversitas facit habitum diversum (alias oporteret quod quot
sunt res, tot essent scientiae); sed diversitates specierum quae non reducuntur ad eumdem modum cognitionis
secundum genus; quae quidem diversitas contingit ex hoc quod lumen intellectus nostri est particulatum et
debile; et ideo in Christo non fuit talis divisio habituum, propter luminis claritatem.
Articulus 3E
AG1
Ulterius. Videtur quod in ista scientia profecerit.
Hebr. 5, 8: didicit ex iis quae passus est, obedientiam. Sed discere est in scientia proficere.
Ergo in scientia profecit.
AG2
Praeterea, non proficere in his quae quis proficere potest, est magnus defectus. Sed in omni scientia qua quis non
omnia scit, potest proficere.
Ergo cum Christus secundum hanc scientiam non omnia sciverit, videtur quod potuerit proficere, et ita profecerit
in ea.
AG3
Praeterea, intellectus agens in ipso abstrahebat species a phantasmatibus; et hic est actus ejus, alias frustra
assumpsisset eum. Sed species abstracta a phantasmatibus recipitur in intellectu possibili. Ergo semper in Christo
plures species recipiebantur in intellectu possibili ejus. Ergo proficiebat in scientia.
AG4
Praeterea, hoc patet per auctoritatem Ambrosii superius inductam.
SC1
Sed contra, Damascenus dicit: qui dicunt Christum proficere sapientia et gratia, ut additamentum suscipientem,
non eam quae secundum hypostasim est, unionem venerantur.
Sed illa unio omnino veneranda est. Ergo non debemus dicere, quod in scientia profecerit.
CO

994

