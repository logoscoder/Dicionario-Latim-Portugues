inter animalia fieri debuit, et non immediate post corpora caelestia, quae cum inferioribus corporibus non
ordinantur secundum viam generationis, cum in materia non communicent cum eis.

|+d15.q3 Distinctio 15, Quaestio 3
|a0 Prologus
Deinde quaeritur de his quae ad septimum diem pertinent; et circa hoc quaeruntur tria: 1 de consummatione
operum divinorum; 2 de quiete Dei, 3 de sanctificatione septimae diei.
|a1 Articulus 1: Utrum Deus compleverit opus suum septimo die.
AG1
Ad primum sic proceditur. Videtur quod Deus non consummaverit septimo die opus suum.
Perfectus enim numerus consummationi operum divinorum convenit. Sed senarius numerum perfectus est, et
non septenarius. Ergo die sexto, et non septimo, Deus opus suum consummare debuit.
AG2
Praeterea, consummatio operis attenditur secundum hoc quod aliqua perfectio operi adjicitur.
Sed nulla perfectio potest rei operatae accrescere nisi ex actu operantis. Cum ergo Deus die septima quieverit, ut
Scriptura dicit, non videtur ista die opus suum consummasse.
AG3
Praeterea, quamdiu artifex ab opere suo non cessat, opus suum non consummat. Sed Deus nunquam ab
operatione sua cessat, cum operatio sua sit essentia sua, quae aeterna est. Ergo Deus die septimo opus suum non
consummavit.
AG4
Praeterea, secundum Avicennam, omne agens quod non agit per motum, non habet actionem in effectu solum
quamdiu fit, sed quamdiu in esse perdurat; cum non tantum sit causa fieri, sed essendi. Sed Deus est causa rei,
agens non per motum, cum non requirat materiam ex qua agat, quam oporteret esse subjectum motus. Ergo
videtur quod ipse, quamdiu mundus durat, sua actione esse mundo influat; et ita videtur quod septima die non
cessaverit ab opere; et sic idem quod prius.
AG5
Praeterea, Deus non tantum rerum factor est, sed etiam conservator. Sed non potest dici quod conservet nisi per
aliquam actionem in res.
Ergo videtur quod quamdiu res in esse conservantur, Deus in res operatur. Ergo etc..
AG6
Praeterea, dies septimus creatura quaedam est. Sed omnis creatura est ex operatione divina, nec prius diem
septimum fecit quam esset, quia esse successivorum est in fieri. Ergo videtur quod die septimo novam
creationem fecerit; et ita non ab omni opere cessavit; unde ut prius.
AG7
Praeterea, ut dicit Philosophus in 17 de animalibus, frequenter apparent novae species animalium, quae prius
nunquam apparebant; ut patet in illis quae ex putrefactione generantur.
Ergo videtur quod nec etiam ab instituendis novis speciebus Deus die septima cessaverit; et sic idem quod prius.
AG8
Praeterea, quaedam sunt in quibus sola divina virtus operatur, sicut in creatione animarum, in infusione gratiae,
et miraculorum operatione.
Ergo videtur quod tunc non cessaverit ab operatione et institutione novarum creaturarum.
Ergo etc..
SC1
Contra haec est quod dicitur genes. 2, quod consummavit Deus die septimo opus suum.
SC2
Praeterea, in perfectione operis cujuslibet diei spiritus sanctus significatur, cum dicitur: vidit Deus quod esset
bonum; ut dicit Augustinus in 1 super genes.. Sed septenarius numerus spiritui sancto attribuitur, qui septiformis
in munere dicitur. Ergo convenienter consummatio operum septimae diei adscribitur.
CO
Respondeo dicendum, quod, sicut Magister dicit in littera, in hoc discordat nostra translatio ab alia quam
Augustinus exponit. In nostra enim translatione consummatio operum adscribitur diei septimae, in alia vero diei
sextae. Utraque autem veritatem habere potest, sive intelligatur septimus dies sequi alios sex successione
temporis, ut alii sancti volunt; sive ponantur septem dies unus dies, ut Augustinus vult, septempliciter rebus
praesentatus, scilicet cognitio angelica. Loquendo enim secundum Augustinum, distinguenda est rei duplex
perfectio. Una enim est perfectio totalitatis, quam res habet ex hoc quod ex omnibus partibus suis essentialibus
534

