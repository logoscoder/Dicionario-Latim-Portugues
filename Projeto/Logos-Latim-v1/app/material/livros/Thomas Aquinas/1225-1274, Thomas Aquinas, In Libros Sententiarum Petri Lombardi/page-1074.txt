RA1
Ad primum ergo dicendum, quod rationale secundum quod est differentia, est ipsius compositi, ut dicit
Avicenna, quamvis sumatur ab anima: et ideo post mortem sicut non erat homo, ita non erat rationale, secundum
quod rationale nominat differentiam hominis, sed solum secundum quod nominat potentiam animae.
RA2
Ad secundum dicendum, quod non subsistebat in natura humana, quia non erant omnes partes humanae naturae:
non enim erat caro et os, nisi aequivoce, ut dictum est: et iterum non erat unio animae ad corpus.
RA3
Ad tertium dicendum, quod ad hoc quod sit homo, non solum oportet quod anima et corpus uniantur in persona,
sed etiam ad constitutionem unius naturae.
RA4
Ad quartum dicendum, quod Christus dicitur sacerdos in aeternum, quia ejus sacerdotio aliud sacerdotium non
succedit. Vel aliter dicendum, quod Christus, ut dicitur Heb. 9, erat assistens pontifex futurorum bonorum
spiritualium; et ideo illud sacerdotium est etiam animae Christi separatae a corpore.
RA5
Ad quintum dicendum, quod Paulus desiderabat verius esse quantum ad animam, quod erat nobilius, quam esse
in mortali corpore.
RA6
Ad sextum dicendum, quod illae locutiones sunt synecdochicae, quia ponitur totum pro parte.
RA7
Ad septimum dicendum, quod Philosophus loquitur figurative, et non proprie: unde ipse dicit, quod ita homo
dicitur intellectus sicut civitas rex, quia totum quod est in civitate, dependet ex voluntate regis.
|a2 Articulus 2: Utrum Christus ubique fuerit homo.
AG1
Ad secundum sic proceditur. Videtur quod Christus ubique fuerit homo. Secundum Damascenum enim, naturae
communicant sibi sua idiomata.
Sed Christus ubique est Deus. Ergo ubique est homo.
AG2
Praeterea, quaecumque sunt unum supposito, ubicumque est unum, est aliud. Sed homo et filius Dei sunt idem
supposito. Ergo cum filius Dei sit ubique, ubique etiam erit homo.
AG3
Praeterea, sicut Petrus vere est homo, ita et Christus. Sed ubicumque est Petrus, ibi est homo.
Ergo ubicumque est Christus, ibi est homo.
Sed Christus est ubique. Ergo ubique est homo.
AG4
Praeterea, omne quod est, aut est homo, aut non homo. Si ergo Christus non est ubique homo, erit alicubi non
homo: quod est falsum.
AG5
Praeterea, esse ubique, non magis est remotum a creaturis quam aeternitas. Sed dicimus, quod iste homo fuit ab
aeterno. Ergo similiter dicere possumus, quod est ubique homo.
AG6
Praeterea, totalitas rei dicitur respectu illorum ex quibus res componitur. Sed totus Christus dicitur esse ubique,
ut dicitur in littera; et ut Damascenus dicit. Cum igitur totus ad personam pertineat, et persona sit composita ex
divinitate et humanitate, videtur quod humanitas Christi sit ubique, et sic ubique est homo.
SC1
Sed contra, humanitas Christi non consistit nisi in anima et carne. Sed neque corpus Christi neque anima sunt
ubique. Ergo ipse secundum humanitatem non est ubique.
SC2
Praeterea omne quod movetur de loco ad locum, habet locum determinatum, et non est ubique.
Sed Christus, secundum quod homo, movebatur de loco ad locum. Ergo non erat ubique.
SC3
Praeterea, esse ubique solius est Dei. Sed nullum tale convenit Christo secundum quod homo.
Ergo non est ubique secundum quod homo.
CO
Respondeo dicendum, quod humana natura Christi non est ubique, neque quando anima et corpus fuerunt divisa,
neque quando sunt conjuncta; sed persona illa ratione sui et ratione divinae naturae est ubique. Ad veritatem
autem locutionis, ut supra dictum est, non exigitur quod praedicatum secundum se totum conveniat subjecto;
sufficit autem quod conveniat ei ratione suppositi.

1074

