Et hoc est inconveniens. Ergo videtur quod non augeatur nisi per additionem.
SC1
Contra, simplex simplici additum, nihil majus efficit, ut probat Philosophus.
Sed caritas est quid simplex. Ergo per additionem caritatis ad caritatem non efficitur major caritas.
SC2
Praeterea, secundum dionysium, tantum distat inter ipsas Dei participationes et participantes, quod participatio
quanto simplicior est tanto nobilior, participans vero quanto majorem habet compositionem donorum
participatorum, tanto nobilius est; sicut esse est nobilius quam vivere, et vivere quam intelligere, si unum sine
altero intelligatur: omnibus enim esse praeeligeretur. Sed quod habet plura ex his, melius est. Sed caritas est
quaedam participatio divinae bonitatis. Ergo quanto compositior est per additionem caritatis ad caritatem, minus
valebit. Igitur si caritas augetur per additionem, quanto magis augetur, minus erit eligenda.
Hoc autem est ridiculum. Ergo non augetur per additionem.
CO
Respondeo dicendum, quod eorum qui ponunt caritatem essentialiter augeri, dicta revertuntur in duas opiniones:
quarum una est, quod augetur per additionem caritatis ad caritatem; alia est quod augetur per intensionem
secundum accessum ad terminum; et in hoc revertitur quod quidam dicunt, caritatem augeri per multiplicationem
sui in anima sicut lux in aere: lux enim non augetur nisi per intensionem, sicut aliae qualitates. Primam autem
positionem non possum intelligere; quia in omni additione oportet intelligere duo diversa, quorum unum alteri
additur. Si autem intelligantur duae caritates, aut intelligentur diversae secundum speciem aut numerum. Constat
quod non secundum speciem, cum omnes caritates sint in eadem specie virtutis. Diversitas autem secundum
numerum est ex diversitate materiae, sicut haec albedo differt ab illa numero, quia est in diverso subjecto. Unde
non potest qualitas addi qualitati nisi per hoc quod subjectum subjecto additur. Caritas autem quae potest addi,
nunquam fuit in alio subjecto, antequam in isto; et secundum hoc quod est in isto, non differt numero ab alia
caritate in eodem existente, ut probatum est, in hac dist., quaest. 1, art. 1. Unde nullo modo est intelligere ibi
additionem.
Sed ista positio provenit ex falsa imaginatione, quia augmentum caritatis imaginati sunt ad modum augmenti
corporalis, in quo fit additio quantitatis ad quantitatem. Et ideo dico, quod quando caritas augetur, nihil ibi
additur, sicut Philosophus etiam dicit in 4 physic., quod aliquid efficitur magis album vel magis calidum, non per
additionem alicujus albedinis vel caloris; sed quia illa qualitas quae prius inerat intenditur secundum
propinquitatem ad terminum. Haec autem intensio contingit diversimode in qualitatibus simplicibus et
compositis, primis et secundis. Qualitates enim compositae vel secundae, intenduntur secundum intensionem
qualitatum primarum, sicut sapor et sanitas et alia hujusmodi, secundum intensionem caloris et frigoris, humoris
et siccitatis. Qualitates autem primae et simplices intenduntur ex causis suis, scilicet ex agente et recipiente.
Agens enim intendit reducere patiens de potentia in actum suae similitudinis, quantumcumque potest. Sicut
autem non calidum est potentia caloris; ita minus calidum est potentia respectu magis calidi. Unde sicut per
potentiam calidi efficitur de non calido calidum, non quod ponatur ibi aliquis calor, sed quia calor qui est in
potentia, educitur in actum; ita etiam efficitur magis calidum per actionem calidi, inquantum educitur calor, qui
inerat ut actus imperfectus, in majorem perfectionem et majorem assimilationem agentis; et hoc contingit,
secundum quod potentia subjecta actui, quae quidem, quantum in se est, ad multa se habet, magis ac magis
terminatur ab actu illo; vel quia augetur virtus agentis, sicut ex conjunctione plurium luminarium intenditur
illuminatio; vel ex parte ipsius materiae, secundum quod efficitur susceptibilior illius actus, sicut aer quanto plus
attenuatur, fit susceptibilior luminis. Intensio autem caritatis non contingit ex hoc quod virtus agentis fortificetur,
sed tantum ex hoc quod natura recipiens, quae quantum in se est, dispositionem quamdam habet secundum quod
est in potentia ad plura, magis ac magis praeparatur ad susceptionem gratiae, secundum quod ex dicta
multitudine, scilicet confusione potentialitatis, in unum colligitur per operationes quibus ad caritatem
suscipiendam praeparatur, ut prius dictum est, art. 1 istius quaest.. Et ideo dionysius perfectum sanctitatis semper
designat per hoc quod est ex sparsa vita in unicam consurgere. Et sic patet quod augmentum caritatis simile est
augmento qualitatum naturalium, licet origo ejus differat ab origine illarum. Cujus ratio est, quia qualitates
naturales educuntur de potentia materiae, quarum inchoationes quasdam materiae Deus opere creationis indidit;
et ideo quando in actum procedunt, est exitus de imperfecto ad perfectum.
Dona autem gratuita non educuntur quasi de potentia naturae; quia nihil est in potentia naturali quod per agens
naturale educi non possit. Et ideo origo gratiae est per novam infusionem; sed augmentum ejus est per hoc quod
de imperfecto ad perfectum actus infusus educitur.
RA1
Ad primum igitur dicendum, quod propositio Philosophi intelligitur de augmento corporali, quod fit semper per
additionem quantitatis, quia in hac materia ab ipso proponitur.
RA2
Ad secundum dicendum, quod Deus una et eadem operatione agit in omnia quae sunt, quamvis forte illa operatio
differat solum secundum rationem, secundum quod exit a ratione diversorum attributorum, vel diversarum
idearum. Unde dico, quod una et eadem operatione infunditur gratia et augetur; nec est diversitas nisi ex parte
151

