CO
Ad secundam quaestionem dicendum, quod aliquid potest habere indecentiam dupliciter; vel per se, vel ex eo
quod sequitur. Quod autem ex se indecentiam habet, nullo modo potest licitum esse, quantumcumque necessitas
incumbat; sicut patet in stupro, et in aliis quae sunt mala ex genere. Quod autem habet indecentiam propter
periculum sequens, duo requirit ad hoc quod convenienter fiat. Unum est cautela sufficienter cavens illud
periculum: aliud est utilitas consequens: sicut patet in sectione vulneris. Si enim per eam sanitas reddatur, et talis
cautela adhibeatur quod membra cetera non laedantur, convenienter fit.
Juramentum autem inconvenientiam quamdam videtur habere, ut dictum est, propter defectibilitatem
humanorum verborum, ad quae assumitur veritas immutabilis. Si autem humana verba essent hoc modo
defectibilia quod semper necesse esset ea deficere, omnino juramentum de se indecentiam haberet, et nulla
necessitate liceret jurare. Sed quia verba humana non semper deficiunt, sed aliquando veritatem habent; ideo
diligenti cautela adhibita, ut defectus evitetur, licet jurare propter aliquam necessitatem.
RA1
Ad primum ergo dicendum, quod juramentum omnino non est prohibitum neque per Christum, neque per
apostolum ejus: sed est prohibita facilitas jurandi propter periculum, ut scilicet quis non ex quacumque causa
juret, nec juramentum affectet tamquam per se bonum.
RA2
Ad secundum dicendum, quod voluntas absoluta est per se boni; sed ejus quod est bonum tantum propter
imminentem necessitatem, non est voluntas absoluta, sed ex suppositione. In his ergo quae sunt per se mala,
utraque voluntas prohibetur; in his vero quae sunt per se bona, neutra: in his vero quae sunt bona propter
necessitatem aliquam, prohibetur prima voluntas, et non secunda; et hoc modo prohibetur voluntas jurandi.
RA3
Ad tertium dicendum, quod in praedictis factis ubi expectamus divinum judicium vel testimonium, praefigit
homo quasi terminum et modum Deo testimonium reddendi; et ideo est quaedam Dei tentatio: sed in juramento
non fit ita, et ideo non est simile.
Articulus 2C
AG1
Ulterius. Videtur quod non requirantur isti tres comites qui in littera ponuntur, ad hoc quod juramentum sit
licitum, scilicet veritas, justitia, et judicium. Ubi enim non est veritas, non est justitia, quia veritas justitiae pars
est. Sed pars non debet dividi contra totum. Ergo veritas non debet connumerari justitiae.
AG2
Praeterea, judicium non videtur aliud esse quam executio justitiae. Ergo posita justitia superfluum est ponere
judicium.
AG3
Praeterea, juramentum quod fit sine istis comitibus, est perjurium, ut in littera dicitur. Si ergo judicium est comes
juramenti, nunquam licebit jurare extra judicium: quod falsum est.
AG4
Praeterea, multa alia requiruntur ad juramentum quam ista tria, sicut debita forma jurandi, debitum tempus
statutum, ut scilicet jejuni ad juramentum accedant, et multa hujusmodi. Ergo videtur quod non sint tantum tres
comites juramenti.
AG5
Praeterea, in omnibus factis nostris requiruntur ista tria. Ergo non magis debent poni comites juramenti quam
aliorum nostrorum operum.
CO
Ad tertiam quaestionem dicendum, quod ad hoc quod juramentum sit rectum, tria requiruntur. Unum ex parte
ipsius rei de qua juratur; et sic requiritur veritas per quam dictum rei adaequatur, alias dictum non esset
confirmatione dignum. Aliud requiritur ex parte causae pro qua juratur; et sic requiritur justitia, alias non esset
debita necessitas. Tertium requiritur ex parte jurantis; et sic requiritur ut cum discretione juret, alias non
adhiberetur debita cautela; et sic est judicium.
RA1
Ad primum ergo dicendum, quod veritas non accipitur hic secundum quod est pars justitiae, sed secundum quod
est adaequatio vocis ad rem.
RA2
Ad secundum dicendum, quod judicium non accipitur hic quod est unius in ordine ad alterum, quod est executio
justitiae; sed quod est alicujus ad seipsum in hoc quod discutit quid facere debeat, et quid accidere possit.
RA3
Et per hoc patet solutio ad tertium.
RA4

1333

