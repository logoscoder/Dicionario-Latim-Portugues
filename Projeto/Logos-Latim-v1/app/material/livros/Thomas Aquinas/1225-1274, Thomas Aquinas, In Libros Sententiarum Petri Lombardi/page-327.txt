Dei scientia omnino immutabilis est; et dividitur in duas: in prima determinat concedendo ea quae ponunt
variationem ex parte scitorum, et non ex parte scientiae; in secunda determinat quae ex parte scientiae
variationem important, ibi: hic opponitur a quibusdam ita. Et circa hoc duo facit: primo negat ea quae simpliciter
neganda sunt; secundo ponit opinionem quorumdam qui concedunt quasdam locutiones, quae variationem
scientiae significare videntur, retorquentes tamen ad varietatem scitorum, ibi: item a quibusdam dicitur Deum
posse plura scire quam sciat.
Ei vero quod praedictum est... Videtur obviare quod ait Hieronymus. Hic inquirit, utrum praescientia vel
providentia Dei, sit universalis causa omnium; et circa hoc tria facit: primo ponit objectionem; secundo
determinat eam, ibi: ex tali itaque sensu illud dictum esse noverimus; tertio recapitulat, ibi: simul itaque et
immutabiliter scit Deus omnia.
Hic est duplex quaestio. Prima de invariabilitate scientiae divinae. Secunda de universalitate providentiae
ejusdem.
Circa primum tria quaeruntur: 1 utrum Deus possit non scire illud quod scit; 2 utrum possit aliquid scire quod
non scit, vel plura quam scit; 3 utrum Deus sciat infinita.
|a1 Articulus 1: Utrum Deus possit non scire illud quod est scitum ab eo.
AG1
Circa primum sic proceditur. Videtur quod Deus non possit non scire illud quod scitum est ab eo; quia,
secundum Augustinum, Hieronymum et Philosophum, Deus non potest facere ut id quod est praeteritum, non
fuerit. Sed cum dicitur: hoc est scitum a Deo, significatur ut praeteritum. Ergo non potest non esse scitum ab eo.
AG2
Si dicas, quod est praeteritum dependens a futuro, hoc nihil est, ut prius dictum est, dist. 37, quaest. 1, art. 3, quia
non importatur in participio tantum ordo ad futurum, ut in hoc participio futurum; sed etiam actus quidam.
AG3
Praeterea, omne quod est, necesse est esse dum est, ut dicit Philosophus.
Sed scire Dei non est nisi ut ens actu, cum mensuretur aeternitate, in qua nihil praeterit vel succedit. Ergo videtur
quod non possit non esse; et ita Deus non possit non scire illud quod scit.
AG4
Praeterea, secundum Philosophum, omne aeternum est necessarium.
Sed quodlibet scire Dei est aeternum. Ergo est necessarium; ergo ab aequipollenti non potest non esse.
AG5
Scire ipsius est ipsum esse ejus. Sed ipse non potest non esse. Ergo non potest non scire quod scit.
SC1
Sed contra, quidquid Deus scit, operando operatur.
Sed potest non operari quod operatur. Ergo potest non scire illud quod scit.
CO
Respondeo dicendum, quod sicut attributa divina differunt secundum proprias rationes, et sunt tamen una res; ita
etiam actus attributorum sequuntur rationes eorum; et ideo alicui actui attribuitur quod alteri non convenit.
Dicimus enim Deum scire quod non vult, vel quod non facit. Est ergo haec ratio voluntatis ut libere actum suum
producat; quod enim fit voluntate, non fit necessitate, ut dicit Augustinus; unde potest velle et non velle. Sed hoc
intelligendum est, dum actus est in egrediendo a voluntate; quia postquam transit, non subjacet facultati ejus; non
enim potest non voluisse quod voluit. Similiter non subjacet facultati ejus ut utrumque simul producat; non enim
potest simul velle et non velle. Et hoc non tantum intelligendum est de actu ipsius voluntatis immediato; sed de
omnibus actibus imperatis a voluntate, sicut cogitare, loqui, et hujusmodi. Cum igitur actus divinae voluntatis
semper sit in actu, et non pertransiens in futurum, semper est quasi in egrediendo a voluntate; et ideo manet
libertas divinae voluntatis respectu ipsius. Unde potest dici, quod Deus potest non velle hoc; non tamen potest ut
simul velit et non velit, vel ut nunc velit et postmodum non velit, accipiendo post et nunc ex parte voluntatis,
quae mutabilis esse non potest. Et quia dictum est supra, dist. 8, quaest. 3, art. 1, de actu divinae scientiae,
secundum quod est causa operis ejus ut informans ipsum, quod est imperatus a voluntate; ideo potest concedi
quod Deus hoc modo potest non praescire. Non tamen potest esse ut simul praesciat et non praesciat, vel quod
nunc praesciat et postmodum non praesciat, loquendo de praescientia ex parte scientiae tantum; ita quod non fiat
vis de ratione futuri; quia quod modo est futurum, postea erit praesens; et tunc non est praescitum, sed scitum
est. Et ideo dicendum est secundum distinctionem Magistri, quod si accipiatur conjunctim, Deus non potest non
scire quod scitum est ab eo: si autem accipiatur divisim, sic est in potestate sua scire et non scire; et haec libertas
demonstratur cum dicitur quod Deus potest hoc non scire.
RA1
Ad primum ergo dicendum, quod actus scientiae divinae nunquam transit in praeteritum, sed semper est in actu:
et ideo semper manet in libertate voluntatis.
RA2
Ad secundum dicendum, quod illa solutio nihil valet.
327

