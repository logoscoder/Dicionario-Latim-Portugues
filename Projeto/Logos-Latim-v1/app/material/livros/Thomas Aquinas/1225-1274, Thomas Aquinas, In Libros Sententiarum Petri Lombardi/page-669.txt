talia dona homini collata forent, quae contra hos defectus ordinantur. Dona vero absolute in perfectionem
recipientis ordinata sunt ea quibus homo in actibus propriis perficitur et secundum animam et secundum corpus,
sicut est gratia gratum faciens, virtutes, donum scientiae et sapientiae, et hujusmodi, et impassibilitas corporis; et
in his homo in primo statu, simpliciter loquendo, magis abundasset quam in secundo statu post peccatum. Sed
iste excessus potest considerari dupliciter; vel intensive, vel extensive. Extensive quidem: quia plura de
hujusmodi homo in primo statu quam in secundo habuisset: habuit enim impassibilitatem corporis, et perfectam
obedientiam inferiorum virium ad rationem, et hujusmodi, quae in hominibus post peccatum non inveniuntur.
Sed verum est quod etiam quaedam dona post peccatum sunt quae imperfectionem annexam habent, quae aut in
primo statu non fuissent omnino; aut si fuissent, secundum alium modum et alios actus fuissent; ut tamen hoc
intelligatur de imperfectione, non quae naturam consequitur, sed quae ex peccato consecuta est. Fides enim
imperfectionem habet consequentem naturam, cujus est divina quasi in speculo intueri; et hoc etiam homini in
primo statu congruisset, licet vidisset clarius divina, ut supra dictum est. Et ideo fides in primo statu fuisset etiam
secundum ejusdem generis actum, quamvis perfectior quam modo sit. Continentia vero, quae importat
imperfectionem in repugnantia passionum ex peccato causata, secundum quod Philosophus continentiam accipit
in 7 ethic., in primo statu non fuisset; et similiter poenitentia, si specialis virtus ponatur, ad minus secundum
eosdem actus quos nunc habet; et similis ratio est de aliis similibus. Si autem excessus intensive consideretur, et
praecipue quantum ad dona gratum facientia, sic considerando statum ad statum, universaliter homo ante
peccatum ampliori gratia praeditus fuisset quam post. Sed tantum non est inconveniens quod aliquis post statum
peccati multo majorem gratiam habeat quam aliqui habuissent etiam in primo statu, eo quod gratiae non tantum
dantur secundum mensuram naturalis virtutis, seu capacitatis, sed secundum conatum, quem contingit esse
majorem in eo qui minoris virtutis est, sicut etiam dicitur de comparatione hominum novi et veteris testamenti.
RA1
Ad primum ergo dicendum, quod quamvis Angeli quos Philosophus deos vocat, sicut et dionysius, hujusmodi
virtutes cardinales non habeant secundum eosdem actus quibus in nobis sunt, habent tamen eas secundum
quosdam eminentiores actus, et praecipue secundum quod constituuntur eorum actus circa finem: et hoc modo in
homine etiam ante statum peccati fortitudo et temperantia esse potuisset. Tamen sciendum est, quod alia ratio est
de homine ante peccatum, et de Angelo et de homine glorificato. Homo enim in primo statu quamvis hujusmodi
passionibus actu non subjaceret, tamen naturam habebat quae, quantum in se est, his passionibus subjicibilis erat;
et possibile erat eis subjici, si peccaret, nondum homine confirmato.
Sed homo glorificatus, etsi naturam habeat cui, secundum se consideratae, natae sunt hujusmodi passiones
inesse, tamen per habitum gloriae omnino aditus his passionibus tollitur. Angelus vero nec naturam nec
passibilitatem respectu harum passionum habet. Unde patet quod hujusmodi virtutes, quantum ad actus qui sunt
viae, nunc in nobis magis remotae sunt ab Angelis quam ab hominibus glorificatis; et ab hominibus glorificatis
magis quam ab eis in primo statu existentibus.
RA2
Ad secundum dicendum, quod perseverantia dupliciter dicitur. Uno enim modo est specialis virtus, cujus actus
est habere propositum semper in bono permanendi; et talem virtutem Adam habuit et multi qui post corruerunt.
Alio modo est quaedam circumstantia consequens virtutes alias; et sic non ponit specialem virtutem, sed
continuationem quamdam virtutis usque ad mortem; et sic Adam in primo statu perseverantiam non habuit.
RA3
Ad tertium dicendum, quod plus indigenti Deus plus tribuit, dummodo sit magis ad recipiendum dispositus; alias
non est verum. Tamen sciendum est, quod cum indigentia dicatur respectu finis, ut dictum est, non est dicendum,
quod homo post peccatum magis eguerit gratia quam ante. Illud enim ad quod per se gratia est ordinata, scilicet
gloria, supra vires hominis est, sive ante peccatum sive post peccatum. Unde quantum ad hoc non magis indiget
post quam ante; sed quantum ad hoc ad quod per accidens gratia ordinatur, quod est remotio mali, magis homo
post peccatum indiget, et per respectum ad gloriam attenditur mensura gratiae: quia per gratiam majorem,
majorem quis gloriam meretur; non autem per respectum ad remotionem peccati vel infirmitatis: quia minima
gratia sufficit ad delendum omnia peccata.
Unde non majori gratia indiget homo post peccatum quam ante; sed verum est quod ad plura gratia indiget, quae
tamen plura, quantalibet gratia facere potest.
RA4
Ad quartum dicendum, quod Deus ex malo semper majus bonum elicit; non tamen illi de necessitate in quo
malum esse permittit, sed in comparatione ad universum, cujus pulcritudo consistit ex hoc quod mala esse
sinuntur. Bonum autem universi praeponderat bono particularis rei, sicut bonum gentis est divinius quam bonum
hominis, ut in 1 ethic. Philosophus dicit.
RA5
Ad quintum dicendum, quod Christus ad hoc fuit passus ut hominis naturam repararet. Unde per passionem
Christi non apparet quod majorem gratiam homo consecutus sit post peccatum quam ante fuisset sine ea,
loquendo de gratia in ordine ad praemium essentiale: quia aliquod praemium accidentale homo per passionem
Christi consequitur quod ante peccatum non habuisset, scilicet gaudium de victoria Christi.
669

