AG4
Praeterea, sicut in diebus quadragesimalibus abstinetur a carnibus, ita ab ovis et lacticiniis. Sed in diebus jejunii
quidam lacticiniis et ovis utuntur.
Ergo et carnibus uti possunt sine hoc quod jejunium solvatur.
SC1
Sed contra est generalis consuetudo ecclesiae, quae jejunantibus usum carnium interdicit.
CO
Ad secundam quaestionem dicendum, quod ille dicitur jejunium ecclesiae solvere qui modum abstinendi
statutum ab ecclesia non servat. Cum autem jejunium ecclesia instituerit ad satisfaciendum, et concupiscentiam
reprimendum, sicut determinavit ad abstinentiam jejunii quantum ad numerum, ut scilicet semel tantum jejunans
comederet ad afflictionem carnis propter satisfactionem; ita taxavit ut a carnibus abstineretur, quia hoc genere
cibi praecipue concupiscentia fovetur et roboratur; unde comestio carnium jejunium solvit ab ecclesia institutum.
RA1
Ad primum ergo dicendum, quod vinum concupiscentiam incitat inflammando per modum alterantis; et quia
tales alterationes non diu manent, ideo potus vini non adeo efficaciter operatur ad concupiscentiae fomentum,
sicut esus carnium, quo praecipue materia concupiscentiae ministratur, et calor naturalis confortatur radicitus
magis; et ex alia parte subtractio vini nimis debilitaret naturam propter digestionis impedimentum.
RA2
Et similiter dicendum ad secundum de inflatione leguminum, quod est accidentalis causa concupiscentiam
provocans, et cito transit.
RA3
Ad tertium dicendum, quod pisces frigidiores sunt naturaliter quam carnes, nec alimentum ita conveniens corpori
praestant sicut aliae carnes; unde non fuit tanta necessitas prohibendi pisces, sicut carnes.
RA4
Ad quartum dicendum, quod quadragesimale jejunium arctius observatur quam alia jejunia, quia eo Christi
jejunium secundum modum nostrum imitamur; et ideo, quamvis usus casei et ovorum in Quadragesima sit
generaliter interdictus, tamen in aliis jejuniis apud diversos in his est diversus abstinentiae modus.
Articulus 4C
AG1
Ulterius. Videtur quod anticipatio temporis jejunium non solvat. Sicut enim non servat tempus ab ecclesia
institutum qui tardat comestionem, ita nec ille qui anticipat. Sed ille qui tardat, non solvit jejunium ab ecclesia
institutum. Ergo nec ille qui anticipat.
AG2
Praeterea, jejunium est actus abstinentiae.
Sed abstinentia impeditur non solum per anticipationem horae comestionis, sed etiam per alias conditiones, quae
hoc versu continentur: praepropere, laute, nimis, ardenter, studiose.
Ergo cum nimis comedere quantum ad quantitatem non solvat jejunium, nec ardenter quantum ad aviditatem
comedendi, nec laute, quantum ad pretiosa quae in cibum quaeruntur, nec studiose, quantum ad exquisitum
modum cibaria praeparandi (alias mortaliter peccarent qui in diebus jejuniorum hoc facerent, quasi
transgressores praecepti ecclesiae; quod durum est dicere): videtur quod nec praepropere comedere, quod est
tempus anticipare, jejunium solvat.
SC1
Sed contra est quod dicit Concilium cabilonense: in Quadragesima nullatenus credendi sunt jejunare qui ante
manducaverunt quam vespertinum celebretur officium. Ergo anticipatio temporis solvit jejunium.
CO
Ad tertiam quaestionem dicendum, quod, sicut dictum est, ille jejunium solvit qui ecclesiae determinationem non
servat. Unde cum ecclesia instituit certum tempus comedendi jejunantibus; qui nimis notabiliter anticipat,
jejunium solvit. Non enim ecclesia arctare intendit ad subtilem temporis inspectionem; nec oportet astrolabium
accipere ad horam comestionis cognoscendam. Unde sufficit si circa horam illam quam ecclesia instituit,
jejunans sumat cibum, etiam si aliquantulum propter aliquam necessitatem anticipet.
RA1
Ad primum ergo dicendum, quod omittere praeceptum ecclesiae non licet, sed supererogare licet; et ideo cum
tardatio horae ad poenalitatem jejunii faciat, licet tardare per horam, sed non anticipare.
RA2
Ad secundum dicendum, quod ea in quibus non potest accipi certa mensura, non cadunt sub determinatione
legislatoris. Et quia non potest accipi certa mensura in quantitate cibi vel aliis conditionibus numeratis, sicut in
tempore accipi potest; ideo conditiones aliae quatuor non cadunt sub determinatione praecepti ecclesiae; et ideo
quamvis per inordinationem circa illas circumstantias peccet, et meritum jejunii amittat vel in toto vel in parte,
non tamen ecclesiae statutum transgreditur; et ideo jejunium non solvit.
1668

