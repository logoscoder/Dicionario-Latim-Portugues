speranda importat relationem ad finem proprium, secundum statum in quo est fides, non autem res diligenda; et
ideo magis dicit, rerum sperandarum quam, diligendarum: quia definitio ex propriis debet dari.
RA4
Ad quartum dicendum, quod argumentum proprie dicitur processus rationis de notis ad ignota manifestanda,
secundum quod dicit boetius, quod est ratio rei dubiae faciens fidem. Et quia tota vis argumenti consistit in
medio termino, ex quo ad ignotorum probationem proceditur; ideo dicitur ipsum medium argumentum, sive sit
signum, sive causa, sive effectus. Et quia in medio termino, vel in principio ex quo argumentando proceditur,
continetur virtute totus processus argumentationis; ideo tractum est nomen argumenti ad hoc quod quaelibet
brevis praelibatio futurae narrationis dicatur argumentum, sicut in epistolis Pauli singulis praemittuntur
argumenta. Et quia principium vel medium dicitur argumentum inquantum habet virtutem manifestandi
conclusionem, et haec virtus inest ei ex lumine intellectus agentis, cujus est instrumentum, quia omnia quae
arguuntur, a lumine manifestantur, ut dicitur Ephes. 5; ideo ipsum lumen quo manifestantur principia, sicut
principiis manifestantur conclusiones, potest dici argumentum ipsorum principiorum. Et his tribus ultimis modis
potest dici fides argumentum. Primo inquantum ipsa fides est manifestativa alterius, sive inquantum unus
articulus manifestat alium, sicut resurrectio Christi resurrectionem futuram; sive inquantum ex ipsis articulis
quaedam alia in theologia syllogizantur; sive inquantum fides unius hominis confirmat fidem alterius. Secundo
potest dici argumentum, inquantum est praelibatio futurae visionis, in qua veritas plenarie cognoscitur.
Tertio inquantum lumen infusum, quod est habitus fidei, manifestat articulos, sicut lumen intellectus agentis
manifestat principia naturaliter nota. Sed esse argumentum secundum primum modum accidit fidei; et ideo in
definitione fidei ponitur argumentum secundum alterum duorum modorum ultimorum.
RA5
Ad quintum dicendum, quod argumentum et substantia non ponuntur in definitione fidei sicut genera, sed quasi
actus, sicut consuetum est quod habitus definiuntur per actus, quia ex eis cognoscuntur; et illorum actuum unus
importat comparationem fidei ab objectum, alius comparationem ejus ad finem ultimum, ut dictum est.
RA6
Ad sextum dicendum, quod dubietas tollit firmitatem adhaesionis, quod non tollit hoc quod dicitur non apparens;
sed tollit tantum visionem rei creditae; et ideo non potuit dici, dubiorum, quia fides habet firmam adhaesionem;
sed dicitur, non apparentium, quia non habet plenam visionem.
RA7
Ad septimum dicendum, quod cognitio fidei ex voluntate procedit: quia nullus credit nisi volens; et ideo non est
mirum, si in definitione fidei ea quae ad affectionem pertinent, his quae pertinent ad cognitionem, praeponuntur.
RA8
Ad octavum dicendum, quod si definitio de re aliqua daretur quae complete comprehenderet omnia principia rei,
non esset unius rei nisi una definitio. Sed quia in quibusdam definitionibus ponuntur quaedam principia sine
aliis, ideo contingit variari definitiones de una et eadem re. Definitio autem fidei data ab apostolo comprehendit
omnia principia fidei, ex quibus habitus consueverunt definiri, scilicet finem, objectum, et actum; ex quibus
etiam intelligitur genus et subjectum: quia ex actu cognoscitur quae potentia sit subjectum fidei; et iterum ex actu
cognoscitur habitus, quod est genus fidei remotum; et ex fine cognoscitur virtus, quod est genus proximum.
Et hoc etiam ponit Damascenus dicens, quod fides est rerum quae sperantur, hypostasis, rerum quae non
videntur, redargutio; et addit quoddam accidens fidei, scilicet certitudinem, subdens: injudicabilis species, et
certa, et quae comprehendi non potest, eorum quae a Deo nobis annuntiata sunt, et petitionum nostrarum
fruitionis, idest adimpletionis. Facit enim fides certitudinem et de credendis, secundum quod est argumentum, et
de adipiscendis, secundum quod est substantia rerum sperandarum. Dionysius autem in libro de divin. Nom.,
definit fidem dicens: fides est manens credentium collocatio, quae justos collocat in virtute, et hoc est idem quod
apostolus dicit: substantia rerum sperandarum.
Augustinus autem dicit, quod fides est virtus qua creduntur quae non videntur; et hoc est idem quod dicit
apostolus: argumentum non apparentium; et in idem redit quod Damascenus dicit, quod fides est non inquisitivus
consensus: quia per hoc quod dicit, non inquisitivus, ostendit quod ea quae fidei sunt, non sunt pervia rationi
inquirenti.
Hugo autem de sancto victore definit fidem per aliquod ejus accidens, scilicet certitudinem, dicens, quod fides
est certitudo quaedam animi de absentibus supra opinionem et infra scientiam constituta. Et hoc etiam accidens
fidei potest haberi ex definitione apostoli ex hoc quod fides est argumentum non apparentium: argumentum enim
importat certitudinem; unde ponit scientiam supra opinionem: non apparentium vero importat absentiam
cognoscibilis, per quod ponitur fides sub scientia.
Unde patet quod definitio apostoli includit omnes alias definitiones de fide datas.
|a2 Articulus 2: Utrum credere sit cum assensu cogitare.
Articulus 2A
AG1
1098

