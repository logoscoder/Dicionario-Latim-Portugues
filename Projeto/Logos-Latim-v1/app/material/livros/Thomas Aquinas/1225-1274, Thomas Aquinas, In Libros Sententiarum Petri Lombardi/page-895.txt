Sed humana natura non praeextitit unioni: quia simul fuit caro, et Dei verbi caro. Ergo natura non assumitur.
AG3
Praeterea, natura est idem quod essentia. Sed non potest dici, quod essentiam assumpserit: quia essentia dicitur
ab essendo; esse autem personae est, quam non assumpsit. Ergo nec naturam assumpsit.
AG4
Praeterea, natura humana est ipsa humanitas.
Sed humanitas non potest esse sine homine.
Cum igitur id quod assumptum est, non fuerit homo, ut dicitur in littera, videtur quod nec humanitas, et ita nec
humana natura.
AG5
Praeterea, assumptio terminatur ad unionem.
Sed humana natura non est unita: quia uniens est unitum; natura autem humana non est filius Dei.
Ergo natura humana non est assumpta.
SC1
Sed contra, Augustinus in lib.
De fide ad Petrum: Deus humanam naturam in unitatem personae accepit.
SC2
Praeterea, Deus per assumptionem fit homo.
Sed non est homo in quo non sit humana natura.
Ergo Deus humanam naturam assumpsit.
SC3
Praeterea, Philip. 2, 7: formam servi accipiens, idest naturam.
CO
Respondeo dicendum, quod quicumque confitetur incarnationem, ponit humanam naturam assumptam: et
quamvis secundum omnes modos quibus dicitur natura superius positos, possit dici natura assumpta, non oportet
discurrere per singula, cum naturam omnes intelligant, qui dicunt naturam humanam assumptam, secundum
quod natura significat quidditatem.
RA1
Ad primum ergo dicendum, quod sicut genus est quaedam intentio quam intellectus ponit circa formam
intellectam; ita etiam differentia, et omnia quae significant secundas intentiones. Tamen huic intentioni
intellectae respondet natura quaedam quae est in particularibus; quamvis secundum quod est in particularibus,
non habeat rationem generis vel speciei. Secundum hoc dico, quod boetius non intendit dicere, quod differentia
secundum quod accidit ei intentio differentiae, sit natura, sed quantum ad id quod est in re ipsa, scilicet quidditas
rei quam differentia complet.
RA2
Ad secundum dicendum, quod quamvis non praeexistat tempore, praeexistit tamen secundum modum
intelligendi; et hoc sufficit.
RA3
Ad tertium dicendum, quod essentia non habet se ad esse sicut consequens ipsum, sed sicut id per quod est esse,
sicut et natura; unde similiter concedo quod assumpsit essentiam sicut assumpsit naturam, quamvis non
assumpserit suppositum.
RA4
Ad quartum dicendum, quod quamvis humanitas non sit sine homine, tamen est prius naturaliter quam homo,
quia per eam dicitur aliquis esse homo; unde est eadem ratio sicut de essentia.
RA5
Ad quintum dicendum, quod quamvis natura humana non sit unita, idest facta unum simpliciter, cum divina; est
tamen ei unita in aliquo, id est in persona.
|a2 Articulus 2: Utrum anima separata sit persona.
AG1
Ad secundum sic proceditur. Videtur quod anima separata sit persona. Persona enim, secundum boetium, est
rationalis naturae individua substantia. Sed hoc convenit animae separatae. Ergo est persona.
AG2
Praeterea, propter quod unumquodque tale, et illud magis. Sed homo dicitur persona propter animam: unde quae
carent anima, non dicuntur personae. Ergo anima separata est persona.
AG3
Praeterea, conceditur quod anima rationalis est hoc aliquid. Sed hoc aliquid in natura rationali est persona. Ergo
anima separata est persona.
AG4
Praeterea, Angelus et anima separata non videntur differre nisi per hoc quod anima est unibilis.
895

