AG3
Praeterea, quando aliquod communi divisione per se dividitur, oportet quod divisa specie differant.
Sed votum privatum et solemne non differunt specie; quia sic non posset aliquod votum privatum solemnizari,
cum species non transeant in invicem. Ergo praedicta divisio est incompetenter data de voto.
AG4
Praeterea, sicut votum habet quaedam quae pertinent ad solemnitatem, ita matrimonium, et alia sacramenta. Sed
in matrimonio non distinguitur simplex matrimonium a solemni. Ergo nec in voto talis distinctio esse debet.
CO
Ad secundam quaestionem dicendum, quod divisio voti in privatum et solemne, est divisio totius potestativi in
partes suas, cujus perfecta virtus est in una suarum partium; in aliis autem quaedam ipsius participatio, sicut
anima dividitur in rationalem, sensibilem, et vegetabilem.
Virtus autem voti est obligatio: quae quidem virtus complete est in voto solemni, cujus obligatio nullo casu
irritari potest; sed est incomplete in voto privato, cujus obligatio aliquo casu irritatur, ut dicetur.
RA1
Ad primum ergo dicendum, quod votum potest dici publicum dupliciter. Uno modo per se, quia habet aliquid
annexum, unde in publicum venire debeat; sicut cum quis recipit ordinem sacrum, per quem minister ecclesiae
constituitur ad publice Deo serviendum. Alio modo per accidens; sicut quando in notitiam plurimorum venit. Et
quia rei judicium non variatur per id quod est per accidens, sed secundum id quod est per se; ideo votum
publicum secundo modo in idem computatur quod privatum; sed publicum primo modo distinguitur a privato; et
hoc est solemne.
RA2
Ad secundum dicendum, quod dicta divisio datur per ea quae sunt essentialia voto. Illud enim ex quo votum
habet vim obligandi, est sibi essentiale.
Unde non est verum quod aequaliter obligent omnibus modis, nec quo ad Deum, nec quo ad homines; sed aliquo
modo aequaliter obligant, ut dicetur.
RA3
Ad tertium dicendum, quod naturalis est ordo quo fit progressus de imperfecto ad perfectum; unde et in totis
potestativis fit progressus ab una parte in aliam; sicut embryo prius habet animam vegetabilem aliquo modo
quam sensibilem, et sensibilem quam rationalem; et similiter etiam non est inconveniens quod idem votum
primo sit privatum, et postea publicum.
RA4
Ad quartum dicendum, quod matrimonium et alia sacramenta habent plenum effectum suum praetermissis his
quae ad solemnitatem sacramenti pertinent, propter hoc quod habent efficaciam ex virtute divina, et non ex
institutione humana; sed votum quod obligat per id quod ab homine est, non habet perfectam vim obligandi nisi
debita solemnitate adhibita; et ideo votum distinguitur per solemne et non solemne; non autem matrimonium vel
aliquod aliud sacramentum.
Articulus 2C
AG1
Ulterius. Videtur quod votum non solemnizetur per professionem ad certam regulam, et per ordinis sacri
susceptionem, ut quidam dicunt. Solemnitas enim ponitur differentia voti communiter dicti. Sed quaedam vota
sunt quae non habentur sub aliqua certa regula, neque sunt ordini sacro annexa, sicut votum peregrinationis. Ergo
illa duo non sufficiunt ad solemnitatem voti faciendam.
AG2
Praeterea, dicitur etiam a quibusdam, quod votum solemnizatur per susceptionem habitus religionis.
Sed quandoque suscipitur habitus religionis sine professione vel ordinis susceptione. Ergo etc..
AG3
Praeterea, ante constitutionem certarum regularum potuit votum solemnizari etiam sine ordinis susceptione. Sed
nunc non minus possunt se homines obligare Deo quam prius. Ergo et nunc solemnitas voti potest esse sine
professione certae regulae.
AG4
Praeterea, professio certae regulae potest fieri in privato. Sed votum solemne hic contra privatum dividitur. Ergo
professio certae regulae non est sufficiens ad votum solemnizandum.
SC1
Sed contra, effectus voti solemnis proprius est dirimere matrimonium contractum. Sed solum votum quod est
annexum ordini, et quod est ad certam regulam, dirimit matrimonium contractum.
Ergo solum his modis votum solemnizatur.
CO
Ad tertiam quaestionem dicendum, quod votum, ut dictum est, dicitur solemne ex hoc quod habet completam
vim obligandi. Ea enim ad solemnitatem rei pertinere dicuntur quae ei completum esse tribuunt. Votum autem,
1994

