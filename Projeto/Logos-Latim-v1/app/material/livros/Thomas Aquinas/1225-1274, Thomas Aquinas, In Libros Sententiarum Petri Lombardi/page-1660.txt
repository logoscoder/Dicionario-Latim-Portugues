Sed contra, statutum ecclesiae obligat per modum praecepti, sicut praeceptum Dei; quia Dominus discipulis suis
dixit, Luc. 10, 16: qui vos audit, me audit. Sed ad illud jejunium obligamur ex statuto ecclesiae. Ergo cadit sub
praecepto.
CO2
Praeterea, majoris perfectionis est lex nova quam vetus, et magis a carnalibus desideriis abstrahens.
Sed in lege veteri erat jejunium in praecepto. Ergo multo fortius in lege nova.
CO
Ad quartam quaestionem dicendum, quod duplex est praeceptum, scilicet juris naturalis et juris positivi.
Praecepto juris naturalis prohibentur ea quae sunt secundum se mala; sed praeceptis juris positivi prohibentur ea
quae possunt esse occasiones malorum; vel praecipiuntur aliqua ordinantia ad virtutem, quam legis positor
inducere intendit; et propter hoc, jus positivum, ut dicit tullius, est a naturali derivatum; unde ad legem positivam
pertinet, ut dicit Philosophus in 10 ethic., ordinare nutritiones juvenum et adinventiones virorum, idest opera et
studia, ut arceantur a malis, et perducantur ad bona. In jejunio ergo est aliquid quod ad praeceptum juris naturalis
pertinet, scilicet tantam abstinentiam carni adhibere ne spiritui rebellet. Temperantia enim, ut dicit Philosophus
in 3 ethic., mensuram accipit ex conservatione salutis corporalis; unde multo magis ex conservatione salutis
spiritualis. Medium autem temperantiae non excedere, ad jus naturale pertinet; sed determinatio talis abstinentiae
secundum determinatum tempus et determinata cibaria, ad jus positivum pertinet, quod moderatur hominum
actus; et hoc modo jejunium sub praecepto ecclesiae cadit.
RA1
Ad primum ergo dicendum, quod decor ecclesiae principaliter in interioribus consistit; sed etiam exteriores actus
ad eumdem decorem pertinent, inquantum ab interiori progrediuntur, et inquantum interiorem decorem
conservant; et sic jejunium ad decorem ecclesiae ordinatur.
RA2
Ad secundum dicendum, quod duplex est genus supererogationis. Quoddam quod totaliter excedit necessitatem
salutis; et hoc non potest cadere sub praecepto, sed sub consilio; 1 corinth. 7, 25: de virginibus autem
praeceptum Domini non habeo, consilium autem do. Aliud genus supererogationis est quod aliquo modo ad
necessitatem salutis pertinet, quamvis non secundum hunc vel illum modum, sicut de jejunio ex dictis patet, et
ideo determinatio modi in talibus potest cadere sub praecepto ecclesiae vel cujuscumque legislatoris.
RA3
Ad tertium dicendum, quod praecepta juris positivi magis obligant ex intentione legislatoris quam ex ipsis
verbis; et ideo transgressor talis praecepti magis est reputandus qui obviat intentioni legislatoris quam qui deviat
in aliquo a legis ordinatione.
Intentioni autem legislatoris obviat qui ex contemptu vel sine aliqua rationabili causa ordinationem non servat. Si
autem in aliquo casu non servat in quo probabiliter credi potest, si legislator adesset, eum obligare non velle, talis
non est reputandus praecepti transgressor. Et ideo non est necessarium quod quicumque aliquem diem ab
ecclesia institutum jejunare omittit, mortaliter peccet: potest enim hoc aliquando omnino sine peccato contingere,
aliquando sine mortali cum veniali, aliquando etiam cum mortali; et hoc secundum diversas occasiones quibus
homo inducitur ad jejunium frangendum.
Articulus 1E
AG1
Ulterius. Videtur quod jejunium non sit satisfactorium.
Quia satisfactio est justitiae actus, ut prius dictum est. Sed jejunium est actus temperantiae.
Ergo non est satisfactorium.
AG2
Praeterea, illud ad quod ex praecepto astringimur, non est satisfactorium, sed satisfactionem praecedit, sicut de
eleemosyna dictum est. Sed quoddam jejunium cadit sub praecepto, ut dictum est. Ergo ad minus illud non est
satisfactorium.
AG3
Praeterea, satisfactio debet fieri ab eo qui peccavit. Sed anima est quae peccat; jejunium autem non est animae,
sed corporis. Ergo non est satisfactorium pro peccato.
AG4
Praeterea, sicut contingit peccare ex superfluitate cibi, ita ex subtractione. Sed contra subtractionem cibi non
datur, ut satisfactio, cibi abundantia.
Ergo nec contra abundantiam dari debet, ut satisfactorium, cibi subtractio per jejunium.
AG5
Praeterea, 1 timoth., 4, 8: corporalis exercitatio ad modicum utilis est. Sed jejunium est hujusmodi.
Ergo non est satisfactorium pro peccato.
SC1
Sed contra, opera satisfactoria oportet esse poenalia.
1660

