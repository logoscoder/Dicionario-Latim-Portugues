Ad tertium dicendum, quod sicut supra, 13 dist., dictum est, omnes homines morientur et resurgent; sed tamen
illi vivi dicuntur reperiri qui usque ad tempus conflagrationis in corpore vivent.
RA4
Ad quartum dicendum, quod ignis ille non exequitur sententiam judicis nisi quo ad involutionem malorum; et
quantum ad hoc sequitur judicium.
Articulus 3B
AG1
Ulterius. Videtur quod ignis ille non habebit talem effectum in hominibus, qualis in littera designatur. Illud enim
consumi dicitur quod reducitur ad nihilum. Sed corpora impiorum non solventur in nihilum, sed in aeternum
conservabuntur, ut aeternam poenam sustineant. Ergo ignis ille non erit malis consumptio, ut in littera dicitur.
AG2
Si dicatur, quod consumet malorum corpora, inquantum ea resolvet in cinerem; contra. Sicut corpora malorum,
ita et bonorum in cinerem resolventur; hoc enim est Christi privilegium, ut caro ejus corruptionem non videat.
Ergo etiam et bonis tunc repertis erit consumptio.
AG3
Praeterea, infectio peccati magis abundat in elementis, secundum quod veniunt ad compositionem humani
corporis, in quo est corruptio fomitis, etiam quantum ad bonos, quam in elementis extra corpus humanum
existentibus. Sed elementa extra corpus humanum existentia purgabuntur propter peccati infectionem. Ergo
multo fortius oportet per ignem purgari elementa in corporibus humanis existentia, sive bonorum, sive malorum;
et ita oportet utrorumque corpora resolvi.
AG4
Praeterea, quamdiu status viae durat, elementa similiter agunt in bonos et in malos. Sed adhuc durabit status
hujusmodi viae in illa conflagratione; quia post statum hujus viae non erit mors naturalis, quae tamen per illam
conflagrationem causabitur. Ergo ignis ille aequaliter aget in bonos et in malos; et ita videtur quod non sit aliqua
discretio inter eos quantum ad effectum illius ignis suscipiendum, sicut in littera ponitur.
AG5
Praeterea, illa conflagratio quasi in momento perficietur. Sed multi invenientur vivi, in quibus erunt multa
purgabilia. Ergo illa conflagratio non sufficiet ad eorum purgationem.
CO
Ad secundam quaestionem dicendum, quod ignis ille finalis conflagrationis quantum ad hoc quod judicium
praecedet, aget ut instrumentum divinae justitiae; et iterum per virtutem naturalem ignis. Quantum ergo pertinet
ad virtutem naturalem ipsius, similiter aget in bonos et malos, qui vivi reperientur, utrorumque corpora in
cinerem resolvendo; inquantum vero aget ut instrumentum divinae justitiae, diversimode aget in diversos
quantum ad sensum poenae. Mali enim per actionem ignis cruciabuntur, boni vero in quibus nihil purgandum
invenitur, omnino nullum dolorem ex igne sentient, sicut nec pueri senserunt in camino, Dan. 3; quamvis eorum
corpora non serventur integra, sicut puerorum servata fuerunt; et hoc divina virtute fieri poterit, ut sine doloris
cruciatu resolutionem corporum patiantur. Boni vero in quibus aliquid purgandum reperietur, sentient cruciatum
doloris ex illo igne plus vel minus pro meritorum diversitate. Sed quantum ad actum quem post judicium ille
ignis habebit, in damnatos tantum aget: quia omnes boni habebunt corpora impassibilia.
RA1
Ad primum ergo dicendum, quod consumptio ibi accipitur non pro annihilatione, sed pro resolutione in cineres.
RA2
Ad secundum dicendum, quod bonorum corpora quamvis in cinerem resolvantur per ignem, non tamen ex hoc
dolorem sentient, sicut nec pueri in fornace existentes, ut dictum est; et quantum ad hoc est dissimile de bonis et
malis.
RA3
Ad tertium dicendum, quod elementa in corporibus humanis existentia purgabuntur per ignem etiam in
corporibus electorum; sed hoc per divinam virtutem fiet sine cruciatu doloris.
RA4
Ad quartum dicendum, quod ignis ille non aget tantum secundum naturalem elementi virtutem, sed etiam ut
divinae justitiae instrumentum.
RA5
Ad quintum dicendum, quod tres causae sunt quare subito illi qui vivi reperientur, purgari poterunt.
Una est, quia pauca purganda in eis inveniuntur, cum terroribus et persecutionibus praecedentibus fuerint
purgati. Secunda est, quia vivi et voluntarii sustinebunt poenam; poena autem in hac vita voluntarie suscepta
multo plus purgat quam poena post mortem inflicta, sicut patet in martyribus; quod si quid purgandum in eis
invenitur, passionis falce tollitur, ut Augustinus dicit, cum tamen poena martyrum brevis fuerit in comparatione
ad poenam quae in Purgatorio sustinetur.
Tertia est, quia calor ille recuperabit in intensione quantum amittet in temporis abbreviatione.
2184

