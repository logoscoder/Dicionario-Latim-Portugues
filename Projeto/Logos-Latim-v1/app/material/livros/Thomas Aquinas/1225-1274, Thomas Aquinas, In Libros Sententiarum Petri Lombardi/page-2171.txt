unde Apoc. 20, judicium sedit, et libri aperti sunt. Et per hunc modum hanc judicationem Richardus de sancto
victore exponit; unde dicit, quod qui divinae contemplationi assistunt, qui in libro sapientiae quotidie legunt,
velut in cordium voluminibus transcribunt quidquid jam perspicua veritatis intelligentia comprehendunt; et infra:
quid vero sunt judicantium corda divinitus in omnem veritatem edocta, nisi quaedam canonum decreta? sed quia
judicare importat actionem in alium procedentem, ideo proprie loquendo judicare dicitur qui sententiam
loquendo in alterum fert. Sed hoc dupliciter contingit.
Uno modo ex propria auctoritate; et hoc est illius proprie qui habet in alios dominium et potestatem, cujus
regimini subduntur qui judicantur, unde ejus est in eos jus ferre; et sic judicare solius Dei est. Alio modo judicare
est, sententiam alterius auctoritate latam in aliorum notitiam ducere, quod est sententiam latam pronuntiare; et
hoc modo perfecti viri judicabunt: quia alios ducent in cognitionem divinae justitiae, ut sciant quid eis juste pro
meritis debeatur, ut ipsa revelatio justitiae judicium dicatur. Unde dicit Richardus de sancto victore: judices
coram judicandis decretorum suorum libros aperire, est ad cordium suorum inspectionem inferiorum quorumlibet
visum admittere, sensumque suum in his quae ad judicium pertinent, revelare.
RA1
Ad primum ergo dicendum, quod objectio illa procedit de judicio auctoritatis, quod soli Christo conveniet.
RA2
Et similiter dicendum ad secundum.
RA3
Ad tertium dicendum, quod non est inconveniens aliquos sanctorum aliis quaedam revelare, vel per modum
illuminationis, sicut superiores Angeli inferiores illuminant; vel per modum locutionis, sicut quando inferiores
superioribus loquuntur.
Articulus 2B
AG1
Ulterius. Videtur quod judiciaria potestas non respondeat voluntariae paupertati. Hoc enim solum duodecim
apostolis promissum est Matth. 19, 28: sedebitis super sedes duodecim, judicantes duodecim tribus Israel. Ergo
cum non omnes voluntarie pauperes sint apostoli, videtur quod non omnibus judiciaria potestas respondeat.
AG2
Praeterea, majus est offerre sacrificium Deo de proprio corpore quam de exterioribus rebus.
Sed martyres, et etiam virgines, offerunt de proprio corpore sacrificium Deo, voluntarie autem pauperes de
exterioribus rebus. Ergo sublimitas judiciariae potestatis magis respondet martyribus et virginibus quam
voluntarie pauperibus.
AG3
Praeterea, joan. 5, 45: est qui accusat vos Moyses, in quo vos speratis; Glossa: quia voci ejus non creditis; et
joan. 12, 48: sermo quem locutus sum, ille judicabit eum in novissimo die. Ergo ex hoc quod aliquis proponit
legem vel verbum exhortationis ad instructionem morum, habet quod judicet contemnentes. Sed hoc est
doctorum. Ergo doctoribus magis competit quam pauperibus.
AG4
Praeterea, Christus ex hoc quod injuste judicatus est inquantum homo, meruit ut sit judex omnium in natura
humana; unde joan. 5, 27: potestatem dedit ei judicium facere, quia filius hominis est. Sed qui persecutionem
patiuntur propter justitiam, injuste judicantur. Ergo judiciaria potestas magis eis quam pauperibus competit.
AG5
Praeterea, superior non judicatur ab inferiore.
Sed multi licite divitiis utentes, majoris meriti erunt multis voluntarie pauperibus. Ergo voluntarii pauperes non
judicabunt, sed ab aliis judicabuntur.
SC1
Sed contra, job 36, 6: non salvat impios, et judicium pauperibus tribuit. Ergo pauperum est judicare.
SC2
Praeterea, Matth. 19, super illud: vos qui reliquistis omnia etc.; dicit Glossa: qui reliquerunt omnia, et secuti sunt
Dominum, hi judices erunt: qui licita habentes, recte usi sunt, judicabuntur; et sic idem quod prius.
CO
Ad secundam quaestionem dicendum, quod paupertati debetur judiciaria potestas specialiter propter tria. Primo
ratione congruitatis: quia voluntaria paupertas est eorum qui omnibus quae mundi sunt contemptis, soli Christo
inhaerent; et ideo non est eis aliquid quod eorum judicium a justitia deflectat; unde idonei ad judicandum
redduntur, quasi veritatem justitiae prae omnibus diligentes.
Secundo per modum meriti; quia humilitati respondet exaltatio pro merito. Inter omnia autem quae hominem in
hoc mundo despectum faciunt, praecipuum est paupertas; unde et pauperibus excellentia judiciariae potestatis
promittitur, ut sic qui se propter Christum humiliat, exaltetur. Tertio, quia paupertas disponit ad praedictum
modum judicandi.

2171

