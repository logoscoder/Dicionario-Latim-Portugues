Sed Adam causa fuit perditionis humanae naturae.
Ergo non decuit ut ipse esset causa salutis humanae naturae. Hoc autem contingeret, si humana natura in ipso
Adam assumpta esset. Ergo hoc decens non fuit.
CO
Ad tertiam quaestionem dicendum, quod nullo modo fuit decens ut filius Dei in ipso Adam humanam naturam
assumeret propter duo.
Primo, quia Adam propria personalitate perfectus fuit; unde in unitatem personae assumi non posset, nisi illa
personalitas destrueretur, quod non decebat, ut supra, art. 1, quaestiunc. 2, de Angelis dictum est. Secundo, quia
cum per assumptionem fiat communicatio proprietatum, ut quidquid de homine dicitur, de Deo dicatur;
sequeretur ut diceretur, quod Deus peccasset, quia Adam peccavit: quod est absurdum.
RA1
Ad primum ergo dicendum, quod per peccatum Adae fuit infectio personalis in ipso, et infectio naturae creatae in
ipso et propagandae ab ipso: et pro infectione personali ipse gratia adjutus satisfacere potuit secundum quosdam;
sed requirebatur aliquis qui pro peccato naturae satisfaceret; et ideo non oportuit quod esset idem in persona cum
Adam, sed idem in natura.
RA2
Ad secundum dicendum, quod non est inconveniens quod de dignitate illius personae aliquid pereat ex culpa sua;
sed inconveniens est ut aliquid naturae deperiret, quae cum bona esset, homo male utendo ipsam corrupit.
RA3
|a3 Articulus 3: Utrum filius Dei carnem humanam assumpserit.
Articulus 3A
AG1
Ad tertium sic proceditur. Videtur quod filius Dei carnem non assumpserit. Galat. 5, 17: caro concupiscit
adversus spiritum. Sed in Christo talis pugna non fuit. Ergo ipse veram carnem non habuit.
AG2
Praeterea, in carne tantum est similitudo vestigii. Sed similitudo vestigii tantum non sufficit ad
assumptibilitatem, ut supra, art. 1, in corp., dictum est. Ergo caro assumptibilis non fuit.
AG3
Praeterea, major est gratia unionis quam gratia fruitionis. Sed caro nullo modo potest conjungi Deo per
fruitionem. Ergo non potest conjungi per unionem.
AG4
Sed contra, ad Hebr. 2, 16: semen Abrahae apprehendit; et Rom. 1, 3: factus est ei ex semine David secundum
carnem. Sed semen non pertinet ad animam, sed ad carnem. Ergo filius Dei in humana natura non solum
animam, sed etiam carnem assumpsit.
AG5
Praeterea, homo non nascitur ex homine nisi per traductionem carnis. Sed Christus non solum dicitur homo,
immo etiam filius hominis, non nisi quia de virgine natus est. Ergo assumpsit carnem in humana natura.
CO
Respondeo dicendum, quod, secundum Philosophum 8 metaph., definitio in hoc convenit cum numero, quod
sicut in numeris contingit quod semper subtracta vel addita unitate, fit alius numerus; ita etiam in definitionibus,
si addatur vel subtrahatur aliqua differentia, semper fit alia species. Cum ergo omnes differentiae sumantur ex
essentialibus principiis, oportet quod si homini subtrahatur aliquid de essentialibus ejus, non remaneat eadem
species. Cum ergo Christus fuerit ejusdem speciei cum aliis hominibus; (alias enim verus homo non fuisset, sed
aequivoce homo diceretur; nec pro hominibus satisfaceret congruenter): oportet quod omnia essentialia homini in
Christo fuerint, et corpus et anima vegetabilis, sensibilis et rationalis, et ulterius forma totius resultans ex
conjunctione corporis et animae, quae humanitas dicitur: et quia proprietates naturales ex principiis essentialibus
causantur, oportet quod in ipso fuerint omnes naturales proprietates speciem humanam consequentes. De aliis
autem quae per accidens speciem humanam consequuntur, sive sint defectus sive perfectiones, infra suo loco
dicetur.
Ad primam ergo quaestionem sciendum, quod circa hoc fuerunt duo errores.
Unus fuit Manichaeorum, qui dicebant, quod Christus verum corpus non habuit, sed tantum phantasticum. Et
ratio hujus positionis videtur fuisse, quia omnium visibilium auctorem posuerunt diabolum; et ideo nihil hujus
secundum veritatem in Christo fuit, in quo princeps mundi hujus nihil habuit, joan. 14. Patet autem quod positio
ista est falsa: et quantum ad radicem positionis: quia Deum creatorem omnium visibilium et invisibilium, et fides
tenet et ratio demonstrat, cum a primo ente oporteat omnia entia esse, ut patet ex 2 metaph.: et etiam in se positio
falsa est, quia veritatem humanitatis tollit, ut ex dictis patet: esset enim invenire aliquam falsitatem vel
simulationem in eo qui de se dicit joan. 14, 6: ego sum via, veritas et vita.

840

