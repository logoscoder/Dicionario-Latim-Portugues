Et praeterea pater, in quo est prima auctoritas, non potest designari mitti, quia respectu ejus nulla habetur
auctoritas.
RA4
Ad quartum dicendum, quod cum pater sit in filio, et filius in patre, et uterque in spiritu sancto, quando filius
mittitur, simul et venit pater et spiritus sanctus; sive intelligatur de adventu filii in carnem, cum ipse dicat, joan.
8, 16: et non sum solus, sed ego, et qui misit me pater, sive intelligatur de adventu in mentem, cum ipse dicat,
joan. 14, 23: ad eum veniemus, et mansionem apud eum faciemus. Et ideo adventus vel inhabitatio convenit toti
trinitati: quae non dicuntur nisi ratione effectus conjungentis ipsi trinitati, quamvis ille effectus ratione
appropriationis possit ducere magis in unam personam quam in aliam. Sed missio super hoc addit auctoritatem
alicujus respectu personae quae mitti dicitur; et ideo non potest convenire nisi personae quae est ab alio
principio.
RA5
Ad quintum dicendum, quod quamvis cognitio approprietur filio, tamen donum illud ex quo sumitur
experimentalis cognitio, quae necessaria est ad missionem, non necessario appropriatur filio, sed quandoque
spiritui sancto, sicut amor.
RA6
Ad sextum dicendum, quod in dono duo est considerare: scilicet rationem doni, et sic manifestat omne donum
spiritum sanctum, inquantum habet rationem primi doni, secundum quod est amor; aut secundum speciem doni,
et sic aliquod donum manifestat ipsum filium, sicut sapientia vel scientia.

|+d15.q3 Distinctio 15, Quaestio 3
|a0 Prologus
Deinde quaeritur de missione per comparationem ad mittentem, et circa hoc duo quaeruntur: 1 utrum alicui
personae conveniat quod mittat se, vel procedat a se, vel det; 2 utrum filius mittatur a spiritu sancto.
|a1 Articulus 1: Utrum aliqua persona mittat se vel det.
AG1
Ad primum sic proceditur. Videtur quod nulla persona det se, vel mittat se. Dans enim semper videtur habere
auctoritatem respectu dati.
Sed nulla persona habet auctoritatem respectu sui ipsius. Ergo videtur quod nulla persona det se.
AG2
Item supra, dist. 14, dixit Magister, quod homines non possunt dare spiritum sanctum, quia ab eis non procedit.
Sed nulla persona procedit a seipsa; alias esset principium sui ipsius. Ergo nulla persona seipsam dare potest.
AG3
Item, sicut dictum est, in hac dist., qu. 1, art. 2, missio ponit exitum ipsius missi a mittente.
Sed nulli personae convenit mittere se.
AG4
Item, sicut dictum est, processio principaliter importat respectum personae ad principium a quo distinguitur. Sed
nulla persona divina distinguitur a seipsa. Ergo nec a se procedit.
AG5
Praeterea, haec praepositio a importat habitudinem principii. Sed nulla res est principium sui ipsius. Ergo etsi
conceditur quod aliqua persona mittit se, non debet concedi quod mittatur a se.
SC1
Contra, Augustinus: sicut generari est filium esse a patre, ita filium cognosci esse a patre, est filium mitti. Sed
ista cognitio potest causari a filio. Ergo et missio filii potest esse a filio.
SC2
Item, hoc videtur ex his quae in littera dicuntur.
CO
Respondeo dicendum, quod secundum differentiam donationis, missionis et processionis superius assignatam in
hac dist., quaest. 1, art. 1, diversimode oportet in hac quaestione loqui. Si enim accipiamus donationem sive
dationem, de ratione dationis non videtur plus esse nisi quod datum libere a dante habeatur. Hoc autem potest
esse dupliciter: aut sicut aliquis libere seipsum habet, vel aliquid quod in ipso est; aut sicut libere aliquis habet
suam possessionem, vel id respectu cujus dominium habet, secundum quod habere multis modis dicitur. Unde de
ratione donationis non est quod ponatur aliqua auctoritas respectu ipsius dati (potest enim aliquis et seipsum ex
amore dare alicui in amicum), nisi specificetur datio secundum specialem modum habendi, qui est secundum
dominium.

123

