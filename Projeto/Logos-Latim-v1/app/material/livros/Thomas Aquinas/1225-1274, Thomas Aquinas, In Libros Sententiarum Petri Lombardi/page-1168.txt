Praeterea, forma efficiens et finis non incidunt in idem numero, ut dicitur in 2 phys..
Sed caritas est finis praecepti, et ita virtutum: est etiam motor, inquantum imperat actus earum. Ergo ipsa non est
forma.
AG5
Praeterea, habitus indicantur per actus. Sed unaquaeque virtus ponit suum modum vel formam in actu suo,
secundum quem justus juste facit, et fortis fortiter. Ergo virtutes non formantur per caritatem, sed per seipsas
formatae sunt.
SC1
Sed contra, Ambrosius dicit, quod caritas omnes alias virtutes informat et est mater earum.
SC2
Praeterea, illud quod est principale, etiam in corporalibus, est formale respectu aliorum; sicut ignis est
quodammodo forma aeris, aer aquae, et aqua terrae, ut dicitur 4 physic.. Sed caritas est principalis inter alias
virtutes. Ergo ipsa est forma aliarum virtutum.
CO
Ad tertiam quaestionem dicendum, quod caritas ad omnes alias virtutes comparatur et ut motor et ut finis et ut
forma. Quod autem motor sit omnium aliarum virtutum, ex hoc patet, quia ipsum bonum, quod est objectum
caritatis sub ratione finis, est finis virtutum. In omnibus autem potentiis vel artibus ordinatis ita accidit, quod ars
vel potentia quae est circa finem, ordinat aliarum actus ad finem proprium; sicut militaris, quae est propter
victoriam, ad quam omne officium bellicum ordinatur, ordinat equestrem et navalem et omnia hujusmodi in
suum finem; et ideo dicitur caritas mater aliarum virtutum, inquantum earum actus producit ex conceptione finis,
inquantum ipse finis habet se per modum seminis, cum sit principium in operabilibus, ut dicit Philosophus: et
secundum hoc dicitur imperare actus inferiorum virtutum, secundum quod facit eas operari propter finem suum;
et secundum hoc movet alias artes inferiores ad finem suum; unde caritas etiam omnes alias virtutes ad suum
finem movet, et secundum hoc dicitur actus earum imperare. Hoc enim interest inter elicere actum et imperare,
quod habitus vel potentia elicit illum actum quem producit circa objectum nullo mediante: sed imperat actum qui
producitur mediante potentia vel habitu inferiori circa objectum illius potentiae. Sic ergo caritas est motor
aliarum virtutum: similiter etiam finis: quia hoc commune est in omnibus virtutibus, quod actus ipsarum sunt
proximi fines earum cum actus sit perfectio prima; et minus completum ordinatur ad magis completum sicut ad
finem. Finis autem inferioris potentiae vel habitus ordinatur ad finem superioris, sicut finis militaris ad finem
civilis; unde actus omnium aliarum virtutum ordinantur ad actum caritatis sicut ad finem; et propter hoc dicitur
caritas praecepti finis. Similiter etiam patet quod est forma perficiens unamquamque virtutem in ratione virtutis.
Inferior enim potentia non habet perfectionem virtutis nisi secundum quod participat perfectionem potentiae
superioris; sicut habitus qui est in irascibili, non habet rationem virtutis, ut dicitur in 4 ethic., nisi inquantum
intellectum et discretionem recipit a ratione, quam perficit prudentia; et secundum hoc prudentia ponit modum et
formam in omnibus aliis virtutibus moralibus.
Omnes autem aliae virtutes quae sunt meritoriae vitae aeternae, secundum quod nunc loquimur de virtutibus,
sunt in potentiis voluntati subjectis: quia nullus actus alicujus potentiae potest esse meritorius nisi inquantum
habet aliquid de voluntario: quod contingit ex hoc quod voluntas imperat et movet actus aliarum potentiarum.
Unde non potest esse quod aliquis habitus existens in aliqua potentia animae habeat rationem virtutis loquendo
de virtutibus meritoriis, de quibus hic loquimur, nisi secundum hoc quod in illa potentia participatur aliquid de
perfectione voluntatis quam caritas perficit; et ideo caritas est forma virtutum aliarum omnium, sicut prudentia
Moralium. Et hic est unus modus quo caritas est forma aliarum virtutum.
Alii autem duo modi possunt accipi ex hoc quod ipsa est motor et finis, inquantum movens ponit motum suum in
instrumento, et ea quae sunt ad finem, diriguntur ex ratione finis; et ita modus caritatis participatur in aliis
virtutibus, inquantum moventur a caritate, et inquantum ordinantur in ipsam sicut in finem.
RA1
Ad primum ergo dicendum, quod caritas est forma exemplaris virtutum; sed forma exemplaris est duplex. Una
ad cujus repraesentationem aliquid fit: et ad hanc non exigitur nisi similitudo tantum: sicut dicimus res veras esse
formas exemplares picturarum. Alio modo dicitur forma exemplaris ad cujus similitudinem aliquid fit, et per
cujus participationem esse habet; sicut divina bonitas est forma exemplaris omnis bonitatis, et divina sapientia
omnis sapientiae; et talis forma exemplaris non oportet quod sit unius speciei cum causatis: quia participantia
non semper participant per modum participati; et hoc modo prudentia est forma aliarum virtutum Moralium,
inquantum sigillatio quedam prudentiae in inferioribus viribus dat habitibus qui ibi sunt, rationem virtutis. Et
similiter est de caritate respectu omnium aliarum virtutum.
RA2
Ad secundum dicendum, quod inferiores vires non perficiuntur perfectione virtutis, nisi per participationem
perfectionis a superioribus. Cum autem superiora sint formalia respectu inferiorum, quasi perfectiora; quod
participatur a superioribus in inferioribus, formale est. Unde ad perfectionem virtutis in aliqua potentia tot
formae exiguntur, quot superiora sunt respectu illius potentiae; sicut ratio superior est quam concupiscibilis,
quasi ordinans ipsam; et ideo prudentia, quae est perfectio rationis, est forma temperantiae, quae est virtus
1168

