Praeterea, virtutes morales a consuetudine dicuntur, ut patet 2 ethic.. Sed quod est ex consuetudine, non est
infusum. Ergo virtutes morales non possunt esse infusae.
SC1
Sed contra, Sap. 8, 8: sobrietatem et prudentiam docet, et justitiam et virtutem; et tanguntur ibi istae quatuor
cardinales virtutes, ut in littera Magister dicit, quae sunt virtutes morales. Sed sapientia Dei non solum docet
intellectum instruendo, sed etiam affectum movendo. Ergo istae virtutes etiam sunt infusae.
SC2
Praeterea, in pueris baptizatis et in contritis de peccatis, sunt omnes virtutes. Sed non possunt esse acquisitae;
quia proprium actum virtutis non participant, ut dicitur 1 ethicor., neque etiam unus actus contritionis sufficere
potest ad acquirendum omnes virtutes. Ergo omnes virtutes morales etiam sunt infusae.
CO
Ad tertiam quaestionem dicendum, quod, sicut dictum est, seminaria virtutum quae sunt in nobis, sunt ordinatio
voluntatis et rationis ad bonum nobis connaturale. Cum autem sit homo ex divina liberalitate ordinatus ad
quoddam bonum supernaturale, scilicet aeternam gloriam; ex praedictis virtutum seminariis non possunt virtutes
causari fini praedicto proportionatae. Unde oportet virtutes quae vitam nostram ordinant ad finem illum, ex eo
causari, ex quo est nobis inclinatio in finem illum. Hoc autem est per Dei gratiam; unde oportet nos aliquas
virtutes morales infusas habere.
RA1
Ad primum igitur dicendum, quod sanitas per miraculum restituta, non est ad aliud ordinata quam sanitas quae
fit ex natura; et ideo illis qui habent sanitatem ex naturalibus principiis, non est necessaria sanitas quae est per
miracula. Et ideo non est simile de sanitate et virtutibus infusis, quae ad aliud ordinant quam acquisitae, ut
dictum est.
RA2
Ad secundum dicendum, quod rectitudo actus est ex proportione ad finem; ad diversos autem fines diversimode
accipitur actus proportio: unde aliquis actus est rectus proportionatus bono civili, qui non est rectus
proportionatus gloriae aeternae: unde oportet quod sint aliae virtutes infusae, quae faciant actus rectos ex
proportione ad finem.
RA3
Ad tertium dicendum, quod virtutes infusae et acquisitae non sunt in irascibili et concupiscibili nisi secundum
quod participant aliqualiter rationem: et ex hac parte non habent dependentiam ab organo corporali, sed
continentur sub mente, sicut et sub ratione, inquantum ipsam participant.
RA4
Ad quartum dicendum, quod mos secundum quem dicitur moralis virtus, importat inclinationem quamdam
appetitus ad bonum vel malum faciendum.
Et quia haec inclinatio frequenter est ab assuefactione, ideo mos sic dictus, a more prout consuetudinem
importat, descendit. Sed dicta inclinatio non semper est ab assuefactione, sed quandoque a natura, sicut dicuntur
mores brutorum in 8 de animalibus, vel etiam ex Dei dono; et sic virtutes infusae morales dici possunt.
Articulus 2D
AG1
Ulterius. Videtur quod etiam non differant specie infusae ab acquisitis. Agens enim, cum sit extra rem, non
diversificat speciem: unde ejusdem speciei est oculus quem Deus caeco nato restituit, et quem in aliqua creatura
causat. Sed virtutes infusae differunt ab acquisitis penes agens primum.
Ergo non differunt specie.
AG2
Praeterea habitus specificantur ex actibus et objectis. Sed idem est objectum et idem actus temperantiae infusae
et acquisitae. Ergo non differunt specie.
AG3
Si dicatur, quod actus differunt, inquantum sunt meritorii actus infusarum, non autem actus acquisitarum; contra.
Actus virtutis cujuslibet non est meritorius nisi inquantum est formatus a caritate.
Sed formatum et informe in virtutibus non facit differentiam speciei, sicut patet in fide, cum sit differentia penes
extrinsecum. Ergo virtutes infusae ab acquisitis non differunt specie.
AG4
Si dicatur, quod infusae propter Deum operantur, non autem acquisitae; contra. Deus non est objectum
cardinalium virtutum, sed theologicarum.
Cum igitur virtutes non recipiant speciem a fine ultimo, sed ab objecto et actu, videtur quod adhuc per hoc non
differant specie virtutes acquisitae et infusae.
SC1

1227

