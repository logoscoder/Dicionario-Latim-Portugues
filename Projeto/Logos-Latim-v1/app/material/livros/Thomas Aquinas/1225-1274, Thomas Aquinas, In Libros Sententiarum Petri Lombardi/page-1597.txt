Ad septimum dicendum, quod dividi non convenit nisi parti; et ideo illi qui nunquam fuerunt de fide ecclesiae,
non reputantur haeretici, si perversam fidem habeant, ut Judaei vel Pagani: quia nunquam fuerunt partes hujus
totius quod est ecclesia.
RA8
Ad octavum dicendum, quod omnis opinio quae non habet initium a doctrina Christi, quae est fundamentum,
nova reputatur, quantumcumque secundum tempus sit antiqua. Vel dicendum, quod Augustinus loquitur
quantum ad primos haeresum inventores.
RA9
Ad nonum dicendum, quod illi qui haeresim confingunt de novo, constat quod aliquod expectant commodum,
saltem principatum: volunt enim habere sequaces. Hoc etiam in omnibus ex superbia procedit, quae est amor
propriae excellentiae, quod a communi via discedunt animi levitate aut perversitate.
|a2 Articulus 2: Utrum haeresis sit maximum peccatum.
AG1
Ad secundum sic proceditur. Videtur quod haeresis non sit maximum peccatum. Maxima enim peccata videntur
esse principalia peccata: quia illud est maximum in unoquoque genere quod est principale.
Sed haeresis non est principale vitium. Ergo non est maximum.
AG2
Praeterea, secundum Philosophum in 8 ethic., pessimum opponitur optimo.
Sed fides cui opponitur haeresis, non est optima virtutum. Ergo nec haeresis est maximum peccatum.
AG3
Praeterea, illud quod excusat, non est maximum peccatorum. Sed haeresis vel infidelitas excusat; 1 Tim., 1, 13:
sed misericordiam consecutus sum, quia ignorans feci in incredulitate mea. Ergo haeresis non est maximum
peccatum.
AG4
Praeterea, secundum mensuram peccati est mensura poenae. Sed secundum Hieronymum, peccatum schismatis
est magis punitum quam aliquod aliud peccatum: quia absorpti sunt a terra; ut patet numer. 16. Ergo haeresis non
est maximum peccatum.
AG5
Praeterea, peccatum in spiritum sanctum est gravius ceteris peccatis. Sed haeresis non est hujusmodi. Ergo non
est gravissimum.
SC1
Sed contra, in epistola clementis dicitur, quod primum locum in poenis habent qui aberrant a Deo. Sed tales sunt
haeretici. Ergo etc..
SC2
Praeterea, Ambrosius dicit: gravissime peccas, si ignoras.
Sed haeretici ignorantiam Dei habent. Ergo gravissime peccant.
SC3
Praeterea, dionysius dicit, quod ille qui habet participationem quamdam sacratissimarum consummationum, non
est aequalis universaliter indocto, et non participanti aliquam divinarum teletarum, idest consecrationum. Sed
tales sunt haeretici. Ergo alii peccatores non sunt eis aequandi in malo.
CO
Respondeo dicendum, quod unumquodque dicitur malum quia nocet. Unde cum haeresis plus noceat quam
aliquod aliud peccatum, quia subvertit fundamentum omnium bonorum, sine quo nihil boni remanet; ideo
haeresis est ex genere suo maximum peccatorum, quamvis ex accidenti aliquod peccatum possit esse gravius;
sicut si multum cresceret contemptus Dei in aliquo quod etiam ex genere suo esset veniale. Sed de eo quod est
secundum accidens, non est curandum in arte, ut Philosophus dicit in 5 ethic..
RA1
Ad primum ergo dicendum, quod sicut secundum Philosophum in 7 ethic., bestialitas ponitur extra numerum
aliarum humanarum malitiarum, quia humanum modum transcendit; ita a sanctis ponitur haeresis extra numerum
peccatorum, quae in fidelibus inveniuntur, quasi gravius eis; et ideo non computatur inter vitia capitalia, nec inter
eorum filias: quia vitia capitalia, secundum Isidorum in Glossa deuteronom. 7, signantur per septem populos, qui
in terra promissionis non remanserunt. Tamen si ad aliquod de septem capitalibus reduci debeat, poterit ad
superbiam reduci, ut per definitionem Augustini in littera positam patet.
RA2
Ad secundum dicendum, quod verbum Philosophi intelligendum est in his quae non sunt ordinata ad invicem, in
quibus destructo uno alterum non destruitur. Sed in ordinatis ad invicem destructio prioris semper est pejor, sive
illud sit melius, sive non; quia eo remoto consequentia removentur; sicut aegritudo est pejor quam sanitas.
RA3

1597

