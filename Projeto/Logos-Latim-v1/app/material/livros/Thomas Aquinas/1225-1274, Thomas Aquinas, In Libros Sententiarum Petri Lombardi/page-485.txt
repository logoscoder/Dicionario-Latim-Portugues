omnes beati, non autem in statu creationis, nec iterum mali Angeli: aut per hoc quod non tantum essentiam Dei
vident, sed ipsam penetrantes, in ipsa inspiciunt ejus effectus, qui in ipsa per similitudinem relucent; et sic intime
contemplari est proprie assistere; et hoc solum Angelis primae hierarchiae convenit; secundum alios vero modos
dicitur secundum quid assistere.
RA3
Ad tertium dicendum, quod fruitio est nobilissimus actus patriae; qui quamvis omnibus communis sit, non tamen
aequaliter omnibus contingit; sed sunt diversi gradus fruitionis, et altissima fruitio est in assistendo. Unde non
sequitur quod omnes fruentes assistant.
RA4
Ad quartum dicendum, quod Daemones dicuntur inter assistentes, inquantum cum eis conveniunt in primo modo
intimae contemplationis.
|a2 Articulus 2: Utrum omnes Angeli mittantur in ministerium.
AG1
Ad secundum sic proceditur. Videtur quod omnes Angeli in ministerium mittantur. Nulli enim dubium est quin
divinae personae excedant omnes Angelos in infinitum. Sed divinae personae mittuntur, ut filius et spiritus
sanctus, ut in 1 Lib., dictum est. Ergo multo fortius omnes Angeli.
AG2
Praeterea, inter omnes ordines primus ordo est seraphim. Sed seraphim leguntur missi. Isai. 6, 6: volavit ad me
unus de seraphim. Ergo videtur quod multo fortius alii mittantur.
AG3
Praeterea, apostolus ad Hebraeos intendit probare per ministerium Angelorum, Christum Angelis majorem esse,
per hoc quod ipse, non sicut minister, sed sicut verus haeres in domo Dei patris est. Unde dicit ad Hebr. 1, 14,
quod omnes sunt administratorii spiritus, in ministerium missi.
Sed Christus simpliciter omnibus Angelis major est.
Ergo videtur quod, secundum intentionem apostoli, omnes Angeli in ministerium mittantur.
AG4
Praeterea, omnes caelestes spiritus Angeli dicuntur. Sed Angelus idem est quod nuntius. Ergo videtur quod
omnes ad exteriora nuntianda mittantur.
AG5
Praeterea, quod Angeli ministrent nobis, hoc est propter eximiam caritatem eorum in nos. Sed quanto superiores
sunt, tanto majori caritate fervent.
Ergo videtur quod eis conveniat magis nobis ministrare.
SC1
Sed contra, secundum dionysium, haec est lex divinitatis inviolabiliter stabilita; quod a primis ultima per media
perficiantur.
Sed inter nos et primos Angelos sunt medii inferiores.
Ergo primorum actio immediate non pervenit ad nos, sed est per medios secundos.
SC2
Praeterea, inter agens et recipiens dicitur esse proportio. Sed recipere divinas illuminationes proportionatas
nobis, et per convenientiam nostrae hierarchiae, convenit inferioribus Angelis. Ergo videtur quod tantum
immediate ipsi ad nos mittantur.
CO
Respondeo dicendum, quod Gregorius istam quaestionem movet; sed in neutram partem assertive determinat.
Quidam vero dicunt, aliquos Angelos ex officio ad ministerium deputari, ut inferiores; sed quod aliqua causa
extra communem dispensationem exorta, etiam superiores in ministerium mittuntur. Sed istud non videtur
necessarium: quia ad quantumcumque maxima nuntianda vel exequenda inferiores ordines sufficiunt. Et
praeterea, quamvis hujusmodi magna fiant praeter communem cursum naturae, non tamen fiunt praeter ordinem
gratiae, secundum quem ordinum distinctio attenditur. Et ideo secundum dionysium dicendum, quod superiores
Angeli nunquam immediate circa nos ministerium habent: et hujus ratio ex tribus potest assumi. Primo ex
dispositione divinae sapientiae, cujus ordinatione vel lege sancitum est ut a superioribus in ultima per media
actiones perveniant, ut sic sit ordinata connexio in omnibus partibus universi, et nulli sua nobilitas subtrahatur,
quae est in hoc ut inferiorum quodammodo causa existat quantum ad aliquid.
Secundo ex parte illuminationum. Sicut enim in actionibus corporalibus requiritur proportio inter agens et
recipiens, quod praecipue in sensibus patet, qui ab excellenti sensibili corrumpuntur; ita etiam est in
intellectualibus. Unde intellectus hebes ad subtilissimas veritates non pertingit. Cum ergo lumen intellectuale in
supremis Angelis sit simplicissimum et universalissimum, non est proportionatum intellectui nostro, qui est in
ultimo gradu intellectualium substantiarum; nisi prius contrahatur et determinetur in ipsis inferioribus, qui sunt
minoris simplicitatis. Tertio ex parte ipsarum actionum quas circa nos exercent: cum enim actiones ministerii

485

