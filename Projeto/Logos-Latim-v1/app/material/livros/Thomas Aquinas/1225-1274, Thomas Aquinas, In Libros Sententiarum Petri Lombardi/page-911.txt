Ad primum ergo dicendum, quod humana natura in Christo habet aliquam similitudinem cum accidente, et
praecipue cum habitu, quantum ad tria.
Primo, quia advenit personae divinae post esse completum, sicut habitus, et omnia alia accidentia. Secundo, quia
est in se substantia, et advenit alteri, sicut vestis homini. Tertio, quia melioratur ex unione ad verbum, et non
mutat verbum; sicut vestis formatur secundum formam vestientis, et non mutat vestientem. Unde antiqui
dixerunt, quod vergit in accidens; et quidam propter hoc addiderunt, quod degenerat in accidens: quod tamen non
ita proprie dicitur; quia natura humana in Christo non degenerat, immo magis nobilitatur.
RA2
Ad secundum dicendum, quod quamvis adveniat post esse completum, non tamen est accidentaliter adveniens:
quia trahitur ad unionem in illo esse, sicut corpus adveniet animae in resurrectione.
RA3
Ad tertium dicendum, quod quamvis non proprie possit dici pars, tamen aliquid habet de ratione partis; quod non
habet accidens, ut patet ex dictis.
RA4
Ad quartum dicendum sicut ad secundum.
EX
Quaeritur, an his locutionibus, Deus factus est homo etc.... Dicatur Deus factus esse aliquid.
Hic ponit tres quaestiones. Prima est, utrum homo aliquid praedicet de Christo. Et secundum primam et
secundam opinionem praedicat aliquid, quia de eo praedicatur in quid, quia est unio substantialis; secundum vero
tertiam opinionem non praedicat aliquid, sed aliquo modo se habens. Secundam quaestionem ponit ibi: et an ita
conveniat dici: utrum homo factus sit Deus, sicut Deus factus est homo: quod prima opinio concedit; secunda et
tertia non, proprie loquendo, ut in sequenti dist. Patebit.
Tertia quaestio est: si per hujusmodi locutiones non dicitur Deus factus aliquid, quis erit in his intellectus? et
hanc ponit ibi: et si ex his locutionibus non dicitur Deus factus esse aliquid, vel esse aliquid, quae sit intelligentia
harum locutionum, et similium.
Alii enim dicunt, in ipsa verbi incarnatione hominem quemdam ex anima rationali et humana carne constitutum.
Hic ponit positiones primae opinionis, non omnes, sed quae sufficiunt ad intellectum ejus: et prima positio est
radix opinionis, scilicet quod anima et corpus assumuntur unita (quod est contra tertiam), non solum ad
constituendam humanitatem, sed etiam hominem (quod est contra secundam), et hoc est quod dicit: hominem
quemdam; et quod ista unio animae ad carnem, ex qua constituitur homo, praecedit unionem ad verbum
secundum intellectum; et hoc est quod dicit: et ille homo coepit esse Deus; non autem tempore; et hoc est quod
dicit: in ipsa verbi incarnatione.
Secundam positionem ponit ibi: concedunt etiam hominem illum assumptum a verbo, et unitum verbo; et hoc est
quod homo est assumptus, et quod assumens est assumptum, quod notatur in hoc quod dicit: tamen esse verbum;
et quod per assumptionem Deus factus est homo; unde dicit: et ea ratione tradunt dictum esse Deum factum
hominem. Tertia est quod homo factus est Deus, et e converso, ibi: unde vere dicitur: Deus factus est homo, et
homo factus est Deus. Quarta est quod homo dicit compositum ex duabus substantiis, ibi: cumque dicant illum
hominem ex anima rationali et humana carne subsistere, non tamen fatentur ex duabus naturis esse compositum.
Et ne de suo tantum loqui putentur, hanc sententiam pluribus muniunt testimoniis. Hic inducuntur auctoritates ad
probandum primam opinionem.
Et sciendum, quod quatuor probant per praedictas auctoritates. Primum est, quod Christus est duo; quod probant
per primam auctoritatem, quae incipit ibi: cum legitur, ex illo verbo, utrumque simul unam personam. Item per
secundam, quae incipit, ibi, Jesus Christus, ex illo verbo, utraque substantia, scilicet divina et humana, filius est
unicus Dei patris omnipotentis, ex illo, aliud propter verbum, et aliud propter hominem. Item per quartam, quae
incipit ibi: agnoscamus geminam substantiam, ex illo verbo, utrumque autem simul, non duo, sed unus est
Christus. Quod autem dicitur, utrumque Christus, intelligendum est non proprie dici, sed materialiter; sicut paries
et tectum dicitur domus. Quod vero dicit, aliud et aliud, intelligendum est, alterius et alterius naturae. Secundum
quod probant, est quod homo factus est Deus: et hoc probant per tertiam auctoritatem, quae incipit ibi: quid
natura humana in Christo homine meruit? ex illo verbo, quibus mereretur iste homo una fieri persona cum Deo.
Item ex quinta, quae incipit ibi: ille homo, ut a verbo patri coaeterno in unitatem personae assumptus filius Dei
unigenitus esset, unde hoc meruit? ex illo verbo, ex quo ille homo esse cepit. Item ex sexta, quae incipit ibi:
homo quicumque, ex illo verbo, homo ille ab initio factus est Christus. Item ex septima, quae incipit ibi, gratia
Dei nobis in homine Christo commendatur, ex illo verbo, una cum illo persona filius Dei fieret; quod qualiter
intelligendum sit, in sequenti dist. Dicetur. Tertium est, quod homo sit assumptus; et hoc probant per
auctoritatem quintam, quae incipit ibi: ille homo ut a verbo patri coaeterno in unitatem personae assumptus,
filius Dei unigenitus esset, unde hoc meruit? quae expresse hoc dicit: et hoc in praecedenti dist. Solutum est:
quia homo dicitur assumptus, idest natura hominis.
Quartum quod probant, est quod homo constat ex duabus substantiis, per octavam auctoritatem, quae incipit ibi:
Christum non ambigimus esse Deum verbum; quae expresse hoc dicit; sed Hilarius loquitur quantum ad formam
significatam, non quantum ad suppositum.
911

