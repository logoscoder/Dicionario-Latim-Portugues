Ad tertium dicendum, quod deitas non potest esse forma corporis. Ad hoc autem quod corpus sit vivum, oportet
quod sit aliquid vivificans formaliter.
RA4
Ad quartum dicendum, quod corpus non est susceptivum gratiae habitualis: quia illa ordinatur ad actus
spirituales, qui non possunt corpori communicari.
Haec autem gratia est medium congruentiae ad unionem ex parte animae. Sed gratia unionis, quae est ipsa unio
gratis facta, potest esse in corpore: quia ista gratia ordinat ad esse in persona divina, cujus particeps est corpus,
sicut et anima; ideo etiam corpus potest remanere unitum, anima separata; in quo etiam manet aliquis ordo ad
gloriam ex eo quod fuit instrumentum animae habentis gratiam, ut dictum est; ut sic etiam habitualis gratia
quodammodo in corpus redundet, ut supra, dist. 13, dictum est.
Articulus 1B
AG1
Ulterius. Videtur quod deitas sit separata ab anima. Utraque enim mors, ut dicitur in littera, scilicet qua separatur
corpus ab anima, et qua separatur anima a Deo, diaboli suasu homini propinata est. Sed Christus in se accepit
mortem, qua separatur corpus ab anima, ut a nobis excluderet quod suasu Daemonis in nobis devenit.
Ergo simpliciter debuit pati mortem, quae est separatio animae a deitate.
AG2
Praeterea, quicumque deponit aliquid, illud a se separat. Sed filius Dei dicit de seipso, joan. 10, 10: ego pono
animam meam. Ergo eam a se separavit.
AG3
Praeterea, sicut supra, dist. 5, qu. 1, art. 1, quaestiunc. 3, dictum est, uniens est unitum sicut ratione unionis Deus
est homo. Si igitur anima esset Deo unita post mortem; posset dici, quod Deus esset anima.
AG4
Praeterea, ratione unionis Dei ad hominem est communicatio idiomatum, ut dicit Damascenus.
Sed animae idiomata non dicuntur de filio Dei: non enim potest dici, quod filius Dei sit forma corporis. Ergo non
remanet post mortem anima verbo unita.
AG5
Praeterea, si esset verbum unitum animae et corpori, cum illa sint ad invicem divisa, essent duae uniones verbi
ad illa duo. Sed ante mortem erat tantum una unio. Ergo aliqua unio facta est de novo in morte Christi; quod est
inconveniens.
AG6
Praeterea, anima et corpus separata fuerunt duo quaedam. Si ergo verbum utrique unitum remansit, videtur quod
fuerunt duo vel tria Christus in morte: quia uniens est unitum.
SC1
Sed contra, major est conjunctio animae ad Deum per unionem in persona quam quae est per fruitionem. Sed
anima Deo conjuncta per fruitionem, nunquam ab ipso separatur. Ergo multo minus conjuncta ei per unionem in
persona.
SC2
Praeterea, filius Dei dicitur descendisse ad inferos.
Sed hoc non convenit sibi nisi ratione animae.
Ergo filius Dei post mortem habuit animam sibi unitam.
CO
Ad secundam quaestionem dicendum, quod propter easdem rationes anima a verbo in morte Christi separata non
fuit, et adhuc amplius, inquantum anima immediatius et pluribus modis verbo unitur quam corpus.
RA1
Ad primum ergo dicendum, quod mors animae est secundum separationem animae a Deo per peccatum, opposita
conjunctioni quae est per caritatem; quam mortem Christum assumere non decuit sicut nec peccatum, ut supra,
dist. 15, qu. 1, art. 1, dictum est; et ideo haec ratio non est ad propositum: quia etiam si esset separatio perfecta
animae a verbo quantum ad conjunctionem quae est in persona, adhuc anima non esset mortua sed viva,
inquantum remaneret Deo per caritatem conjuncta.
RA2
Ad secundum dicendum, quod filius Dei dicitur animam ponere, non quidem a se, sed a carne, a qua in morte
separata fuit.
RA3
Ad tertium dicendum, quod anima non nominat personam, sed partem naturae; unde anima non est unita verbo
sicut importans id in quo facta est unio, sicut est de hoc nomine homo; et ideo non potest dici quod filius Dei sit
anima, sicut potest dici quod sit homo, secundum quod est habens animam.
RA4

1062

