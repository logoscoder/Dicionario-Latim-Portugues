alii vero dicunt etc.; tertia ibi: alii tradunt corpus Christi essentialiter frangi; quarta, ibi: sed quia corpus Christi
incorruptibile est, sane dici potest fractio illa et partitio non in substantia corporis, sed in ipsa forma panis
sacramentaliter fieri. Et circa hoc duo facit: primo ponit opinionem quartam; secundo confirmat eam, quia prae
ceteris vera est, ibi: ne autem mireris vel insultes, si accidentia videantur frangi.
Institutum est hoc sacramentum duabus de causis.
Hic ponit effectum hujus sacramenti; et quia ex effectu rei accipitur usus ejus, ideo circa hoc duo facit: primo
ponit effectum; secundo determinat utendi modum, ibi: si autem quaeritur, utrum quotidie communicandum sit;
audi quid inde tradit Augustinus.
Hic est triplex quaestio: prima de accidentibus.
Secunda de effectibus hujus sacramenti. Tertia de frequentatione ipsius.
Circa primum quaeruntur tria: 1 utrum accidentia sint hic sine subjecto; 2 de operatione illorum accidentium; 3
de fractione quae in eis fundatur.
|a1 Articulus 1: Utrum accidentia sine subjecto esse Deus facere possit.
Articulus 1A
AG1
Ad primum sic proceditur. Videtur quod accidentia sine subjecto esse, Deus facere non possit.
Si enim esse rei separaretur ab ente, ens esset non ens. Sed hoc Deus non potest facere: quia non potest facere
quod duo contradictoria sint simul vera. Ergo non potest separare esse rei ab ente. Sed accidentis esse est inesse,
secundum Philosophum.
Ergo Deus non potest facere quin accidens insit.
AG2
Praeterea, quicumque separat definitionem a definito, ponit duo contradictoria esse simul vera: quia hoc ipsum
quod est homo, est animal rationale mortale; et ita si ponatur esse homo et non esse animal rationale mortale,
ponitur esse homo et non esse. Sed definitio accidentis est quod inest substantiae; unde etiam in definitione
singulorum accidentium oportet quod ponatur substantia. Ergo cum Deus non possit facere contradictoria simul
esse vera, neque facere poterit quod accidens sit sine substantia.
AG3
Praeterea, Deus non potest facere quod definitio insit alicui, et definitum non insit eidem, nec quod inter
affirmationem et negationem sit medium. Sed si ponamus accidentia esse sine substantia, oportet alterum
dictorum sequi. Ergo Deus non potest hoc facere. Probatio mediae. Non esse enim in subjecto, sed per se
existere, est definitio substantiae, et opponitur contradictorie ei quod est esse in subjecto. Sed si ponamus
aliquod accidens non esse in subjecto; vel ponemus quod aliquid sit medium inter esse in subjecto et non esse,
vel ponemus quod aliquid sit non ens in subjecto, et non sit substantia: quia si est substantia, non est accidens.
Ergo si ponamus accidens esse simul subjecto, sequitur alterum duorum: vel quod inter contradictoria sit
medium; vel quod definitio separetur a definito, quod iterum implicat contradictoria esse simul vera.
SC1
Sed contra est quod dicitur Lucae 1, 37: non erit impossibile apud Deum omne verbum.
SC2
Praeterea, potest Deus plura facere quam homo possit intelligere vel imaginari. Sed aliqui Philosophi posuerunt
dimensiones esse sine subjecto, sicut qui posuerunt mathematica separata. Ergo Deus potest hoc facere.
CO
Respondeo dicendum ad primam quaestionem, quod, sicut dicitur prima propositione libri de causis, causa prima
est vehementioris impressionis supra causatum causae secundae quam ipsa causa secunda. Unde quando causa
secunda removet influentiam suam a causato, adhuc potest remanere influentia causae primae in causatum illud;
sicut remoto rationali, remanet vivum, quo remoto remanet esse. Cum ergo causa prima accidentium et omnium
existentium Deus sit; causa autem secunda accidentium sit substantia, quia accidentia ex principiis substantiae
causantur; poterit Deus accidentia in esse conservare, remota etiam causa secunda, scilicet substantia. Et ideo
absque omni dubitatione dicendum est, quod Deus potest facere accidens sine subjecto.
RA1
Ad primum ergo dicendum, quod inesse non dicit esse accidentis absolute, sed magis modum essendi qui sibi
competit ex ordine ad causam proximam sui esse. Et quia remoto ordine accidentis ad causam proximam, adhuc
potest remanere ordo ipsius ad causam primam, secundum quem modus ipsius essendi non est inesse, sed ab alio
esse; ideo potest Deus facere quod sit accidens, et non insit: nec tamen esse accidentis ab accidente removebitur,
sed modus essendi.
RA2
Ad secundum dicendum, quod sicut probat Avicenna in sua metaph., per se existere non est definitio substantiae:
quia per hoc non demonstratur quidditas ejus, sed ejus esse; et sua quidditas non est suum esse; alias non posset
esse genus: quia esse non potest esse commune per modum generis, cum singula contenta in genere differant
1564

