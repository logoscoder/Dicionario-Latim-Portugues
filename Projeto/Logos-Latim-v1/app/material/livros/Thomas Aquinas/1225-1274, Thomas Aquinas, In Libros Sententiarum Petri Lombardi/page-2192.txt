Ad tertiam quaestionem dicendum, quod virtutes in Angelis dupliciter dicuntur, ut patet per dionysium.
Quandoque enim nomen virtutum uni ordini appropriatur, qui secundum ipsum est medius mediae hierarchiae;
secundum vero Gregorium est supremus infimae hierarchiae. Alio modo accipitur communiter pro omnibus
caelestibus spiritibus; et utroque modo potest accipi in proposito. In littera enim exponitur prout accipitur
secundo modo, scilicet pro omnibus Angelis; et tunc dicuntur moveri propter admirationem novitatis quae in
mundo erit, sicut in littera dicitur. Potest etiam exponi prout virtutes est proprium nomen ordinis; et tunc ordo
ille dicitur moveri prae aliis ratione effectus: quia illi ordini secundum Gregorium attribuitur miracula facere,
quae maxime circa illud tempus fient; vel quia ordo ille, cum sit de media hierarchia, secundum dionysium, non
habet potentiam limitatam, unde oportet quod ejus ministerium sit circa causas universales; unde proprium
officium virtutum esse videtur corpora caelestia movere, quae sunt causa eorum quae in natura inferiori aguntur;
et hoc etiam ipsum nomen sonat, quia virtutes caelorum dicuntur. Tunc ergo movebuntur, quia ab effectu
cessabunt, ulterius corpora caelestia non moventes; sicut nec Angeli qui sunt ad custodiam hominum deputati,
ulterius custodiae officio vacabunt.
RA1
Ad primum ergo dicendum, quod mutatio illa non variat aliquid quod ad eorum statum pertineat, sed refertur vel
ad effectus eorum, qui immutari possunt sine eorum mutatione, vel ad novam rerum considerationem, quam
prius secundum species concreatas videre non potuerant. Hanc autem vicissitudinem cogitationum ab eis
beatitudo non tollit; unde dicit Augustinus, quod Deus movet creaturam spiritualem per tempora.
RA2
Ad secundum dicendum, quod admiratio solet esse de his quae nostram cognitionem excedunt vel facultatem; et
secundum hoc virtutes caelorum admirabuntur divinam virtutem alia facientem, inquantum ab ejus imitatione et
comprehensione deficiunt; per quem modum dixit Agnes, quod ejus pulchritudinem et sol et luna mirantur; et sic
non ponitur in Angelo ignorantia, sed tollitur Dei comprehensio.
RA3
Ad tertium patet responsio ex dictis.
Articulus 4D
AG1
Ulterius. Videtur quod judicium non fiet in valle josaphat, aut in loco circumstante. Quia ad minus oportet omnes
judicandos in terra stare, aut eos tantum levari in nubibus quorum erit judicare.
Sed tota terra promissionis capere non posset multitudinem judicandorum. Ergo non potest esse quod circa
vallem sit judicium.
AG2
Praeterea, sicut supra dictum est, Christo in humanitate datum est judicium, ut juste judicet, qui injuste judicatus
est. Sed ipse injuste judicatus est in praetorio Pilati, et sententiam injusti judicii in golgotha suscepit. Ergo loca
illa magis determinari debent ad judicium.
AG3
Praeterea, nubes fiunt ex resolutione vaporum.
Sed tunc nulla erit evaporatio vel resolutio.
Ergo non poterit esse quod justi in nubibus obviam Christo in aera rapiantur; et sic oportebit et bonos et malos
esse in terra; et ita locus multo amplior requireretur quam sit ista vallis.
SC1
Sed contra est quod dicitur joelis 3, 2: congregabo omnes gentes, et deducam eas in vallem josaphat, et
disceptabo ibi cum eis.
SC2
Praeterea, actuum 1, 2, dicitur: quemadmodum vidistis eum ascendentem in caelum, ita veniet. Sed ipse ascendit
de monte oliveti, qui praeeminet valli josaphat. Ergo et circa loca illa ad judicandum veniet.
CO
Ad quartam quaestionem dicendum, quod qualiter illud judicium sit futurum, et quomodo homines ad judicium
conveniant, non potest multum per certitudinem sciri; tamen probabiliter potest colligi ex Scripturis, quod circa
locum montis oliveti descendet, sicut et inde ascendit; ut idem esse ostendatur qui ascendit et qui descendit.
RA1
Ad primum ergo dicendum, quod magna multitudo in parvo spatio comprehendi potest. Sufficit autem ponere
quantumcumque spatium circa locum illum ad capiendum multitudinem judicandorum, dummodo ab illo spatio
Christum videre possint, qui in aere eminens, et maxima claritate refulgens, a longinquo inspici poterit.
RA2
Ad secundum dicendum, quod quamvis Christus per hoc quod injuste judicatus est, judiciariam potestatem
meruerit, non tamen judicabit in forma infirmitatis, in qua injuste judicatus est, sed in forma gloriosa, in qua ad
patrem ascendit; unde locus ascensionis magis competit judicio quam locus ubi condemnatus est.
RA3
2192

