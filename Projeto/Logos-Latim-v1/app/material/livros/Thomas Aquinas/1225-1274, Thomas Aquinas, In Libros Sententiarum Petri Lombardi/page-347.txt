Praeterea, si praedestinatio non juvatur ex operibus nostris, ergo non oportet orare pro aliquo ut salvetur, et
eadem ratione neque pro seipso; neque aliquod opus bonum operari: et ita lex divina vana est, quae ad bonum
operandum nos inducit.
SC3
Praeterea, potentiae naturales et habitus gratuiti in vanum erunt, ex quo non oportet nos operari ad
consecutionem finis; quae omnia inconvenientia sunt. Ergo praedestinatio orationibus sanctorum juvatur.
CO
Respondeo dicendum, quod ista quaestio dependet a praedicta, artic. Antec.: eo enim modo praedestinatio
juvatur quo causam habet.
Unde sicut dictum est quod praedestinatio, inquantum est actus divinus, qui est velle vel scire, non habet aliquam
causam ex parte nostra; ita etiam nec ex parte ista adjutorium habet; quia hunc actum qui est velle, Deus nulla
creatura cooperante operatur. Sed effectus praedestinationis hoc modo habet adjutorium quod et causam habet.
Unde secundum hoc omnis causa cujus operatione interveniente completur effectus praedestinationis, dicitur
praedestinationem juvare, vel per modum causae meritoriae, vel ex condigno, sicut aliquis habens gratiam
meretur suo actu vitam aeternam; vel ex congruo, sicut aliquis orando pro aliquo alio meretur ei primam gratiam,
vel etiam persuadendo ad bonum; unde 1 corinth., 3, 9, dicitur: Dei enim adjutores sumus; vel per modum
dispositionis, sicut quando quis praeparat se ad habendam gratiam; vel etiam naturali operatione, sicut motus
caeli et omnes causae naturales juvant praedestinationem, inquantum eorum officio perficitur generatio et
sustentatio electorum.
RA1
Ad primum ergo dicendum, quod adjutorium istud non est propter indigentiam praedestinationis, sed ut salvetur
ordo quem in rebus divina sapientia constituit, ut scilicet effectus procedat a causa prima mediantibus causis
secundis.
RA2
Ad secundum dicendum, quod in argumento supponitur falsum. Si enim stephanus pro persecutoribus non
orasset, forte Paulus salvus non fuisset: sicut si aliquis non faceret opera meritoria, non acciperet coronam quae
praedestinata est sibi. Nec tamen praedestinatio frustrari potest: quia praescitum est a Deo quod iste tali causa et
tali ordine salvabitur. Unde sicut est incompossibile praedestinationi quod iste non salvetur, ita est etiam sibi
incompossibile quod non fuerit oratum pro eo, quamvis utrumque in se sit possibile non esse.
RA3
Ad tertium dicendum, quod causa infundens gratiam est solus Deus; sed dispositio ad gratiam potest esse ex ipso
eodem qui gratiam recipit; sed meritum gratiae ex congruo potest esse etiam alterius justi; sed ex condigno est
etiam ipsius hominis Christi, cujus merita efficaciam habuerunt in totam humanam naturam, quia ipse caput
ecclesiae est.
|a5 Articulus 5: Utrum quidquid olim Deus scivit, modo sciat.
AG1
Quinto quaeritur, utrum quidquid Deus sciverit olim, modo sciat. Et videtur quod sic. Scientia enim Dei, ut supra
habitum est, est invariabilis.
Sed omnis scientia quae desinit esse alicujus cujus prius fuerat, variatur. Ergo videtur quod quidquid Deus olim
scivit, modo sciat.
AG2
Praeterea, omne scitum a Deo, aut accipitur ut res quaedam, aut ut enuntiabile significans esse rem. Sed
quamcumque rem Deus scivit modo scit; quia una et eadem res est quae modo est praesens et prius fuit futura et
cras erit praeterita; et similiter videtur esse una veritas, quia veritas enuntiabilis reducitur ad veritatem rei sicut
ad causam. Ergo videtur quod quidquid Deus olim scivit, modo sciat, sive sit res, sive enuntiabile.
AG3
Praeterea, consignificatio se habet propinquis ad dictionem quam ad orationem. Sed diversus modus significandi
non impedit unitatem nominis; unde dicitur a grammaticis: albus, alba, album esse unum nomen, et sic de aliis.
Cum ergo haec enuntiabilia, socratem currere et cucurrisse, ad unum instans relata, in diversis temporibus
prolata, non differant nisi per diversam consignificationem temporis, videtur quod sit unum enuntiabile; et sic
idem quod prius.
AG4
Praeterea, aut unitas temporis pertinet ad unitatem enuntiabilis, aut non. Si pertinet ad unitatem enuntiabilis, ergo
cum dicta enuntiabilia referantur ad unum tempus, videtur quod sit unum enuntiabile. Si autem non pertinet, ergo
cum dicta enuntiabilia non distinguantur nisi per diversam consignificationem temporis, videtur quod sint unum
enuntiabile.
AG5
Praeterea, enuntiabile etiam res quaedam est rationis. Sed quamcumque rem Deus scivit, scit.
Ergo ex hoc etiam videtur sequi quod quodcumque enuntiabile Deus scivit, scit.
347

