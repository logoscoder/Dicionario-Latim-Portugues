Circa primum duo facit: primo ostendit quod liberum arbitrium est in Deo; secundo quod non eodem modo est in
Deo sicut in aliis, ibi: sed aliter accipitur liberum arbitrium in creatore quam in creaturis.
Ex praedictis perspicuum fit quod major fuit libertas arbitrii prima quam secunda. Haec pars dividitur in duas: in
prima ostendit quomodo secundum diversos status liberum arbitrium accrescit vel minuitur in omnibus: et quia
hoc ratione diversarum libertatum contingit, ideo in secunda parte distinguit libertatem arbitrii, ibi: est namque
libertas arbitrii triplex. Circa primum tria facit: primo ostendit ex praedictis quod libertas arbitrii quandoque
major, quandoque minor invenitur; secundo distinguit status hominis, secundum quos libertas variatur, ibi: et
possunt notari in homine quatuor status liberi arbitrii; tertio inducit quoddam corollarium ex dictis, ibi: unde
manifestum est quod praeter alias poenalitates pro peccato illo incurrit homo poenam in corruptione et
depressione liberi arbitrii.
Est namque libertas triplex; dividitur haec pars in duas: in prima ostendit multiplicem arbitrii libertatem; in
secunda ostendit quae sit causa uniuscujusque, ibi: libertas autem a peccato et miseria per gratiam est. Prima
dividitur in duas: in prima ponit libertatis distinctionem; in secunda inducit quamdam conclusionem ex
praedictis, ibi: ex praedictis jam apparet in quo per peccatum sit imminutum vel corruptum liberum arbitrium.
Circa primum tria facit: primo distinguit triplicem libertatem, et prosequitur de primo membro, quod est libertas
a coactione; secundo prosequitur de secundo membro, quod est libertas a peccato, ibi: est et alia libertas a
peccato; tertio prosequitur de tertio membro, quod est libertas a miseria, ibi: est iterum libertas a miseria. Circa
secundum tria facit: primo ostendit quae sit libertas a peccato; secundo quorum sit, ibi: istam libertatem quae est
a peccato, illi soli nunc habent quos filius per gratiam liberat et reparat; tertio movet quamdam dubitationem, ibi:
hic quaeri potest, utrum haec libertas qua quis liber est ad malum, sit libertas arbitrii. Et circa hoc duo facit:
primo movet dubitationem, et ponit opiniones ad utramque partem; secundo determinat secundum suam
opinionem, ibi: verum nobis magis placet ut ipsa libertas arbitrii sit et illa qua quis liber est ad malum, et illa qua
quis liber est ad bonum faciendum. Item circa hoc duo facit: primo movet quaestionem de libertate ad malum;
secundo de libertate ad bonum, ibi: similiter etiam quaeri solet, utrum illa libertas vera quae est ad justitiam
faciendam, sit ipsa libertas arbitrii.
Hic quaeruntur quinque: 1 in quibus inveniatur liberum arbitrium; 2 utrum liberum arbitrium semper sit liberum
a coactione, ita quod cogi non possit; 3 utrum ad omnia opera humana liberum arbitrium se extendat; 4 utrum
liberum arbitrium augeatur, vel minuatur; 5 de definitione libertatis quae in littera tangitur.
|a1 Articulus 1: Utrum in Deo sit liberum arbitrium.
AG1
Ad primum sic proceditur. Videtur quod liberum arbitrium non sit in Deo. Quia, ut in lib.
De somn. Et vigil., dicit Philosophus, cujus est potentia, ejus est actus, et e contrario.
Sed actus liberi arbitrii, qui est eligere, Deo non convenit, cum electio sequatur consilium, ut in 3 ethic. Dicitur.
Consilium autem inquisitio quaedam est cum quodam rationis discursu, quod Deo non competit. Ergo videtur
quod in Deo non sit liberum arbitrium.
AG2
Praeterea, in his quae secundum naturam sunt determinata ad unam partem, non est liberum arbitrium. Non enim
dicimus, quod lapis libero arbitrio deorsum tendat. Sed Deus ex naturae suae conditione semper determinate
bonum vult. Ergo videtur quod libero arbitrio careat.
AG3
Praeterea, videtur quod nec in aliquibus creaturis sit. Ad libertatem enim liberi arbitrii pertinet ut aliquis sit
Dominus sui actus. Sed cujuscumque agentis actus ab aliquo priore agente causatur, ipse agens non est Dominus
sui actus.
Cum igitur cujuslibet creaturae actus in causam priorem reducatur, quae est ipse Deus, qui omnia opera nostra in
nobis operatur, ut isa. 26 dicitur, videtur quod liberum arbitrium in creatura nulla inveniatur.
AG4
Praeterea, videtur quod saltem in beatis non sit. Quia electio est eorum quae sunt ad finem.
Sed veniente fine cessant ea quae sunt ad finem.
Cum ergo beati fini ultimo conjuncti sint, videtur quod ad eos non pertinet electio, et per consequens nec liberum
arbitrium.
AG5
Item videtur quod nec in viatoribus sit.
Quia electio eorum quae sunt ad finem, ex ratione finis trahitur. Sed sicut in 3 ethic. Philosophus dicit, qualis
unusquisque est, talis etiam finis videtur ei: qualitas autem alicujus est determinata ex natura. Ergo videtur quod
electio eorum quae sunt ad finem, determinetur alicui ex natura sua. Ergo videtur quod liberum arbitrium non
habeant homines ad eligendum ea quae ad ipsos pertinent.
AG6

631

