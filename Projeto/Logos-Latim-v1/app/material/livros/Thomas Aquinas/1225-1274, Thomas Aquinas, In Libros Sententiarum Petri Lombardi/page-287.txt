SC2
Praeterea, nulla perfectio deest ei qui perfectissimus est. Sed scientia est nobilissima perfectio.
Ergo Deo, in quo omnium generum perfectiones adunantur, ut in 5 metaph. Dicitur, scientia deesse non potest.
CO
Respondeo dicendum, quod secundum dionysium tribus viis ex creaturis in Deum devenimus: scilicet per
remotionem, per causalitatem, per eminentiam, quarum quaelibet nos in Dei scientiam inducit.
Prima igitur via, quae est per remotionem, est haec: cum a Deo omnis potentia et materialitas removeatur, eo
quod ipse est actus primus et purus, oportet essentiam ejus esse denudatam a materia, et esse formam tantum.
Sicut autem particulationis principium est materia, ita formae debetur intelligibilitas: unde forma principium
cognitionis est; unde oportet quod omnis forma per se existens separata a materia, sit intellectualis naturae: et si
quidem sit per se subsistens, erit et intelligens: si autem non sit per se subsistens, sed quasi perfectio alicujus
subsistentis, non erit intellectus sed principium intelligendi: quemadmodum omnis forma non in se subsistens
non operatur sed est operationis principium, ut caliditas in igne. Cum igitur ipse Deus sit immunis ab omni
materia, et sit per se subsistens, quia esse suum ab alio non dependet, oportet quod ipse sit intelligens et sciens.
Secunda via, quae est per causalitatem, est haec. Omne enim agens habet aliquam intentionem et desiderium
finis. Omne autem desiderium finis praecedit aliqua cognitio praestituens finem, et dirigens in finem ea quae
sunt ad finem. Sed in quibusdam ista cognitio non est conjuncta tendenti in finem; unde oportet quod dirigatur
per aliquod prius agens, sicut sagitta tendit in determinatum locum per determinationem sagittantis; et ita est in
omnibus quae agunt per necessitatem naturae; quia horum operatio est determinata per intellectum aliquem
instituentem naturam; unde, Philosophus dicit, quod opus naturae est opus intelligentiae. In aliquibus autem ista
cognitio est conjuncta ipsi agenti, ut patet in animalibus; unde oportet quod primum non agat per necessitatem
naturae, quia sic non esset primum, sed dirigeretur ab aliquo priori intelligente.
Oportet igitur quod agat per intellectum et voluntatem; et ita, quod sit intelligens et sciens.
Tertia via, quae est per eminentiam, est haec.
Quod enim invenitur in pluribus magis ac magis secundum quod plures alicui appropinquant, oportet ut in illo
maxime inveniatur; sicut calor in igne, ad quem quanto corpora mixta magis accedunt, calidiora sunt. Invenitur
autem quod quanto aliqua magis accedunt ad primum, nobilius cognitionem participant; sicut homines plus
quam bruta et Angeli magis hominibus; unde oportet quod in Deo nobilissima cognitio inveniatur.
RA1
Ad primum ergo dicendum, quod quandocumque scientia vel intellectus vel aliquid quod ad perfectionem
pertinet a Deo negatur, intelligendum est secundum excessum, et non secundum defectum; unde dicit dionysius:
sine mente et insensibile esse, secundum excessum, et non secundum defectum in Deo est ordinandum.
Pro tanto ergo negatur nomen intellectus Deo proprie convenire, quia non secundum modum creaturae intelligit,
sed eminentius.
RA2
Ad secundum dicendum, quod circa hujusmodi nomina quae de Deo dicuntur, invenitur triplex opinio.
Quidam enim dicunt, quod scientia, vita et hujusmodi significant in Deo aliquas dispositiones additas essentiae.
Sed hoc non potest esse; quia hoc poneret compositionem in Deo, et possibilitatem in essentia ipsius respectu
hujusmodi dispositionum: quod omnino absurdum est.
Ideo alii dixerunt, quod omnia hujusmodi nomina nihil praedicant in Deo, nisi forte esse ipsius; unde improprie
de Deo dicuntur; sed duabus rationibus inveniuntur dicta de Deo. Vel ratione negationis, ut quando dicitur Deus
sciens, intelligitur non esse ignorans, sicut lapis: vel propter similitudinem operis, ut dicatur Deus sciens, quia
operatur effectum sicut aliquis sciens; sicut dicitur iratus, inquantum punit ad similitudinem irati, non quod ira sit
in eo; ita nec scientia, nec vita, nec aliquid hujusmodi, sed tantum esse. Sed hoc non videtur sufficiens. Primo,
quia omnis negatio de re aliqua fundatur super aliquid in re existens, ut cum dicitur, homo non est asinus, veritas
negationis fundatur supra hominis naturam, quae naturam negatam non compatitur. Unde si de Deo negatur
ignorantia, oportet quod hoc sit ratione alicujus quod in ipso est: et ita oppositum ignorantiae oportet in ipso
ponere. Secundo, quia omnis actus procedit ab agente ratione alicujus quod in ipso est, sicut calidum calefacit et
leve ascendit sursum.
Unde oportet quod in eo qui operatur actum scientiae, sit aliquid ad rationem scientiae pertinens; quamvis illud
forte non competenter tali nomine significetur; sicut punire Dei actus est justitiae ipsius; nec oportet iram in eo
ponere, quia non est per se actus irae.
Et ideo dicendum est, quod omnia hujusmodi proprie dicuntur de Deo quantum ad rem significatam, licet non
quantum ad modum significandi; et quantum ad id quod est proprium de ratione cujuslibet horum, licet non
quantum ad rationem generis; ut supra habitum est.
Et ideo dicendum, quod omnia ista quae non dicunt aliquam materialem vel corporalem dispositionem, in Deo
vere sunt et verius quam in aliis, nec aliquam compositionem in ipso inducunt; immo, sicut ista nomina proprie
conveniunt creaturae propter diversa in ipsa existentia, ita etiam proprie conveniunt Deo propter unicum et
simplex suum esse, quod omnium in se virtutes uniformiter praeaccipit, ut dionysius dicit, quod patet in simili.
Si ponantur tres homines, quorum unusquisque secundum suum habitum sciat ea quae pertinent ad unam
287

