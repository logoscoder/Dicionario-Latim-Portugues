Ad primum sic proceditur. Videtur quod poena a Deo non sit. Omne enim malum contrariatur alicui bono. Sed
poena est quoddam malum, cum noceat. Ergo alicui bono contrariatur. Sed quod contrariatur bono, non potest
esse a summo bono: quia sic summum bonum non posset esse auctor pacis, sed pugnae et dissensionis, si ab eo
contraria procederent. Ergo poena non est a Deo.
AG2
Praeterea, omne quod est praeter intentionem agentis, incidit ex aliquo defectu. Sed omne malum est praeter
intentionem agentis, ut dionysius dicit: quia nihil ad malum respiciens operatur. Ergo omne malum ex defectu
aliquo incidit. Sed quidquid incidit ex defectu, non reducitur in Deum sicut in causam, ut supra ostensum est.
Ergo non est a Deo.
AG3
Praeterea, quidquid non est causa actionis, non est causa illius quod per actionem causatur, ut dictum est. Sed
multae poenae sunt quae aliquibus per aliorum peccata infliguntur: multi enim afflictionibus puniuntur per eos
qui injuste opprimunt.
Cum igitur culpae Deus non sit causa, videtur quod nec omnis poenae.
AG4
Praeterea, quidquid est a Deo, in bonum tendit. Sed quaedam poenae sunt quae ad malum inclinant, ut fomes, et
hujusmodi. Ergo non omnis poena a Deo est.
AG5
Praeterea, cujus generatio bona est, corruptio ejus mala est. Sed generatio gratiae bona est, quia a Deo est. Ergo
et corruptio gratiae mala est. Sed corruptio gratiae est quaedam poena. Ergo non omnis poena est a Deo, cum
Deus tantummodo bonorum sit causa.
SC1
Sed contra, omne quod justum est, bonum est; et omne quod bonum est, a Deo est. Sed omnis poena justa est, ut
Augustinus probavit in praecedenti distinctione. Ergo omnis poena a Deo est.
SC2
Praeterea, ad eumdem pertinet remuneratio et condemnatio, scilicet ad eum qui judicium de actibus habet bonis
vel malis. Sed praemia reddere bonis operibus, Dei est. Ergo et poenas etiam infligere ipsius est. Ergo omnis
poena a Deo est.
CO
Respondeo dicendum, quod poena duo habet in se; scilicet rationem mali, secundum quod est alicujus boni
privatio; et rationem boni, secundum quod justa est et ordinata est. Quidam igitur antiqui considerantes poenam
tantum ex parte illa in qua defectus est et malum, dixerunt, poenas a Deo non esse: in quem errorem etiam tullius
incidisse videtur, ut patet in Lib. De officiis.
Hujusmodi enim homines providentiam Dei negaverunt de humanis actibus; unde ordinem qui est poenae
respectu culpae, non dicebant per providentiam divinam esse, sed per justitiam hominis poenam infligentis;
defectum autem qui est in poena, non a Deo ordinatum esse, sed ex necessitate causarum secundarum incidere:
ponebant enim Deum res in esse produxisse sicut producit agens ex necessitate naturae, ut scilicet ex uno primo,
in quo nullus defectus est, unum primum procederet ab ejus perfectione distans; et secundum quod longior sit
distantia ab uno primo per ordinem causae et causati, magis dicebant defectum incidere. Haec autem positio
erronea est, sicut in 1 Lib., dist. 39, patuit, ubi dictum est, providentiam divinam ad omnia se extendere. Et ideo
dicendum est, poenas a Deo esse, nullo autem modo culpam a Deo esse; quamvis utrumque malum dicatur.
Cujus ratio est, quia unicuique rei assignatur causa agens secundum quod ab agente res illa progreditur. Culpa
autem rationem mali et defectus habet, secundum quod ab agente suo progreditur, quod actionem suam in
debitum finem non ordinat: et ideo culpae causa assignari non potest, nisi talis in quam defectus cadere possit.
Poena autem non habet rationem mali vel defectus secundum quod ab agente procedit, quia per ordinatam
actionem agentis poenae infliguntur; sed habet rationem defectus et mali in ipso recipiente actionem tantum,
quod per justam actionem aliquo bono privatur: et ideo poenae Deus est auctor; diversimode vero diversarum.
Quaedam enim est poena damni, ut subtractio gratiae, et hujusmodi; et harum poenarum Deus causa est, non
quidem agendo aliquid, sed potius non agendo: ex eo enim quod Deus gratiam non influit, consequitur in isto
gratiae privatio. Quaedam vero poena sensus est, quae per aliquam actionem infligitur; et hujus etiam agendo
Deus auctor est.
RA1
Ad primum ergo dicendum, quod unum bonum particulare contrariatur alii bono particulari, sicut calidum
frigido; et utrumque a Deo est: nec tamen sequitur quod Deus pacis auctor non sit, quia ipsa etiam contrariorum
pugna ad aliquam unionem ordinatur quia scilicet ad formam mixti conveniunt, et etiam secundum quod in
universo per modum cujusdam consonantiae ordinantur: ita etiam non est inconveniens, quamvis bonum naturae
a Deo sit, quod etiam poena, quae sibi contrariatur, inquantum bona est, a Deo sit.
RA2
Ad secundum dicendum, quod nullum malum nec aliquis defectus a Deo vel agente alio intentum est; sed omne
malum et defectus incidunt ex defectu aliquo; vel ex defectu causae agentis, vel ex defectu materiae recipientis:
744

