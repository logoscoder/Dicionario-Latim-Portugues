Ad septimum dicendum, quod reducitur ad praedicatum de genere, sicut ista, Petrus est homo; quia eadem est
ratio veritatis in utraque.
RA8
Ad octavum dicendum, quod non est in materia remota, sed in materia naturali: quia propositio verificatur non
ratione naturae, sed ratione suppositi humanae naturae. Nec est simile in hoc et in aliis: quia in aliis ad
diversitatem naturarum sequitur diversitas in suppositis: unde si formae sunt diversae quae significantur per
subjectum et praedicatum, supposita non possunt esse eadem.
In Christo autem sunt duae naturae et unum suppositum.
|a2 Articulus 2: Utrum Christus possit dici homo dominicus.
AG1
Ad secundum sic proceditur. Videtur quod Christus possit dici homo dominicus. Augustinus enim dicit in Lib.
83 qq.: monendum est ut illa bona aeterna expectentur quae fuerunt in homine dominico; et loquitur de Christo.
Ergo potest dici dominicus.
AG2
Praeterea, homo Christus Jesus est magis in participatione divinae bonitatis quam alii sancti.
Sed alii sancti propter participationem divinae bonitatis dicuntur dominici, ut patet per Glossam 1 Reg. 1: quis
est homo, nisi homo dominicus? ergo multo magis Christus potest dici homo dominicus.
AG3
Praeterea, sicut dominicus dicitur denominative a Domino, ita divinus dicitur denominative a Deo. Sed dionysius
frequenter nominat Christum divinissimum Jesum.
Ergo et potest dici ille dominicus.
AG4
Praeterea, sicut haec est vera, Deus est homo: ita haec, homo est Deus. Sed dicimus Deum humanatum.
Ergo possumus dicere hominem dominicum.
AG5
Praeterea, conditio servitutis magis exprimitur nomine servi quam nomine dominici. Sed apostolus nomen
servitutis in Christo ponit philipp. 2, 7, formam servi accipiens. Ergo etiam possumus dicere eum dominicum.
SC1
Sed contra, quod praedicatur de aliquo essentialiter, non potest de eo praedicari denominative.
Sed Deus praedicatur de homine Christo essentialiter: quia haec est vera, hic homo est Deus. Ergo videtur quod
non debeat praedicari denominative.
SC2
Praeterea, ad idem est auctoritas Augustini in littera posita.
CO
Respondeo dicendum, quod hoc adjectivum dominicus potest duo importare: uno modo id quod habet aliquam
participationem Domini; alio modo rem quae est Domini sicut possessio; vel sicut effectus, sicut dicuntur verba
dominica; vel sicut pars, sicut dicitur pes dominicus. Quantum ergo ad secundam opinionem pertinet, nullo
modo ille homo potest dici homo dominicus: homo enim importat suppositum aeternum, cui essentialiter natura
dominii competit, non per participationem: nec est quasi possessio vel effectus vel pars Domini; sed est ipse
Dominus, quia Dominus pater, Dominus filius, Dominus spiritus sanctus. Similiter etiam tertia opinio, cum ponit
hominem quasi habitum Dei filio advenire, non potest ponere quod homo denominetur per Deum, sed magis
Deus per hominem: quia habitus denominat habentem, et non convertitur. Tamen inquantum dominicum dicitur
possessive, posset ponere quod dicitur homo dominicus, sicut dicitur vestis socratica. Sed prima opinio posset
ponere quod diceretur homo dominicus etiam per participationem, inquantum hoc nomine homo non importatur
suppositum aeternum secundum eos.
RA1
Ad primum ergo dicendum, quod Augustinus illud retractavit sicut in littera ponit Magister; et cum dixit, non
intellexit quasi diceretur dominicus ratione suppositi, sed ratione naturae, quae fit in participatione dominii, sicut
et divinitatis, per hoc quod assumitur in unitatem personae filii Dei, qui est Deus et Dominus.
RA2
Ad secundum dicendum, quod ille homo non participat, proprie loquendo, divinitatem vel dominium; sed est
plene Dominus: quia homo importat suppositum aeternum, ut dictum est; et ideo non est similis ratio de ipso et
de aliis.
RA3
Ad tertium dicendum, quod divinum potest dici aliquid, etiam si habeat plenam divinitatis rationem (dicimus
enim divinam essentiam, divinas personas); et ideo hic homo, quia est divina persona, potest etiam dici divinus.
Sed dominicus non dicitur de illis qui habent plenam rationem dominii: non enim dicimus dominicas personas.
RA4

916

