Respondeo dicendum ad primam quaestionem, quod quidam dixerunt corpus Christi secundum rei veritatem a
peccatoribus non sumi: quia quam cito labiis peccatoris tangebatur, desinebat sub speciebus esse corpus Christi:
intantum dignitati sacramenti deferentes quod derogabant veritati. Si enim vere corpus Christi sub speciebus erat
per conversionem panis et vini in substantiam corporis Christi, speciebus remanentibus, non poterit esse quod
desinat ibi esse corpus Christi, nisi per aliquam contrariam mutationem ejus quod prius convertebatur in corpus
Christi.
Et quia de illo non remanent nisi species solae, quae ad utramque substantiam communiter se habent, sicut
subjectum in naturalibus mutationibus duabus formis; ideo quamdiu species non mutantur, nullo modo desinit ibi
esse corpus Christi; sicut nec in mutationibus formalibus forma introducta desinit esse in subjecto, donec
subjectum ad formam aliam transmutetur. Speciebus autem in aliquid transmutari non competit nisi secundum
quod habent aliquam proprietatem substantiae in hoc quod sunt sine subjecto; unde nihil potest eas transmutare
ad aliam substantiam, nisi quod transmutaret substantiam panis et vini, si ibi esset; quod solus tactus labiorum,
vel divisio quae est per dentes, vel trajectio in ventrem non faceret, sed sola digestio, quae est a calore naturali
convertente cibum. Unde patet quod veritati sacramenti derogat qui dicit, quod ad solum tactum labiorum desinit
esse corpus Christi a peccatore sumptum. Et ideo hac opinione tamquam haeretica de medio sublata, ejus
contrarium ab omnibus tenetur.
RA1
Ad primum ergo dicendum, quod auctoritas illa loquitur de spirituali inhabitatione, et non de sacramentali vel
corporali: quia Christus etiam peccatoribus corpus suum tractandum exhibuit.
RA2
Ad secundum dicendum, quod cum dicitur, cibus iste non transit in ventrem, sed in mentem, haec praepositio in
non denotat terminum motus localis, sed finem sumptionis: vadit enim quasi localiter quocumque species
vadunt; sed non sumitur propter ventris repletionem, sicut corporales cibi, sed propter mentis refectionem, in qua
ejus effectus recipitur, non in ipsa materia corporis, quia mentem inhabitare per essentiam sola divinitas potest.
RA3
Ad tertium dicendum, quod ex hoc quod corpus Christi sumitur a peccatoribus, nullo modo corpus Christi
aliquam immunditiam contrahit: quia labia peccatoris non tangunt nisi species, sub quibus secundum veritatem
est corpus Christi; et praeterea in hoc dat exemplum mansuetudinis et humilitatis.
Articulus 2B
AG1
Ulterius. Videtur quod infideles sacramentaliter comedant. Quia, sicut dicit Hugo de s. Victore, quamdiu sensus
corporalis afficitur, praesentia carnis non tollitur. Sed sensus corporalis infidelis afficitur.
Ergo praesentiam corporalem carnis Christi non amittit.
AG2
Praeterea, infidelis potest recipere characterem, qui est res et sacramentum, in baptismo.
Sed fides operatur in baptismo sicut in eucharistia.
Ergo et corpus Christi sacramentaliter potest manducare.
AG3
Praeterea, plus est conficere corpus Christi quam sumere. Sed haereticus habens ordinem potest conficere, ut
infra dicetur. Ergo et potest sacramentaliter manducare.
SC1
Sed contra, in forma hujus sacramenti ponitur mysterium fidei. Ergo hi qui fide carent, sacramentaliter
manducare non possunt.
SC2
Praeterea, de ratione sacramenti est quod significet et efficiat. Sed in eo qui non habet fidem non efficit aliquid,
nec aliquid, ei signat. Ergo sacramentaliter non manducat.
CO
Ad secundam quaestionem dicendum, quod manducatio est actus transiens a manducante in manducatum. Unde
sacramentaliter manducare potest intelligi dupliciter. Uno modo ut adverbium determinet manducationem ex
parte manducati; et sic quicumque sumit species, sacramentaliter manducat; idest, sumit hoc quod est
sacramentum in eucharistia, idest verum corpus Christi. Alio modo ut determinet manducationem ex parte
manducantis; et sic solus ille sacramentaliter manducat qui utitur illo cibo visibili ut sacramento. Infidelis autem
circa id quod est significatum in hoc sacramento, errans, non utitur speciebus illis ut sacramento, sive non credit
in Christum secundum quod sub hoc sacramento continetur; unde talis non sacramentaliter manducat. Et quia
actio est magis propinqua agenti quam patienti, ideo sensus secundus est magis proprius; et ideo secundum hunc
sensum dicendum, quod infidelis non credens rem hujus sacramenti, non manducat sacramentaliter.
RA1
Ad primum ergo dicendum, quod illa objectio procedit secundum primum sensum.
RA2
1508

