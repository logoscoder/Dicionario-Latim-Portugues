Praeterea, nullus potest ex propriis viribus mereri vitam aeternam, sicut Pelagius dicebat. Sed homo ex propriis
viribus beatitudinem appetere potest.
Ergo appetendo beatitudinem non meretur.
SC1
Sed contra, eodem modo aliquis desiderat beatitudinem et Deum. Si ergo nullus desiderando beatitudinem
meretur, nullus desiderando Deum merebitur; quod est absurdum.
SC2
Praeterea, caritas est principium merendi. Sed caritas principaliter respicit finem. Ergo ex motu voluntatis in
ultimum finem maxime meremur; et ita in appetendo beatitudinem.
CO
Ad tertiam quaestionem dicendum, quod bonum, quod est objectum voluntatis, est in rebus, ut dicit Philosophus
in 6 metaph.; et ideo oportet quod motus voluntatis terminetur ad rem extra animam existentem. Quamvis autem
res, prout est in anima, possit considerari secundum rationem communem praetermissa ratione particulari; res
tamen extra animam non potest esse secundum communem rationem nisi cum additione propriae rationis; et ideo
oportet, quantumcumque voluntas feratur in bonum, quod feratur in aliquod bonum determinatum; et similiter
quantumcumque feratur in summum bonum, quod feratur in summum bonum hujus vel illius rationis.
Quamvis autem ex naturali inclinatione voluntas habeat ut in beatitudinem feratur secundum communem
rationem, tamen quod feratur in beatitudinem talem vel talem, hoc non est ex inclinatione naturae, sed per
discretionem rationis, quae adinvenit in hoc vel in illo summum bonum hominis constare; et ideo quandocumque
aliquis beatitudinem appetit, actualiter conjungitur ibi appetitus naturalis, et appetitus rationalis; et ex parte
appetitus naturalis semper est ibi rectitudo; sed ex parte appetitus rationalis quandoque est ibi rectitudo, quando
scilicet appetitur ibi beatitudo ubi vere est; quandoque autem perversitas, quando appetitur ubi vere non est; et
sic in appetitu beatitudinis potest aliquis vel mereri adjuncta gratia, vel demereri, secundum quod ejus appetitus
est rectus vel perversus.
RA1
Ad primum ergo dicendum, quod in appetitu beatitudinis semper cum eo quod est naturale, conjungitur aliquod
voluntarium non naturale, et sic potest ibi cadere ratio meriti vel demeriti.
RA2
Ad secundum dicendum, quod quamvis nullus possit vitare quin beatitudinem aliquo modo appetat, potest tamen
vitare quod non appetat eam hoc modo quo est appetenda; et sic potest mereri vel demereri.
RA3
Ad tertium dicendum, quod ad appetendam beatitudinem perfecto appetitu, qui sufficiat ad merendum, homo ex
propriis viribus non est sufficiens; sed habet hoc ex munere divinae gratiae, ut patet 2 corinth. 5, 5: qui efficit nos
in hoc ipsum Deus, idest, qui facit nos veram gloriam appetere, secundum Glossam.
Articulus 3D
AG1
Ulterius. Videtur quod non omne quod aliquis vult, propter beatitudinem velit. Nullus enim delectationem
propter aliquid vult, ut dicitur 7 ethic.. Delectatio autem non est ipsa beatitudo, ut ex supra dictis patet. Ergo non
quidquid aliquis vult, propter beatitudinem vult.
AG2
Praeterea, id quod potest propter beatitudinem desiderari, est ad beatitudinem ordinabile.
Sed multi volunt aliqua quae non sunt ordinabilia in beatitudinem, sed magis ab ea avertunt, sicut est de
peccatoribus. Non ergo omne quod aliquis vult, propter beatitudinem vult.
AG3
Praeterea, illud quod in se nullam speciem boni habet, non potest ad beatitudinem desiderari.
Sed quandoque desideratur aliquid quod nullam speciem boni habet, sicut patet per Augustinum in Lib. Confess.,
ubi dicit: id furatus sum quod mihi abundabat, et multo melius; nec ea re volebam frui quam furto appetebam;
sed ipso furto et peccato... Et ita quaero quid me in furto delectaverit; et ecce species nulla est. Ergo aliquid
desideratur non propter beatitudinem.
AG4
Praeterea, mors nullo modo ad beatitudinem potest ordinari, nisi forte sub spe vitae consequendae post mortem:
quia beatitudo non nisi viventis est. Sed quidam seipsos mortem pati voluerunt vel a seipsis, vel ab aliis, sub
nulla spe futurae vitae.
Ergo non omne quod quis vult, propter beatitudinem vult.
AG5
Praeterea, ex hoc hominis voluntas recta indicatur quod in rectum finem ordinatur. Si ergo quidquid desideratur,
propter beatitudinem desideratur, omnis voluntas hominis est recta: quod falsum est.
AG6

2217

