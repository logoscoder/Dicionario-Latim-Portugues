Ad tertium dicendum, quod natura inclinat ad odiendum inimicum, non inquantum est similis secundum
convenientiam in natura, aut in perceptibilitate gratiae, sed inquantum est dissimilis.
Hoc autem contingit, inquantum est inimicitias exercens, quod summopere nobis displicere debet.
RA4
Ad quartum dicendum, quod caritas attendit ad quaedam bona per se, scilicet ad bona gratiae; ad quaedam autem
per accidens, inquantum ad ista ordinantur. Bona autem temporalia, quae per accidens caritas attendit, et ex
consequenti, possunt se invicem in diversis impedire: quia prosperitas unius inducit adversitatem alterius. Unde
quia caritas ordinem habet, et plus debet diligere quisque se quam alium, et propinquos quam extraneos, et
amicos quam inimicos, et bonum commune multorum quam bonum privatum unius; potest aliquis salva caritate
optare malum temporale alicui, et gaudere si contingit; non inquantum est malum illius, sed inquantum est
impedimentum malorum alterius quem plus tenetur diligere, vel communitatis, aut ecclesiae.
Similiter de malo etiam ejus qui in malum temporale incidit, secundum quod per malum poenae impeditur
frequenter malum culpae ejus. Sed bona gratiae mutuo se non impediunt: quia spiritualia bona a pluribus integre
possideri possunt; et ideo quantum ad hoc, nullus salva caritate potest malum alteri optare, vel de malo gaudere;
nisi inquantum in malo culpae vel damnationis alicujus relucet bonum divinae justitiae, quod plus tenetur
diligere quam aliquem hominem. Sed hoc non est per se de malo gaudere, sed de bono quod adjunctum est malo.
RA5
Ad quintum dicendum, quod Deus etiam non vult malum alicujus, loquendo de malo culpae; sed permittit, et
haec permissio bona est. Malum autem poenae, cujus ipse est auctor, vult non inquantum malum, quia non
delectatur in poenis, sed inquantum justum.
RA6
Ad sextum dicendum, quod non oderat eos perfecto odio, nisi inquantum Deo inimici erant; hoc autem est
inquantum peccabant; unde non odiebat in eis quos perfecto odio oderat, nisi peccatum.
|a2 Articulus 2: Utrum omnes teneantur ostendere inimicis signa caritatis.
AG1
Ad secundum sic proceditur. Videtur quod omnes teneantur ad ostendendum signa amicitiae inimicis. Signa
enim amicitiae sunt praecipue beneficia ad amicos. Sed homo tenetur benefacere inimicis: Proverb. 25, 21: si
esurierit inimicus tuus, ciba illum. Ergo tenetur ostendere signa amicitiae ad inimicos.
AG2
Praeterea, ecclesia orat pro inimicis, ut patet per Glossam, Matth. 5, et in collecta: pietate tua, ubi dicit: amicis et
inimicis nostris veram caritatem largire. Sed oratio est praecipuum beneficium quod alicui impendi potest. Cum
ergo actus ecclesiae cuilibet membro ecclesiae conveniat, videtur quod quilibet qui est membrum ecclesiae,
teneatur inimicis beneficus esse.
AG3
Praeterea, nullus debet habere simulatam dilectionem. Sed dilectio quae non ostendit se in opere, non est vera
dilectio: quia probatio dilectionis est exhibitio operis, ut Gregorius dicit; et 1 joan. 3, 18, dicitur: non diligamus
lingua et verbo, sed opere et veritate. Ergo cum quilibet debeat inimicum diligere, quilibet tenetur opera
dilectionis ad illum extendere.
AG4
Praeterea, simul, Matth. 5, praecipitur diligere inimicos, et benefacere eis. Ergo eadem ratione homines
obligantur ad utrumque. Sed ad primum omnes tenentur. Ergo et ad secundum.
AG5
Praeterea, abnegare homini signa familiaritatis, et sua beneficia, quaedam vindicta est. Sed homo tenetur non se
vindicare, sicut patet Rom. 12, 18: non vosmetipsos vindicantes. Ergo tenetur non subtrahere sua beneficia
inimicos.
AG6
Sed contra, Matth. 5, dicit Glossa, quod benefacere inimicis et orare pro eis, est cumulus perfectionis.
Sed ad illa quae sunt perfectionis, non omnes tenentur. Ergo neque ad praestandum inimicis beneficia.
AG7
Praeterea, in veteri lege frequenter filiis Israel praeceptum fuit ut persequerentur hostes suos, et non inirent cum
eis foedus. Ergo non tenebantur benefacere eis; ergo nec modo.
AG8
Praeterea, videmus quod etiam modo ecclesia indicit bella contra tyrannos et infideles.
Ergo licet inimicis mala facere: multo igitur minus non oportet eis benefacere.
CO
Respondeo dicendum, quod effectus caritatis debet affectui respondere; unde secundum quod tenetur quis
affectum caritatis ad inimicum habere, ita et effectum ad eum extendere. Caritas autem, ut dictum est dist. 28,
art. 4, respicit bona gratiae, quae sunt communia omnibus viventibus vel actu vel potentia; et ideo est communior
vel latior quam aliqua alia amicitia, quae ad pauciores se extendit, inquantum fundatur super communicatione
1195

