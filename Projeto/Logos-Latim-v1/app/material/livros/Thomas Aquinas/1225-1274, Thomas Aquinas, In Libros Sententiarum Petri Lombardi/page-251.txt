adjectivum, et non ponit identitatem absolutam, sed respectu ejus cui adjungitur; et secundum hoc potest
concedi, quod sunt idem principium.
EX
Pater est principium totius deitatis. Videtur esse falsum: quia aut divinitas sumitur pro essentia divina, aut pro
personis. Si pro personis, sic non est principium totius divinitatis, idest omnium personarum, cum non sit
principium sui ipsius. Si pro essentia, videtur falsum, quia non est principium essentiae. Et praeterea totalitas
exigit aliquam distinctionem in partibus; in essentia autem nulla est distinctio.
Respondeo dicendum, quod utroque modo accipi potest. Si enim accipiatur pro essentia, tunc totum non dicit
integritatem partium, sed perfectionem naturae; et dicitur esse principium totius divinitatis, non quia deitatem
generet vel spiret; sed quia divinitatem, generando vel spirando, communicat; ut sit sensus: est principium
divinitatis, idest ut deitas habeatur. Sed sic etiam filius posset dici principium divinitatis totius, quia ab ipso
perfecta divinitas est in spiritu sancto, nisi pro tanto quod non secundum omnem modum quo communicabilis
est, et quia non per generationem. Si autem sumatur pro universitate personarum, tunc planius est; quia sic
dicitur principium totius divinitatis, inquantum in omnibus personis divinis ipse est quasi principium a quo aliae
personae fluunt, sicut punctum dicitur principium totius lineae, quamvis sui ipsius principium non sit. Vel, si
melius dicitur, divinitatis. Pro tanto melius, quia deitas dicitur a Deo, quod significat per se et essentialiter
divinitatem habentem; sed divinitas dicitur a divino, quod est denominativum; unde potest etiam participationem
divinitatis significare, secundum etiam quod dicitur perpetuitas specierum a Philosopho divinum esse. Unde ad
singularitatem excellentiae designandam, magis competit nomen divinitatis quam deitatis.
Omnes naturas, idest omnes substantias; et quae naturaliter sunt, idest proprietates et operationes naturales.
Confitetur filii originem ab initio. Vult dicere, quod origo filii est a principio vel initio, quia a patre. Sed quia
initium potest intelligi etiam de principio durationis, ideo ad excludendum falsum intellectum subjungit: non
ipsum ab initio, scilicet durationis, sed ab initiabili, idest principio initiativo, scilicet patre; unde subjungit:
quomodo filius non est per seipsum, idest a seipso; quia, sicut infra habebitur, ita est filius per se, quod non a se,
sed a patre; et subjungit etiam de aeternitate ipsius etc..

|+d30.q1 Distinctio 30, Quaestio 1
|a0 Prologus
Ostenso quod principium respectu creaturae dicitur de Deo ex tempore, consequenter ostendit qualiter aliquid de
Deo ex tempore dici possit; et dividitur in partes duas: in prima ostendit aliquid de Deo dici ex tempore; in
secunda ostendit modum quo ista de Deo dicuntur, ibi: quomodo igitur obtinebimus nihil secundum accidens dici
Deum, nisi quia ipsius naturae nihil accidit quo mutetur? circa primum duo facit: primo ostendit veritatem;
secundo excludit objectionem, ibi: sed hic aliquis dicet, quod non ex tempore competit Deo haec appellatio.
Quomodo igitur obtinebimus nihil secundum accidens dici Deum? hic ostendit modum qualiter ista de Deo
dicuntur; et circa hoc duo facit: primo ostendit modum, quia scilicet dicuntur de ipso sine sui mutatione, et sine
aliqua reali habitudine; sed quod solum nomen est relativum; secundo ex modo determinato solvit quamdam
quaestionem quam supra, 18 dist., reliquerat insolutam, ibi: hic potest solvi quaestio superius proposita.
Hic tria quaeruntur: 1 utrum aliquid de Deo ex tempore dicatur; 2 utrum ista significent essentiam divinam; 3
utrum illa nomina relativa ponant aliquam relationem realiter in Deo existentem.
|a1 Articulus 1: Utrum aliquid dicatur de Deo ex tempore.
AG1
Ad primum sic proceditur. Videtur quod de Deo nihil ex tempore dicatur. De quo enim dicitur aliquid ex
tempore, quod ante non dicebatur, potest dici esse factum illud; sicut homo dicitur esse factus albus, si prius non
dicebatur vere de eo quod esset albus. Sed fieri nullo modo competit Deo, sicut nec mutari, cum sit primum
movens.
Ergo videtur quod nihil in Deo ex tempore dicatur.
AG2
Praeterea, quod praedicatur de aliquo, aut dicitur de eo per se, aut per accidens. Sed ista non praedicantur per se;
quia quod per se inest, semper inest; haec autem non ab aeterno de Deo dicuntur; nec etiam per accidens, quia
nullum accidens in Deo est; et praeterea, cum omne per accidens reducatur ad aliquod per se, haec dicerentur de
aliquo alio per se; quod non invenitur: quia nihil aliud quam Deus dicitur creator, vel universitatis Dominus.
Ergo videtur quod ista nullo modo de Deo dicantur.
AG3
Si dicatur quod est praedicatio per causam; contra. Ubicumque est praedicatio per causam, potest resolvi
praedicatio talis, et exponi per propositionem denotantem habitudinem causae; ut si dicatur, quod Deus est spes

251

