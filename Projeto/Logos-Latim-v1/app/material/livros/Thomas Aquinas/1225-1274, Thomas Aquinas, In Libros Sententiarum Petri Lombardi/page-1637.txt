Ergo oportet quod per poenalia opera satisfactio fiat.
CO
Respondeo dicendum ad primam quaestionem, quod satisfactio, ut dictum est, respectum habet ad praeteritam
offensam pro qua recompensatio fit per satisfactionem, et etiam ad futuram culpam, a qua per eam praeservamur;
et quantum ad utrumque exigitur quod satisfactio per opera poenalia fiat. Recompensatio enim offensae importat
adaequationem, quam oportet esse ejus qui offendit ad eum in quem offensa commissa est.
Adaequatio autem in humana justitia attenditur per subtractionem ab uno qui plus habuit justo, et additionem ad
alterum cui subtractum est aliquid.
Deo autem quamvis quantum ex parte sui est, nihil subtrahi possit; tamen peccator, quantum in ipso est, aliquid
ei subtraxit peccando, ut dictum est; unde oportet ad hoc quod recompensatio fiat, quod aliquid subtrahatur a
peccante per satisfactionem, quod in honorem Dei cedat. Opus autem bonum, ex hoc quod est hujusmodi, non
subtrahit aliquid, sed magis perficit ipsum; unde subtractio non potest fieri per opus bonum, nisi poenale sit.
Et ideo ad hoc quod aliquod opus sit satisfactorium, oportet quod sit bonum, ut in honorem Dei sit; et poenale, ut
aliquid peccatori subtrahatur. Similiter etiam poena a culpa futura praeservat; quia non facile homo ad peccata
redit, ex quo poenam expertus est; unde secundum Philosophum, poenae medicinae sunt.
RA1
Ad primum ergo dicendum, quod quamvis Deus non delectetur in poenis ut sunt poenae, delectatur tamen in eis
ut sunt justae, et sic satisfactoriae esse possunt.
RA2
Ad secundum dicendum, quod sicut in satisfactione consideratur poenalitas, ita in merito consideratur difficultas.
Diminutio autem difficultatis ex parte ipsius actus diminuit meritum ceteris paribus; sed diminutio difficultatis
ex promptitudine voluntatis non diminuit meritum, sed auget. Et similiter diminutio poenalitatis ex
promptitudine voluntatis, quod facit caritas, non diminuit efficaciam satisfactionis, sed auget.
RA3
Ad tertium dicendum, quod debitum pro peccato est recompensatio offensae, quae sine poena peccantis non fit;
et de tali debito Anselmus intelligit.
Articulus 4B
AG1
Ulterius. Videtur quod flagella quibus a Deo in hac vita punimur, non possint satisfactoria esse.
Nihil enim potest esse satisfactorium nisi quod est meritorium, ut ex dictis patet. Sed non meremur nisi per ea
quae in nobis sunt. Cum ergo flagella quibus a Deo punimur, non sint in nobis, videtur quod satisfactoria esse
non possint.
AG2
Praeterea, satisfactio tantum bonorum est.
Sed hujusmodi flagella in malis inducuntur, et praecipue eis debentur. Ergo non possunt esse satisfactoria.
AG3
Praeterea, satisfactio respicit peccata praeterita.
Sed aliquando ista flagella infliguntur illis qui peccata non habent, sicut de job patet. Ergo videtur quod non sint
satisfactoria.
SC1
Sed contra est quod dicitur Rom. 5, 3: tribulatio patientiam operatur; patientia autem probationem et a peccato
purgationem, ut Glossa ibidem dicit. Ergo flagella peccata purgant, et sic sunt satisfactoria.
SC2
Praeterea, Ambrosius dicit: etsi fides, idest peccati conscientia, desit, poena satisfacit.
Ergo hujusmodi flagella sunt satisfactoria.
CO
Ad secundam quaestionem dicendum, quod recompensatio offensae praeteritae potest fieri et ab eo qui offendit,
et ab alio. Quando autem fit ab alio, talis recompensatio vindicationis magis quam satisfactionis rationem habet.
Quando autem fit ab ipso qui offendit, etiam rationem satisfactionis habet. Unde si flagella quae pro peccatis a
Deo infliguntur, fiant aliquo modo ipsius patientis, rationem satisfactionis accipiunt. Fiunt autem ipsius,
inquantum ea acceptat ad purgationem peccatorum, eis utens patienter. Si autem ratio eis per impatientiam
dissentiat, tunc non efficiuntur aliquo modo ipsius; et ideo non habent rationem satisfactionis, sed vindicationis
tantum.
RA1
Ad primum ergo dicendum, quod quamvis illa flagella non sint omnino in potestate nostra, tamen quantum ad
aliquid sunt, cum scilicet eis patienter utimur; et sic homo facit de necessitate virtutem; unde et meritoria et
satisfactoria esse possunt.
RA2

1637

