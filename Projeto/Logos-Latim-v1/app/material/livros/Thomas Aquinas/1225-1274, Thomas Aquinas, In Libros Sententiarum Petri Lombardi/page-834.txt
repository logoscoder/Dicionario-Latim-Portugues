RA2
Ad secundum dicendum, quod stante praedicta positione, Petrus et Jesus non sunt duo supposita, sed unum; et
haec est vera: Petrus est Jesus; et tamen Petrus et Jesus non sunt unus homo, sed duo homines: singularitas enim
et pluralitas termini substantivi attenditur secundum unitatem vel pluralitatem naturae signatae per terminum, et
non secundum unitatem vel pluralitatem suppositorum: quamvis enim pater et filius et spiritus sanctus sint tria
supposita, tamen propter unitatem divinae naturae, quam significat hoc nomen Deus, dicuntur unus Deus. Ita e
contrario, quamvis Jesus et Petrus essent unum suppositum, tamen propter pluralitatem naturarum assumptarum
dicerentur duo homines; sed diversitas naturarum, manente unitate suppositi, non impediret quin de se invicem
praedicarentur: quia identitas suppositi sufficeret ad veritatem praedicationis.
RA3
Ad tertium dicendum quod humana natura assumpta habet quantum ad aliquid rationem accidentis: quamvis,
simpliciter loquendo, unio non sit accidentalis, ut infra, dist. 6, quaest. 3, art. 2, patebit: et ideo propter
assumptionem illius naturae, Dei filius non potest dici duo, sicut nec socrates potest dici duo propter
humanitatem et albedinem.
Sed si filius Dei assumeret duas humanas naturas, quamvis utraque illarum haberet rationem accidentis in
comparatione ad naturam divinam, tamen neutra haberet rationem accidentis in comparatione ad alteram; et ita
plures homines, et non unus homo diceretur; sicut albus et musicus magis possunt dici duo, quam homo et albus.
RA4
Ad quartum dicendum, quod sicut est in divinis personis quod propter unitatem essentiae et pluralitatem
personarum, quidquid ibi praedicatur ad essentiam pertinens, praedicatur singulariter, ut cum dicitur, pater et
filius sunt unus Deus; quod vero ad personam pertinet, pluraliter praedicatur, ut pater et filius sunt personae: ita e
contrario esset hic: quia quidquid ad naturam pertinet, praedicaretur pluraliter; quod vero ad personam,
singulariter.
Et quamvis summa sit unitas trium personarum propter essentiae simplicitatem, non est tamen inconveniens ut
pater et filius ad invicem non habeant aliquam unitatem quae in creatura aliqua invenitur, scilicet personalem,
cum sint vere particulariter distincti. Tamen sciendum, quod hoc verbum sum, es, est, non solum pluraliter
praedicatur propter pluralitatem suppositorum realiter distinctorum, sed etiam propter pluralitatem suppositorum
locutionis. Dicimus enim in divinis, quod persona et essentia sunt sic vel sic, quamvis persona et essentia ibi
nullo modo realiter differant.
Multo ergo magis praedicaretur hoc verbum sum, es, est, de Jesu et Petro pluraliter, cum differrent secundum
rem propter diversitatem naturarum; quamvis non sint diversa supposita.
RA5
Ad quintum dicendum, quod terminus in praedicato positus tenetur formaliter, quod non est necessarium de
termino ad quem terminatur actus alicujus verbi; et ideo cum dicitur, Dei filius est duo homines, importatur
pluralitas formarum seu naturarum; cum autem dicitur, filius Dei assumpsit hominem, ly hominem non tenetur
formaliter: unde magis stat pro supposito hominis quam pro natura suppositi; et ideo non est simile.
EX
Plenitudo temporis. Sciendum, quod tempus incarnationis dicitur tempus plenitudinis multis de causis. Primo
propter perfectionem universi, quia tunc ad maximam completionem universum venit quando omnes creaturae in
homine ad suum principium redierunt, humana natura a Deo assumpta; sicut ponitur Ephes. 1, 10: in
dispensatione plenitudinis.
Secundo propter abundantiam gratiae quae tunc propalata est: joan. 1, 16: de plenitudine ejus omnes accepimus.
Tertio propter adimpletionem legis: Matth. 5, 17: non veni solvere legem, sed adimplere. Quarto propter
magnitudinem ejus quod in illo tempore accidit: quia in illo tempore natus est Dominus temporis, et ita factum
est aliquid majus tempore, quod tempus implevit. Quinto, quia tempore illo impletum est quod Deus ab aeterno
praevidit, et quod ante per suos prophetas praedixerat; Roman. 1.
Factum de muliere. Contra. In symbolo dicitur: genitum, non factum.
Praeterea, mulier corruptionem importat. Sed Christus de incorruptissima virgine natus est. Ergo inconvenienter
dicitur: factum de muliere.
Sed dicendum ad primum, quod filius Dei secundum divinam naturam nullo modo factus est, sed genitus: sed
secundum humanam naturam quam assumpsit, creatura quaedam est. Non tamen Christus potest dici proprie
factus simpliciter loquendo: sed dicitur filius Dei factus homo.
Ad secundum dicendum, quod mulier ponitur hic ad designationem sexus, et non ad designandum corruptionem;
sicut costa assumpta de Adam dicitur formata in mulierem, quamvis eva tunc virgo sit facta.
Factum sub lege. Sed contra. 1 Tim. 1, 9: justo lex non est posita. Sed Christus fuit justissimus.
Ergo non est factus sub lege.
Sed dicendum, quod aliquid dicitur esse sub lege tripliciter. Vel quantum ad motivum: et hoc modo sunt sub lege
quasi compressi et coacti illi qui timore poenae quam lex infligit, praecepta legis custodiunt: et hoc modo justus
non est sub lege, quia amore justitiae operatur, etiam si nulla sit lex, ut dicitur Rom. 2. Alio modo dicitur quis
sub lege esse quantum ad causam: et sic omnes in peccato nati sub lege sunt: quia propter peccatum tollendum
834

