corporalem; ideo ibi potius dixit carnem quam corpus. Sed in forma sacramenti debet exprimi et essentia
sacramenti et significatio ipsius; et ideo potius debet dici corpus quam caro: tum quia essentialiter in hoc
sacramento continetur ex VI sacramenti non solum caro, sed totum corpus Christi: tum quia hoc sacramentum
significat repraesentando Christi passionem, quae erat per totum corpus. Significat etiam, quasi rem ultimam,
corpus mysticum, scilicet ecclesiam, quae propter distinctionem officiorum habet similitudinem cum toto
corpore ratione distinctionis membrorum. Panis autem non est figura rei contentae in sacramento secundum quod
est corpus homogeneum, sed secundum quod ex diversis conficitur granis; unde sua significatio magis aptatur ad
totum corpus quam ad carnem.
RA4
Ad quartum dicendum, quod hoc sacramentum directe repraesentativum est dominicae passionis, qua Christus ut
sacerdos et hostia Deo se obtulit in ara crucis. Hostia autem quam sacerdos offert, est una cum illa quam Christus
obtulit secundum rem, quia Christum realiter continet; minister autem offerens non est idem realiter; unde
oportet quod sit idem repraesentatione; et ideo sacerdos consecrans prout gerit personam Christi, profert verba
consecrationis recitative ex persona Christi, ne hostia alia videatur. Et quia per ea quae gerit respectu exterioris
materiae, Christi personam repraesentat; ideo verba illa simul et recitatione et significatione tenentur respectu
praesentis materiae, quae est figura illius quam Christus praesentem habuit; et propter hoc dicitur convenientius:
hoc est corpus meum, quam: hoc est corpus Christi.
Vel etiam propter hoc quod sacerdos non habet actum exteriorem, qui sit sacramentaliter causa consecrationis;
sed in solis verbis prolatis consistit virtus consecrationis; et ideo ex persona illius proferuntur cujus virtute fit
transubstantiatio.
Articulus 1E
AG1
Ulterius. Videtur quod verba quae circa formam dicuntur, non convenienter ponantur. Sicut enim dionysius dicit
in principio de divin.
Nom., non est audendum dicere aliquid de divinis praeter ea quae nobis ex sacris eloquiis sunt expressa.
Sed in evangeliis non legitur quod Dominus instituens hoc sacramentum in coena, oculos ad caelum levaverit.
Ergo inconvenienter praemittitur: sublevatis oculis in caelum.
AG2
Praeterea, in baptismo non licet fieri mutationem verborum etiam per verba ejusdem significationis, ut si loco
patris, genitoris poneretur.
Sed in nullo evangelio sunt haec verba: accipite et manducate; sed accipite et comedite.
Ergo inconvenienter dicitur: manducate.
AG3
Praeterea, in nullo evangelio ponitur omnes.
Ergo videtur quod praesumptuosum fuit addere.
CO
Ad quintam quaestionem dicendum, quod multa sunt a Domino facta vel dicta quae evangelistae non scripserunt,
ut patet joan. 21, quae tamen ecclesia postea ab apostolis accepta fideliter observavit.
RA1
Et secundum hoc dicendum ad primum, sicut innocentius dicit, quod quamvis nusquam in sacra Scriptura legatur
quod Dominus ad caelum oculos sublevaverit in coena; tamen hoc ecclesia ex traditione apostolorum recitat, et
satis rationabiliter potest ex aliis locis Scripturae colligi.
Legitur enim joan. 11, quod in suscitatione Lazari oculos ad patrem elevaverit; et similiter joan. 17, orationem ad
patrem fundens. Hoc autem in arduis faciebat, gratias agens, et exemplum nobis ad Deum recurrendi praebens,
secundum illud Psal. 122, 1: at te levavi oculos meos qui habitas in caelis. Et quia hoc sacramentum
arduissimum est, ideo instituens hoc sacramentum probabiliter colligitur quod oculos ad patrem levaverit, gratias
agens patri de reparatione humani generis, quae hoc sacramento figuratur, et nobis ostendens virtute divina hoc
confici sacramentum.
RA2
Ad secundum dicendum, quod, sicut dictum est, haec verba: accipite et manducate ex hoc omnes, non sunt de
substantia formae; et ideo non est tanta vis facienda, ut penitus eadem observentur. Et praeterea comedere et
manducare, in nullo differentem habent significationem; et quamvis circa ista verba non ponatur in evangeliis
verbum manducandi, ponitur tamen parum ante, Luc. 22, 15: desiderio desideravi hoc Pascha manducare
vobiscum antequam patiar.
RA3
Ad tertium dicendum, quod quamvis non exprimatur in evangelio haec determinatio omnes, tamen intelligitur:
quia sacramentalis manducatio est omnium, quamvis non spiritualis; ideo etiam exprimitur circa sumptionem
sanguinis in evangeliis praedicta dictio, quia sanguis in redemptionem effusus est; redemptio autem omnium est

1494

