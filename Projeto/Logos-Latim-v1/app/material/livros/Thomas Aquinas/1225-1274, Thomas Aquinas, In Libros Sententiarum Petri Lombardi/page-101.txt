RA2
Ad secundum dicendum, quod spiritus sanctus dicitur manere in filio, non quod sit distinctus ab eo, sed quia
virtus spirativa est in patre, et a patre est in filio, sicut et omnia quae filius habet, et ibi manet, et non procedit
ulterius, quia spiritus sanctus non habet virtutem spirandi, ut scilicet spiret, sed ut spiretur, ut supra dictum est,
dist. 7, quaest. 2, art. 2, de potentia generativa filii.
Vel dicendum, quod intelligitur de filio secundum naturam assumptam, in quo nihil fuit contrarium gratiae
spiritus sancti; et ideo in ipso dicitur quiescere, sicut etiam dicitur habitare in sanctis.
RA3
Ad tertium dicendum, quod Damasceno in hac parte non creditur, quia dicitur fuisse tempore illo quo incepit
controversia super hac quaestione inter Graecos et Latinos. Tamen non negat quin sit ex filio; sed dicit se non
concedere quod sit a filio, quia adhuc apud eos in dubio vertebatur.
RA4
Ad quartum dicendum, quod verbum est duplex, scilicet vocale, et verbum mentis; et duplici verbo respondet
duplex spiritus. Verbo enim vocali respondet spiritus corporalis, verbo mentali spiritus amoris intimi. Unde dico,
quod verbum, secundum generationem aeternam est simile verbo mentali; et ideo a verbo procedit spiritus
sanctus, sicut a verbo mentali amor. Sed filius, secundum quod carnem assumpsit, habet similitudinem verbi
vocalis; et sicut formatio vocis fit per aerem respiratum, ita incarnatio verbi facta est operatione spiritus sancti.
RA5
Ad quintum dicendum, quod in illa similitudine supponitur falsum. Calor enim procedit ex splendore, secundum
Philosophos; unde dicit Avicenna, quod sol non facit calorem in inferioribus nisi mediante splendore.
RA6
Ad sextum dicendum, quod processio dicitur proprie in divinis, sicut et generatio. Unde non sumitur a
similitudine processionis localis, quia hoc esset metaphorice dictum; sed dicit exitum a principio.
Non autem omne quod est a principio, procedit in aliud; sed aliquid procedit ut in se subsistens; et ita procedit
spiritus sanctus a patre et filio.
RA7
Ad septimum dicendum, quod simplex non potest procedere a pluribus quae sunt diversa per essentiam, quorum
sunt diversae operationes. Sed pater et filius virtute unius naturae spirant spiritum sanctum unica spiratione. Et
ideo qui spiratur est simplex.
RA8
Ad octavum dicendum, quod non potest spiritus sanctus communicare patri in generatione filii duplici ratione.
Primo, quia filius procedit per modum naturae, quia per actum generationis; et actus naturae est unius tantum;
sed spiritus sanctus procedit ut amor per modum voluntatis. Sed plures uniuntur in voluntate ad aliquem actum;
et ideo spiritus sanctus potest esse a patre et filio. Alia ratio est, quia repugnaret proprietati spiritus sancti, qua
scilicet procedit a patre et filio ut amor: non enim potest esse quod duo sint principium sibi invicem. Unde sicut
pater filio non communicat paternitatem, ut seipsum generet, ita nec spiritui sancto, ut filium generet. Sicut
autem est inconveniens quod aliquid generetur ex seipso, ita etiam vel plus, quod aliquid generetur ab eo cujus
est principium.
RA9
Ad ultimum dicendum, quod pater perfecte spirat spiritum sanctum. Sed quia omnis perfectio patris
communicatur filio, quae non repugnat suae proprietati, cum nihil distinguat inter eos nisi originis relatio, oportet
quod sicut communicat sibi perfectionem divinitatis, ita etiam perfectionem spirandi. Unde non est propter
imperfectionem patris quod filius spiret, sed propter perfectionem filii, qui habet totam perfectionem patris.
Eodem enim modo posset argui quod filius non esset Deus, vel quod non crearet.
|a2 Articulus 2: Utrum spiritus sanctus procedat a patre et filio inquantum sunt unum.
AG1
Ad secundum sic proceditur. Videtur quod spiritus sanctus procedit a patre et filio, non inquantum sunt unum.
Spiritus sanctus enim procedit ab eis ut nexus vel unio quaedam. Sed nexus est distinctorum. Ergo procedit ab
eis, ut distincti sunt.
AG2
Item, pater et filius diligunt se et inquantum sunt unum in essentia, et inquantum sunt distinctae personae; si
enim per essentiam distinguerentur, adhuc diligerent se. Diligunt autem se, inquantum sunt unum in essentia,
amore essentiali.
Ergo inquantum sunt distincti in personis, amore ab eis procedente. Sed hic amor est spiritus sanctus.
Ergo spiritus sanctus procedit ab eis, inquantum sunt distinctae personae.
AG3
Item, actus sunt suppositorum. Si ergo spirare est actus patris et filii, oportet quod sit actus eorum, inquantum
sunt supposita distincta. Sed spiritus sanctus procedit ab eis per actum spirationis.
Ergo procedit ab eis inquantum sunt personae distinctae.
101

