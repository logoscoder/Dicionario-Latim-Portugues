Respondeo dicendum ad primam quaestionem, quod de ratione fidei est quod credens assentiat aliquibus quae
non videt nec secundum se, nec resolvere ea potest ad ea quae videt, sed inclinatur ad credendum ex aliqua
ratione quae sufficit ad determinandum assensum in id quod creditur, quamvis non sufficiat ad inducendum ad
visionem ejus quod creditur. Ratio autem haec inducens ad credendum potest sumi vel ex aliquo creato, sicut
quando per aliquod signum inducimur ad aliquod credendum vel de Deo vel de aliis rebus; vel sumitur ab ipsa
veritate increata, sicut credimus aliqua quae nobis divinitus dicta sunt per ministros. Et primo modo dicta fides
cogit intellectum ad credendum per hoc quod non apparet aliquid contrarium; sed secundo modo intellectus non
cogitur, sed ex voluntate inclinatur. Et primo modo est fides in Daemonibus, inquantum ex ipsa naturali
cognitione simul, et ex miraculis quae vident supra naturam esse multo subtilius quam nos, coguntur ad
credendum ea quae naturalem ipsorum cognitionem excedunt, non autem secundo modo.
RA1
Ad primum ergo dicendum, quod quamvis in intellectu Daemonis non sit obscuritas quae est in nobis ex sensu,
est tamen obscuritas alia per hoc quod non possunt per cognitionem supernaturalem ad visionem veritatis
pertingere, quam credere per aliqua signa compelluntur.
RA2
Ad secundum dicendum, quod fides quae est in eis non est habitus infusus, sed ex naturali cognitione procedit.
RA3
Ad tertium dicendum, quod in eis intellectus cogitur ad assentiendum; unde non omnino ex libera voluntate
procedit.
Articulus 3B
AG1
Ulterius. Videtur quod in haereticis maneat fides informis. Ipsi enim credunt Deum trinum et unum, et Deum
factum hominem. Sed haec sunt supra naturam. Cum ergo ea quae sunt supra naturam, non possint credi sine
habitu fidei infuso, videtur quod in eis maneat fides infusa.
AG2
Praeterea, in scientiis ita est quod qui obliviscitur unum scibilium quae pertinent ad unam scientiam, adhuc
manet habitus quantum ad alia scibilia. Sed fides est habitus articulorum. Ergo si aliquis haereticus discredit
unum articulum, adhuc manet fides in eo quantum ad alium articulum.
AG3
Praeterea, fides informis est principium timoris servilis, qui est in Daemonibus vel haereticis.
Ergo fides informis est in eis.
SC1
Sed contra, omnis habitus infusus expellitur per actum contrarium, sicut patet inducendo in aliis. Sed haereticus
habet actum oppositum fidei.
Ergo habitus fidei in eo non manet.
SC2
Praeterea, esset simul fidelis et infidelis quod est impossibile.
CO
Ad secundam quaestionem dicendum, quod sicut supra dictum est, fidei habitus infusus in duobus nos adjuvat,
scilicet ut credamus quae credenda sunt, et ut eis quae non sunt credenda, nullo modo assentiamus. Primum
autem homo potest ex ipsa aestimatione sine habitu infuso; sed secundum, scilicet ut discrete in haec et non in
illa inclinetur, est ex habitu infuso tantum; quae quidem discretio est secundum quam non credimus omni
spiritui: quae quia in haeretico non est, constat quod habitus fidei in ipso non manet.
Et si aliqua credenda credat, hoc est ex ratione humana: si enim habitu fidei ad haec credenda inclinaretur,
contraria fidei refutaret, sicut omnis habitus renititur eis quae contra illum habitum sunt.
RA1
Ad primum ergo dicendum, quod quamvis credant aliquid quod est supra naturam, non tamen credunt illud per
habitum infusum quo dirigantur, sed per aestimationem humanam.
RA2
Ad secundum dicendum, quod habitus scientiae inclinat ad scibilia per modum rationis; et ideo potest habens
habitum scientiae aliqua ignorare quae ad illum habitum pertinent. Sed habitus fidei cum non rationi innitatur,
inclinat per modum naturae, sicut et habitus Moralium virtutum, et sicut habitus principiorum; et ideo quamdiu
manet, nihil contra fidem credit.
RA3
Ad tertium dicendum, quod ex illa aestimatione humana etiam in eis timor servilis causatur sicut in Daemonibus.
|a4 Articulus 4: Utrum fides informis evacuetur adveniente caritate.
Articulus 4A
1111

