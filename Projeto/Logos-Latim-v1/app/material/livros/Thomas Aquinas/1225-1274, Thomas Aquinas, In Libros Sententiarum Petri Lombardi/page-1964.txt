Ad quartum dicendum, quod illud quod est materia virginitatis, potest esse in illis qui nullum habitum virtutis
habent, sicut in pueris ante baptismum, in quibus est primus virginitatis gradus quem natura dedit; et sicut in illis
qui ad tempus incorruptionem praedictam servare volunt, tamen cum proposito nubendi suo tempore, qui habent
secundum virginitatis gradum, nec tamen dicuntur virgines nisi materialiter. Sed completa ratio virginitatis, prout
est virtus, non est nisi in illis qui habent electionem conservandi integritatem hactenus custoditam usque in
finem, sive sine voto, vel cum voto; et haec electio perfecta esse non potest sine habitu informante ipsam. Si
autem sit informis, erit actus virtutis sicut virtutem praecedens, sicut et de aliis actibus virtutum contingit.
RA5
Ad quintum dicendum, quod temperantia, sicut in 3 Lib. Dist. 33, qu. 3, art. 2 quaestiunc. 1 dictum est,
principaliter consistit in cohibendo delectationes; unde de principali intentione sua habet quemdam actum
interiorem, scilicet electionem refrenandi concupiscentias; sed exteriorem non habet quantum ad id quod est
principale in ipsa, nisi per accidens et ex consequenti, in hoc scilicet quod aliquos actus exteriores adhibet ad
cohibendum a delectationibus, quos magis imperat quam eliciat; sicut recedendo ab aspectibus concupiscibilium;
uti enim delectationibus secundum mensuram rationis, est de secundaria intentione temperantiae.
Et quia virginitas est principalissimum in temperantia; ideo non habet actum exteriorem nisi ex consequenti; sed
omnino usum exteriorem concupiscentiae cohibet.
RA6
Ad sextum dicendum, quod ille qui habet unam virtutem, habet aliquo modo omnes; non tamen quantum ad
omne id quod est in virtute; sicut qui habet liberalitatem, quandoque non habet magnificentiam quantum ad
statum illum quo possit exire in actum exteriorem; et similiter qui habet temperantiam, non habet statum quem
virginitas dicit propter imperfectionem; quamvis habeat id quod facit rationem virtutis in virginitate; sicut e
contrario propter perfectionem Christus habet caritatem, non tamen fidem, propter statum imperfectionis quem
fides importat; etsi habeat quidquid est perfectionis et virtuositatis in fide.
RA7
Ad septimum dicendum, quod materia virginitatis, quam fatuae virgines habere possunt, aliquis male utitur; non
autem virginitate accepta secundum suam completam rationem.
RA8
Ad octavum dicendum, quod viduitas et matrimonium non important aliquem alterum gradum circa materiam
temperantiae sicut virginitas; unde non est similis ratio.
|a3 Articulus 3: Utrum virginitas major sit omnibus virtutibus.
AG1
Ad tertium sic proceditur. Videtur quod virginitas major sit omnibus virtutibus. Decor enim est de ratione
virtutis. Sed virginitatis decor est maximus.
Ergo ipsa est maxima virtutum. Probatio mediae. Ambrosius in Lib. De virginitate, dicit: pulchritudinem quis
potest majorem aestimare decore ejus, scilicet virginis, quae amatur a rege, probatur a judice, dedicatur Domino,
consecratur Deo, semper sponsa, semper innupta, ut nec amor finem habeat, nec damnum pudor? haec autem
perfecte vera pulchritudo est cui nihil deest, quae sola meretur audire a Domino: tota formosa es etc..
AG2
Praeterea, Cyprianus dicit: nunc nobis ad virgines sermo est; quarum quo sublimior gloria est, major cura. Flos
est ille ecclesiastici germinis, decus atque ornamentum gratiae spiritualis, illustrior portio gregis Christi. Ergo
idem quod prius.
AG3
Praeterea, majus praemium majori virtuti debetur.
Sed virginitati debetur maximum praemium, scilicet fructus centesimus, et aureola. Ergo etc..
AG4
Praeterea, maxima dignitas virtutum est quod per eas Deo conjungimur. Sed propinquissime Deo conjungit
virginitas; quia incorruptio facit esse proximum Deo, ut dicitur sapient. 5; et in apoc.
Dicitur, quod virgines sequuntur agnum quocumque ierit. Ergo est maxima virtutum.
AG5
Sed contra est quod in littera dicitur, quod caelibatus joannis non praefertur conjugio Abrahae.
AG6
Praeterea, bernardus dicit super evangelium missus est, quod plus placuit (Deo scilicet) humilitas mariae, quam
ipsius virginitas.
Ergo virginitas non est maxima virtutum.
CO
Respondeo dicendum, quod una virtus, et quantum ad actum et quantum ad habitum, potest dici excellentior alia
dupliciter; scilicet per se, et per accidens. Per se quidem mensuratur actus virtutum ex ratione objecti sui, ex quo
speciem habent; sed per accidens ex parte subjecti: sicut actus etiam in parvis rebus dicitur melior, si fiat ex
magis prompta voluntate, vel tempore magis opportuno, et aliis infinitis modis; quia causae per accidens infinitae
1964

