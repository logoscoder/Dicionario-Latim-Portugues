Sed non erit amor summus, nisi summe diligat.
Summe autem non diligit creaturam, quae non summe diligenda est. Ergo oportet quod in ipsa creatrice essentia,
sit summe diligens et summe dilectus, distincti in essentiae unitate.
CO
Respondeo: concedendum est absque ulla ambiguitate, esse in Deo pluralitatem suppositorum vel personarum in
unitate essentiae, non propter rationes inductas, quae non necessario concludunt, sed propter fidei veritatem.
RA1
Ad primum ergo dicendum, quod in creatura differt essentia rei et esse suum, nec habet essentia esse nisi propter
comparationem ad habentem essentiam; et ideo quando essentia creata communicatur, communicatur tantum
secundum rationem suam et non secundum esse, quia secundum illud esse non est nisi in uno tantum habente.
Divina autem essentia est idem quod suum esse; et ideo quando communicatur essentia, communicatur etiam
esse. Unde essentia non tantum est una secundum rationem, sed secundum esse; et propter hoc potest esse una
numero in pluribus suppositis.
Creaturae autem quamvis exemplentur a Deo, tamen deficiunt a repraesentatione ejus.
RA2
Ad secundum dicendum, quod essentia et suppositum sunt in Deo idem re, nihilominus tamen differunt ratione,
sicut de attributis dictum est supra, art. Praeced.. Unde Commentator dicit, quod vita et vivens non significant
idem in Deo, sicut nomina synonyma: et ideo contra rationem suppositi est quod communicetur, non autem
contra rationem essentiae.
Ideo una essentia communicatur pluribus suppositis.
RA3
Ad tertium dicendum, quod necessitas finis est necessitas conditionata et ex suppositione. Unde non quaeritur in
illis quae sunt necessaria absolute, et multo minus in illis quae sunt per se necessaria, non habentia necessitatem
ab aliquo. Unde dico, quod pluralitas suppositorum in divina essentia non est propter aliquem finem; immo
propter seipsam est necessario, cum ipse Deus sit finis omnium. Unde non potest concludi quod sit vana, quia
vanum est quod est ordinatum ad finem quem non consequitur.
|a5 Articulus 5: Utrum divinae personae differant realiter aut tantum ratione.
AG1
Ad quintum sic proceditur. Videtur quod pluralitas suppositorum in divinis non sit realis, sed tantum rationis.
Sicut enim dicit Damascenus, tres personae re idem sunt, ratione autem et cognitione distinguuntur.
Ergo videtur quod non sit ibi pluralitas realis.
AG2
Praeterea, Augustinus dicit, quod tres personae in nullo absoluto distinguuntur, sed tantum in his quae sunt ad
aliquid.
Res autem non est ad aliquid, sed est absolutum.
Ergo videtur quod tres personae non sunt tres res, et ita non est ibi realis distinctio.
AG3
Item, personae distinguuntur per proprietates.
Proprietates autem illae non addunt supra essentiam secundum rem, sed tantum secundum rationem.
Ergo videtur quod distinctio personarum, quam faciunt, sit tantum distinctio rationis.
AG4
Item, sicut paternitas et essentia differunt ratione, ita sapientia et essentia. Si ergo hoc sufficit ad distinctionem
realem suppositorum, videtur quod etiam secundum diversa attributa distinguantur realiter supposita; et ita sunt
tot personae quot attributa. Hoc autem est inconveniens. Ergo proprietates non faciunt realem distinctionem
suppositorum.
SC1
Contra, Augustinus dicit: res quibus fruendum est, sunt pater et filius et spiritus sanctus. Ergo tres personae sunt
plures res. Ergo eorum pluralitas est pluralitas realis.
SC2
Item, distinctio rationis non sufficit ad distinctionem suppositorum, cum unus et idem homo possit in se diversas
rationes habere, et cum suppositum dicat quid reale. Si ergo non est in divinis nisi distinctio rationis, non erit ibi
vera pluralitas personarum; quod est haereticum.
CO
Respondeo dicendum, quod dicere, personas distingui tantum ratione, sonat haeresim sabellianam: et ideo
simpliciter dicendum est, quod pluralitas personarum est realis. Quo modo autem hoc possit esse, videndum est.
Sciendum est igitur, quod proprietas personalis, scilicet relatio distinguens, est idem re quod divina essentia, sed
differens ratione, sicut et de attributis dictum est. Ratio autem relationis est ut referatur ad alterum. Potest ergo
dupliciter considerari relatio in divinis: vel per comparationem ad essentiam, et sic est ratio tantum; vel per
comparationem ad illud ad quod refertur, et sic per propriam rationem relationis relatio realiter distinguitur ab
27

