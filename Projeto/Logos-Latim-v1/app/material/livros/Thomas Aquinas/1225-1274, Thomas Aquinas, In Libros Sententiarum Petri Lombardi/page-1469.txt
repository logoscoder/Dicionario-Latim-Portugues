RA2
Ad secundum dicendum, quod in veteri lege non erat tempus per stultitiam praedicationis propagandi cultum
Dei, sed magis per generationem carnalem; et ideo tunc talis pugna de confessione fidei non multum erat
necessaria. Nihilominus tamen erat distinctio hujus characteris in veteri lege figurata, sicuti et aliorum. In
distinctione enim filiorum Israel ab Aegyptiis, significabatur character baptismalis; in distinctione timidorum a
fortibus in bellis, character confirmationis; in distinctione Levitarum a fratribus suis, character ordinis.
RA3
Ad tertium dicendum, quod potestas characteris hujus est potestas activa, non ad conferendum spiritualia, quod
est ordinis, sed magis ad confitendum publice; et ideo confirmatus non constituitur in gradu alicujus ordinis, quia
nullus ei subjicitur in receptione divinorum ab ipso.
Articulus 1B
AG1
Ulterius. Videtur quod idem sit character confirmationis per essentiam, et baptismi. Quia ad eamdem formam
seu speciem non potest esse nisi una assimilatio. Sed in trinitate, ut Hilarius dicit, est species indifferens.
Ergo cum character sit signum assimilans trinitati, videtur quod character confirmationis non possit esse alius a
charactere baptismi.
AG2
Praeterea, in corporibus ita est quod duo characteres non possunt esse in eadem parte. Sed characteris subjectum
est una pars animae, ut supra dictum est. Ergo post primum characterem non potest alius character superaddi.
AG3
Praeterea, ad ea quae se necessario consequuntur, aliquis eodem charactere ascribitur; sicut idem character est in
sacerdote ad confitendum et ad absolvendum. Sed confessio fidei, cujus sacramentum est confirmatio,
consequitur de necessitate ad fidem, cujus sacramentum est baptismus; quia corde creditur ad justitiam, ore
confessio fit ad salutem; Rom. 10, 10. Ergo idem character est in baptismo et in confirmatione.
SC1
Sed contra, character est proprius effectus sacramenti et immediatus. Sed diversarum causarum proprii effectus
sunt diversi. Cum ergo baptismus et confirmatio sint diversa sacramenta, et characteres impressi erunt diversi.
SC2
Praeterea, ideo baptismus iterari non potest, quia character est indelebilis. Si ergo idem esset character baptismi
et confirmationis, post baptismum confirmatio non adderetur.
CO
Ad secundam quaestionem dicendum, quod quaelibet potentia de sui ratione importat ordinem ad aliquid; et ideo
oportet potentiam proportionatam esse actui ad quem est: quia proprius actus non fit nisi in propria materia,
secundum Philosophum in 2 de anima; et ideo oportet quod potentiae distinguantur per distinctionem actuum ad
quos ordinantur, sive sint potentiae activae, sive passivae; et quia character, ut supra dictum est, dist. 4, quaest. 1,
art. 1, in corp., est potentia spiritualis, ideo cum character baptismalis non ad idem ordinetur cum charactere
confirmationis, ut ex dictis patet, planum est quod non est idem uterque character.
RA1
Ad primum ergo dicendum, quod ad unam speciem seu formam, quam aliquid perfecte repraesentat, non potest
esse nisi una assimilatio; et ideo patris non est nisi una perfecta imago, scilicet filius. Sed si non sit perfecta
repraesentatio, tunc possunt esse diversae assimilationes ad unum simplex; et ideo diversae creaturae
diversimode secundum suum modum divinam similitudinem habent; et propter hoc non est inconveniens, si sint
diversi characteres in anima, trinitati secundum diversa conformantes.
RA2
Ad secundum dicendum, quod character corporalis attenditur secundum figuram, quae consistit in terminatione
figurati. Et quia impossibile est esse diversas terminationes unius rei, ideo impossibile est ut idem corpus
secundum eamdem partem diversimode figuretur aut characterizetur. Sed character spiritualis attenditur
secundum aliquam spiritualem proprietatem. Non est autem inconveniens diversas proprietates non oppositas
eisdem inesse secundum eamdem partem; et ideo in eadem parte animae plures characteres esse possunt.
RA3
Ad tertium dicendum, quod quamvis cujuslibet baptizati et credentis sit confiteri, quando confessio ab eo
expectatur; non tamen est cujuslibet se libere exponere, sed tantum confirmati. Et hoc etiam patet in apostolis, in
quibus hoc sacramentum initium sumpsit: quia ante adventum spiritus sancti confirmantis eos erant clausae fores
coenaculi propter metum Judaeorum; postea repleti spiritu sancto coeperunt loqui cum fiducia et publice verbum
Dei, ut patet in actibus.
Articulus 1C
AG1
Ulterius. Videtur quod character confirmationis non praesupponat characterem baptismalem.
1469

