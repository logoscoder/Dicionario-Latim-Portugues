AG3
Praeterea, homines sunt modo ita receptibiles dispensationis sicut olim fuerunt. Sed modo non potest dispensari
cum aliquo quod uxorem dimittat.
Ergo nec olim.
SC1
Sed contra, Agar cognita est ab Abraham uxorio affectu, quasi uxor, ut dictum est. Sed ipse praecepto divino
eam ejecit, et non peccavit. Ergo potuit per dispensationem fieri licitum quod homo uxorem dimitteret.
CO
Respondeo dicendum ad primam quaestionem, quod dispensatio in praeceptis, praecipue quae sunt aliquo modo
legis naturae, est sicut mutatio cursus rei naturalis: qui quidem mutari dupliciter potest. Uno modo ex aliqua
causa naturali, per quam alia causa naturalis impeditur a cursu suo, sicut est in omnibus quae in minori parte
casualiter accidunt in natura: sed per hunc modum non variatur cursus rerum naturalium quae sunt semper, sed
quae sunt frequenter. Alio modo per causam penitus supernaturalem, sicut in miraculis accidit; et hoc modo
potest mutari cursus naturalis non solum qui est ordinatus ut sit frequenter, sed qui est ordinatus etiam ut sit
semper; ut patet in statione solis tempore Josue, et reditu ejusdem tempore ezechiae; et de eclypsi miraculosa
tempore passionis Christi.
Haec autem ratio dispensationis in praeceptis legis naturae quandoque est ex causis inferioribus; et sic
dispensatio cadere potest super secunda praecepta legis naturae, non autem super prima: quia illa sunt quasi
semper existentia, ut dictum est de pluralitate uxorum, et de hujusmodi. Aliquando autem est tantum ex causis
superioribus; et tunc potest dispensatio esse divinitus etiam contra prima praecepta legis naturae, ratione alicujus
mysterii divini significandi vel ostendendi, sicut patet de dispensatione in praecepto Abrahae facto de occisione
filii innocentis. Tales autem dispensationes non fiunt communiter ad omnes, sed ad aliquas singulares personas,
sicut etiam de miraculis accidit.
Si ergo inseparabilitas matrimonii inter prima praecepta legis naturae contineatur, solum hoc secundo modo sub
dispensatione cadet; si autem sit inter secunda praecepta legis naturae, etiam primo modo cadere potuit sub
dispensatione. Videtur autem magis inter secunda praecepta legis naturae contineri. Inseparabilitas enim
matrimonii non ordinatur ad prolis bonum, quod est principalis matrimonii finis, nisi quantum ad hoc quod per
parentes filiis provideri debet in totam vitam per debitam praeparationem eorum quae sunt necessaria in vita.
Hujusmodi autem rerum appropriatio non est de prima intentione naturae, secundum quam omnia sunt
communia; et ideo non videtur contra primam intentionem naturae dimissio uxoris esse, et per consequens nec
contra prima praecepta, sed contra secunda legis naturae; unde etiam primo modo sub dispensatione posse cadere
videtur.
RA1
Ad primum ergo dicendum, quod in bono prolis, secundum quod est de prima intentione naturae, intelligitur
procreatio, et nutritio, et instructio quousque proles ad perfectam aetatem ducatur.
Sed quod ei provideatur in posterum per hereditatis et aliorum bonorum dimissionem, videtur pertinere ad
secundam legis naturae intentionem.
RA2
Ad secundum dicendum, quod habere concubinam est contra bonum prolis quantum ad id quod natura in eo de
prima intentione intendit, scilicet educationem et instructionem, quae requirit diuturnam commansionem
parentum; quod non est in concubina, quae ad tempus assumitur; et ideo non est simile. Tamen quantum ad
secundam dispensationem etiam habere concubinam sub dispensatione cadere potest, ut patet Oseae 1.
RA3
Ad tertium dicendum, quod inseparabilitas quamvis sit de secunda intentione matrimonii prout est in officium
naturae, tamen est de prima intentione ipsius prout est sacramentum ecclesiae; et ideo ex quo institutum est ut sit
ecclesiae sacramentum, manente tali institutione non potest sub dispensatione cadere, nisi forte secundo modo
dispensationis.
Articulus 2B
AG1
Ulterius. Videtur quod sub lege Moysi fuerit licitum uxorem dimittere. Unus enim modus consentiendi est non
prohibere, cum prohibere possis.
Consentire autem illicito est illicitum. Cum ergo Moyses non prohibuerit uxoris repudium, nec peccaverit, quia
lex sancta est, ut dicitur Roman. 7; videtur quod repudium fuerit aliquando licitum.
AG2
Praeterea, prophetae locuti sunt spiritu sancto inspirati, ut patet 2 Petr. 1. Sed Malach. 2, 16, dicitur: si odio
habueris eam, dimitte eam. Ergo cum illud quod spiritus sanctus inspirat, non sit illicitum, videtur quod
repudium uxoris non semper fuerit illicitum.
AG3

1956

