Ad secundum dicendum, quod revocare aberrantem accidit missioni ex parte ejus ad quem fit missio qui est in
culpa. Missio enim determinat terminum ad quem, ut scilicet per missionem gratia conferatur; non autem ex
ratione missionis determinatur terminus a quo, sive sit status culpae, sive sit status naturalium tantum, vel etiam
status minoris gratiae. Vel dicendum, quod quamvis non revocet actu errantem, tamen gratia facit ne erret, et
haec est quaedam revocatio ab errore.
Articulus 1C
AG1
Ulterius, quaeritur, utrum ad Angelos et ad alios beatos fiat missio spiritus sancti. Videtur quod non. Missio
enim semper est secundum aliquem effectum gratiae, qui in ea mittitur. Sed in Angelis et beatis, qui devenerunt
ad terminum vitae, neque datur de novo gratia neque augetur. Ergo ad eos non fit missio.
AG2
Item, non est idem nuntius et ad quem fit missio. Sed in missione filii et spiritus sancti, Angeli se habent ut
nuntii, quia custodiunt et suggerunt.
Ergo videtur quod ad eos non fiat missio, quia sic oporteret ire in infinitum.
SC1
Sed contrarium habetur ex littera.
CO
Ad id quod ulterius quaeritur de Angelis et beatis, dicendum, quod visio quae est essentialis beatitudini, et caritas
et hujusmodi quae pertinent ad praemium substantiale, non augentur in eis ex quo jam beati sunt effecti; sed per
hoc non tollitur quin aliquae revelationes novae fiant in eis, cum quantumcumque perficiatur eorum cognitio, in
infinitum a Dei cognitione excedatur; et secundum illas novas revelationes consurgunt ad Dei amorem, non
quidem ut magis ament, sed ut sub alia ratione eorum amor dirigatur in Deum.
RA1
Dicendum igitur ad primum, quod Angelis facta est missio filii et spiritus sancti in ipsa collatione gratiae vel
gloriae. Ulterius etiam fit ad eos missio filii et spiritus sancti, postquam beati sunt effecti, secundum novas
revelationes et novos modos amandi.
Et per hoc patet responsio ad primum. Quia quamvis non fiat ad eos missio secundum augmentum gratiae
intensive, fit tamen, secundum quod quodammodo eorum gratia extensive ad plura augetur ex novis
revelationibus.
RA2
Ad secundum dicendum, quod in eadem missione non est idem nuntius et ad quem fit missio; sed in diversis non
est inconveniens. Dico igitur, quod in missione divinarum personarum ad nos, Angeli sunt missi vel nuntii, non
tamquam ipsi menti illabentes, sed per ministerium exterius. In missione vero quae fit ad eos, non sunt ipsi sicut
nuntii, nisi forte secundum quod superiores Angeli cooperantur divinis personis in illuminatione inferiorum.
Sed tamen non erit abire in infinitum: quia est devenire ad supremos Angelos, qui immediate lumen divinae
revelationis recipiunt.
Articulus 1D
AG1
Ulterius, quaeritur, utrum ad Christum, secundum quod homo, possit fieri missio. Videtur quod non. Missio
enim semper est ad distans. Sed humana natura nunquam fuit in Christo distans a divina; immo a principio
conceptionis suae fuit conjuncta per unionem et plenitudinem omnis gratiae. Ergo videtur quod ad eum non fiat
missio.
AG2
Praeterea, missio est ad sanctificandum creaturam.
Sanctificatur autem quod non est sanctum. Cum igitur Christus nunquam fuerit non sanctus, videtur quod ad eum
non possit fieri missio.
AG3
Contra, missio spiritus sancti est ipsa datio.
Sed spiritus sanctus datus est Christo, ut dicitur joan. 3, 34: non ad mensuram dat Deus spiritum.
Ergo ad eum fit missio.
AG4
Praeterea, missio visibilis est signum invisibilis.
Sed ad Christum facta est missio visibilis spiritus sancti in columbae specie, Matth. 3. Ergo et invisibilis.
CO
Ad id quod ulterius quaeritur de Christo, dicendum, quod non est dubium quin ad humanam naturam in Christo
missus sit Dei filius missione visibili quae est in carnem. Sed utrum ad Christum, secundum quod homo est,
mittatur filius invisibiliter, vel spiritus sanctus visibiliter vel invisibiliter, dubium est. Quidam enim dicunt, quod
ad ipsum nulla invisibilis missio facta est. Cujus rationem assignant, quia Christus ab initio conceptionis suae
131

