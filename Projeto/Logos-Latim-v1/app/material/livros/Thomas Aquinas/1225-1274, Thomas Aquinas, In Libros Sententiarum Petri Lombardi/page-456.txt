quam carens virtute et bonum operans. Sed potestas peccandi est signum laudabilitatis respectu laudantium,
inquantum ostendit non coacte voluntatem bono adhaerentem.
|a2 Articulus 2: Utrum Daemones possint bonum facere.
AG1
Ad secundum sic proceditur. Videtur quod Daemones possint bonum facere et non sint obstinati in malo. Natura
enim intellectualis ordinata est ad beatitudinem, cujus facta est capax. Sed in Daemonibus manet natura post
peccatum. Ergo non sunt adeo obstinati quin possint bonum velle et beatitudinem consequi.
AG2
Praeterea, dionysius dicit, quod Daemones bonum appetunt, ut esse vivere et intelligere. Sed bona appetendo
habet quis bonam voluntatem. Ergo videtur quod Daemones bonam voluntatem habere possint.
AG3
Praeterea, synderesis in Daemonibus non est extincta: alias vermem conscientiae non haberent: sed actus
synderesis est remurmurare malo; hoc autem bonum est. Non ergo omnis eorum actus malus est.
AG4
Praeterea, jac. 1 dicitur, quod Daemones credunt et contremiscunt. Sed utrumque horum bonum est. Ergo eorum
aliquis bonus est actus.
AG5
Praeterea, omni actu peccati aliquis in malitia crescit, et in merito majoris poenae. Si ergo Daemones omni actu
suo peccant, videtur, quod poena eorum in infinitum crescat, cum obstinatio reatum poenae non tollat: aliter
enim ex sua malitia commodum reportarent. Ergo poena eorum in infinitum crescit, quod est inconveniens.
SC1
Sed contra, Augustinus, dicit: Daemones nec mala voluntate carere possunt, nec poena. Sed ex mala voluntate
nunquam procedit nisi actus malus.
Ergo videtur quod omnis eorum actus malus sit.
SC2
Praeterea, sicut Angeli per conversionem effecti sunt boni, ita Daemones per aversionem facti sunt mali. Sed
Angeli beati malum facere non possunt, ut prius dictum est. Ergo nec Daemones bonum.
CO
Respondeo dicendum, quod in Daemone est natura bona a Deo creata, sed voluntas mala: cujus malitiae ipsi sunt
causa; et ideo omnis actus naturae eorum bonus est, sed actus voluntatis eorum est malus. Actum autem malum
contingit esse dupliciter; aut quantum ad substantiam actus, sicut malus actus voluntatis est fornicari vel mentiri;
aut quantum ad modum agentis, sicut cum quis appetitu laudis dat eleemosynas.
Possunt ergo Daemones aliquem bonum actum ex genere facere, nullo tamen modo bona voluntate: cujus
obstinationis ratio diversimode assignatur.
Quidam enim dicunt, quod liberum arbitrium Angeli medium est inter divinum et humanum in hoc quod
divinum immobile est ante electionem et post, humanum vero mobile ante et post; angelicum vero mobile ante
sed immobile post. Sed haec ratio supponit illud cujus causa quaeritur, scilicet immobilitatem post Angelorum
electionem. Et praeterea secundum hoc non posset assignari ratio confirmationis et obstinationis hominum
defunctorum.
Alia ratio assignatur, quia cum Angelus sit indivisibilis, ad quodcumque se convertit, totaliter convertitur. Sed
haec videtur insufficiens: quia quamvis sit indivisibilis in essentia, est tamen divisibilis virtute, secundum quod
virtus ejus ad multa se extendit, et hoc est secundum objecta; et secundum quod magis et minus alicui se
applicat, et hoc est secundum intensionem et remissionem actus.
Unde non oportet quod sua operatio procedat ab eo secundum totam suam virtutem, cum sit Dominus sui actus.
Alia ratio sumitur per hoc quod homo per alterum cecidit; unde decuit quod haberet reparatorem, per quem
resurgeret: Angelus vero per seipsum: et ideo impossibile est ejus ruinam reparari: quia per se non potuit
resurgere, nec decuit alium reparatorem habere. Sed hoc etiam non videtur sufficiens: quia per se vel per alium
cadere, sunt circumstantiae peccati, quae in infinitum aggravare non possunt, ut peccato recuperabilitas
auferatur. Et praeterea etiamsi homo nunquam reparatus esset, non tamen propter hoc obstinatus esset, ut patet in
infidelibus, qui reparationis beneficium non consequuntur, quorum non omnes actus peccata sunt, ut infra
dicetur, dist. 31: et ita etiamsi casus Daemonis sit irreparabilis, non ex hoc sequitur obstinatio voluntatis in malo
qualis in ipso est.
Alia ratio est, quia Angelus peccavit contra deiformem intellectum; homo autem contra dictamen rationis, ut
patet ex dionysio; et ideo peccatum Angeli fuit multo gravius et irrecuperabilius: quia ratio est intellectus quasi
obumbratus, secundum quod dicit Isaac in Lib. De definitionibus, quod ratio oritur in umbra intelligentiae. Sed
hoc etiam non videtur sufficiens; quia intellectus angelicus et ratio humana non improportionabiliter distant,
sicut recuperabile et irrecuperabile; cum utrumque finitum sit.
Alia ratio assignatur, quia natura hominis tota corrupta est per peccatum ejus in quo originaliter erat, non autem
tota natura angelica; unde magis indigebat reparatione humana natura quam angelica.
456

