ecclesiae valent eis pro quibus fiunt. Sed ecclesia orat pro eis qui extra ecclesiam sunt, sicut pro haereticis et
Paganis.
Ergo etiam pro excommunicatis, qui extra ecclesiam sunt; et sic eis suffragia ecclesiae valent.
AG2
Praeterea, nullus amittit suffragia ecclesiae nisi per culpam. Sed excommunicatio non est culpa, sed poena. Ergo
per excommunicationem non separatur aliquis a suffragiis ecclesiae communibus.
AG3
Praeterea, fructus ecclesiae non videtur aliud esse quam suffragia; non enim potest intelligi de fructu bonorum
temporalium, quia haec excommunicatis non auferuntur. Ergo inconvenienter utrumque ponitur.
AG4
Praeterea, excommunicatio minor, quaedam excommunicatio est. Sed per eam homo non perdit suffragia
ecclesiae. Ergo definitio non est communis.
CO
Respondeo dicendum ad primam quaestionem, quod ille qui per baptismum in ecclesia ponitur, ad duo
ascribitur; scilicet ad coetum fidelium, et ad sacramentorum participationem; et hoc secundum praesupponit
primum, quia in sacramentis participandis etiam fideles communicant; et ideo aliquis potest extra ecclesiam fieri
per excommunicationem, dupliciter. Uno modo ita quod separetur tantum a participatione sacramentorum; et
haec erit excommunicatio minor. Alio modo ita quod excludatur ab utroque; et sic erit excommunicatio major;
quae hic definitur. Non autem potest esse tertium; scilicet quod excludatur a communione fidelium, et non a
participatione sacramentorum, ratione jam dicta, quia scilicet fideles in sacramentis communicant. Sed
communicatio fidelium est duplex. Quaedam in spiritualibus; sicut sunt mutuae orationes, et conventus ad sacra
percipienda; quaedam in corporalibus actibus legitimis; qui quidem legitimi actus et licita communio his
versibus continentur: si pro delictis, anathema quis efficiatur; os, orare, vale, communio, mensa negatur.
Os, scilicet ne detur osculum; orare, ne cum excommunicatis oremus; vale, ne salutentur; communio, ne scilicet
in sacramentis cum ipsis aliquis communicet; mensa negatur, ne aliquis cum eis comedat.
Praemissa ergo definitio importat separationem a sacramentis in hoc quod dicit, quantum ad fructum; et a
communione fidelium, quantum ad spiritualia, in hoc quod dicit: et suffragia ecclesiae communia. Alia autem
definitio invenitur quae datur secundum separationem ab utrisque actibus, quae talis est: excommunicatio est a
qualibet licita communione ac legitimo actu separatio.
RA1
Ad primum ergo dicendum, quod pro infidelibus oratur; sed ipsi fructum orationis non percipiunt, nisi ad fidem
convertantur. Similiter et pro excommunicatis orari potest, quamvis non inter orationes quae pro membris
ecclesiae fiunt; et tamen fructum non participant, quamdiu in excommunicatione manent: sed oratur ut detur eis
spiritus poenitentiae, ut ab excommunicatione solvantur.
RA2
Ad secundum dicendum, quod suffragia alicujus valent alicui secundum quod ei continuantur. Potest autem actio
unius alteri continuari dupliciter.
Uno modo ex VI caritatis, quae omnes fideles connectit, ut sint unum in Deo, sicut dicitur psalm. 118, 63:
particeps ego sum omnium timentium te; et hanc continuationem excommunicatio non intercipit: quia juste
excommunicari quis non potest nisi pro culpa mortali, per quam jam a caritate divisus est, etiamsi non
excommunicetur. Injusta autem excommunicatio caritatem alicui auferre non potest, cum sit de maximis bonis,
quae non possunt alicui invito auferri. Alio modo per intentionem suffragia facientis, quae in aliquem fertur pro
quo fiunt; et hanc continuationem excommunicatio intercipit: quia ecclesia per excommunicationis sententiam
separat excommunicatos ab universitate fidelium, pro quibus suffragia facit. Unde suffragia ecclesiae ei non
prosunt quae pro tota ecclesia fiunt; nec ex persona ecclesiae oratio pro eis inter membra ecclesiae fieri potest;
quamvis aliqua persona privata possit ad ejus conversionem aliquod suffragium per intentionem dirigere.
RA3
Ad tertium dicendum, quod fructus spiritualis ecclesiae non solum est ex suffragiis, sed etiam ex perceptione
sacramentorum et ex convictu fidelium.
RA4
Ad quartum dicendum, quod minor excommunicatio non habet perfectam rationem excommunicationis, sed
aliquid ipsius participat; et ideo non oportet quod ei totaliter excommunicationis definitio conveniat, sed solum
quo ad aliquid.
Articulus 1B
AG1
Ulterius. Videtur quod ecclesia nullum debeat excommunicare. Quia excommunicatio maledictio quaedam est.
Sed Rom. 12, prohibemur maledicere.
Ergo ecclesia excommunicare non debet.
AG2
1769

