materia, non quidem tenendo medium in offensis, ut quasdam retineat et quasdam abjiciat (sicut temperantia
ponit medium in delectationibus); sed omni offensae proportionando poenam debitam. Et similiter poenitentia
pro quolibet peccato commisso poenam infert sibi ipsi debitam; non autem ita quod dimittat aliquod peccatum, et
aliquod retineat.
Articulus 1E
AG1
Ulterius. Videtur quod non reducatur ad justitiam.
Quia justitia est aequalitas quaedam, secundum Philosophum. Sed poenitens non potest aequalem
recompensationem reddere pro offensa Dei. Ergo non est justitia.
AG2
Praeterea, Luc. 6, super illud: beati qui nunc fletis, dicit Glossa: ecce prudentia, qua ostenditur, quam haec
terrena sint misera, et quam beata caelestia.
Sed lugere est actus poenitentiae ut in littera dicitur. Ergo poenitentia est prudentia; non ergo justitia.
AG3
Praeterea, Isidorus dicit: illa est perfecta compunctio quae omnes carnalium desideriorum affectus repellit.
Compunctio autem est pars poenitentiae, ut dicetur infra, dist. 16. Cum ergo reprimere carnalia desideria sit
temperantiae, videtur quod poenitentia ad temperantiam debeat reduci, non ad justitiam.
AG4
Praeterea, virtutes distinguuntur penes objecta.
Sed idem est objectum poenitentiae et verecundiae, scilicet peccatum. Ergo sunt idem. Cum ergo verecundia ad
temperantiam reducatur, videtur quod similiter poenitentia, et non ad justitiam.
AG5
Praeterea, chrysostomus dicit quod poenitentia cogit poenitentem omnia sustinere libenter. Sed hoc est actus
patientiae.
Cum ergo patientia ad fortitudinem reducatur, videtur quod similiter poenitentia, et non ad justitiam.
SC1
Sed contra, Augustinus dicit quod poenitentia est quaedam vindicta. Sed vindicatio per tullium ponitur pars
justitiae. Ergo poenitentia virtus ad justitiam reducetur.
SC2
Tunc judicium quilibet de se sumit, quando per dignam poenitentiam sua prava facta condemnat.
Sed judicium ad justitiam pertinet. Ergo et poenitentia.
CO
Ad quintam quaestionem dicendum, quod quia justitia aequalitas quaedam est, ideo non potest esse vera
adaequatio ubi non est perfecta ratio justitiae, sed aliquis justitiae modus; sicut dicit Philosophus in 5 ethic., quod
Domini ad servum non est simpliciter justum, sed dominativum justum. Cum ergo inter hominem et Deum sit
maxima distantia, non poterit ibi esse dicta proprie justitia hominis ad Deum, sed aliquis justitiae modus quasi
per similitudinem. Homo autem efficitur debitor alteri homini dupliciter.
Uno modo per hoc quod ab eo sibi est datum, sicut in voluntariis communicationibus, puta in emptionibus et
venditionibus. Alio modo per hoc quod ei subtraxit, sicut est in voluntariis communicationibus, ut est furtum,
percussio, et hujusmodi. Et similiter aliquis efficitur Deo debitor per hoc quod ab eo aliquid recipit; et hac
ratione Deo reddit debitum honorem latria, sive religio. Alio modo ex hoc quod contra Deum peccavit; et sic
reddit Deo debitum poenitentia.
Unde sicut religio ponitur pars justitiae a tullio, non quidem quasi species, sed quasi pars potentialis, inquantum
aliquem modum justitiae participat; ita etiam poenitentia pars justitiae debet poni.
RA1
Ad primum ergo dicendum, quod sicut dicit Philosophus in ethicis, ut habetur ex Lib. 5, cap. 8, virtus non
requirit semper aequale, sed sufficit quod possibile est, ut in honoribus ad parentes et deos; unde sicut latria est
pars justitiae, quamvis non reddat aequalem honorem beneficiis acceptis; ita et poenitentia, quamvis non possit
aliquid aequale reddere offensae praecedenti.
RA2
Ad secundum dicendum, quod sicut actus prudentiae conjungitur actibus aliarum virtutum Moralium, ita etiam
conjungitur actui poenitentiae; et secundum hoc procedit objectio. Vel dicendum, quod Glossa non loquitur de
luctu poenitentiae, sed de luctu quo spretis terrenis ad caelestia suspiramus.
RA3
Ad tertium dicendum, quod poenitentia utitur temperantia ad finem suum; et secundum hoc intelligenda est
auctoritas Isidori; non quod repellere carnalia desideria sit actus elicitus a poenitentia.
RA4
Ad quartum dicendum, quod verecundia est in alio genere quam poenitentia: quia verecundia est timor, ut dicit
Philosophus: sed poenitentia est dolor; et ideo non sunt idem, quamvis objectum utriusque sit turpe factum.
1605

