Sed electio non est actus rationis, sed liberi arbitrii, quod est idem quod voluntas. Ergo prudentia non est in
ratione sicut in subjecto, sed in voluntate.
AG3
Praeterea, habitui qui est in ratione sicut in subjecto, magis opponitur error involuntarius quam error voluntarius,
sicut magis est vituperabilis grammaticus si involuntarius soloecizet quam si voluntarius. Sed magis opponitur
prudentiae peccatum quod quis voluntarie committit, quam illud quod quis involuntarius facit. Ergo prudentia
non est in ratione sicut in subjecto, sed magis in voluntate.
SC1
Sed contra est quod Philosophus dicit in 6 ethic., quod prudentia est recta ratio operabilium.
SC2
Praeterea, partes prudentiae, secundum tullium, assignantur memoria, intelligentia, providentia. Sed haec non
pertinent ad voluntatem, sed ad rationem. Ergo prudentia non est in voluntate, sed in ratione.
CO
Ad quartam quaestionem dicendum, quod prudentia est in ratione cognitiva practica sicut in subjecto. Sed
sciendum, quod sicut in voluntate non potest esse virtus moralis ex parte illa qua est finis, propter naturalem
inclinationem, ita etiam nec in ratione ex parte illa qua est de fine, quia finis est principium in operativis. Unde
sicut in ratione speculativa sunt innata principia demonstrationum, ita in ratione practica sunt innati fines
connaturales homini; unde circa illa non est habitus acquisitus aut infusus, sed naturalis, sicut synderesis, loco
cujus Philosophus in 6 ethic.
Ponit intellectum in operativis. Relinquitur igitur quod prudentia sit in ratione practica secundum quod
negotiatur de illis quae sunt ad finem. Sed quia naturalis inclinatio ad finem aliquem est ex praestituente
naturam, qui talem ordinem naturae tribuit; ideo naturalis inclinatio voluntatis ad finem non est ex ratione, nisi
forte secundum naturalem communicantiam, qua fit ut appetitus rationi conjunctus naturaliter tendat ad
conformandum se rationi sicut regulae; et ex hoc est quod voluntas est naturaliter inclinata ad finem, qui
naturaliter rationi est inditus. Unde cum negotiatio de his quae sunt ad finem, praesupponat naturalem
cognitionem finis, quae sequitur naturalem inclinationem voluntatis in finem; oportet quod habitus perficiens
rationem negotiantem de his quae sunt ad finem, praesupponat inclinationem appetitus ad finem: quae quidem
inclinatio in appetitu superiori, scilicet voluntate, est naturalis; in appetitu autem inferiori est ex assuetudine, vel
ex Dei dono, quantum ad sui complementum; sed aliqua ejus inchoatio etiam est a natura, inquantum est
naturaliter obaudibilis rationi. In hoc igitur differt prudens a continente; quia continens habet perfectam rationem
de his quae sunt ad finem, praesupposita tamen naturali inclinatione voluntatis ad finem; prudens autem
praesupposita inclinatione quae est ex virtute acquisita vel infusa in potentiis inferioribus; et ideo prudentia, ut
dicit Philosophus, habet sua principia in aliis virtutibus moralibus.
RA1
Ad primum igitur dicendum, quod ratio etiam praecipit mediante voluntate, inquantum sententiat aliquid esse
faciendum.
RA2
Ad secundum dicendum, quod eligere est actus prudentiae quantum ad id quod est de cognitione in electione.
RA3
Ad tertium dicendum, quod hoc convenit prudentiae, inquantum praesupponit inclinationem voluntatis et
inferiorum virium.
|a5 Articulus 5: Utrum aliae virtutes cardinales reducantur ad prudentiam sicut ad principaliorem, vel causam.
AG1
Ad quintum sic proceditur. Videtur quod aliae virtutes cardinales non reducantur ad prudentiam sicut ad
principaliorem et causam. Scire enim, ut dicit Philosophus in 2 ethic., parum aut nihil facit ad virtutem. Sed
prudentia quaedam scientia est, ut in 4 topic. Dicitur.
Ergo ipsa minimum habet de ratione virtutis.
AG2
Praeterea, per virtutes morales sanantur animae passiones. Sed ad hoc quod aliquis corporaliter sanetur, non est
necesse quod ipse scientiam medicinae habeat, sed sufficit quod aliquis alius habeat; et ipsa sanatio melius valet
quam scientia medicinae, quia finis ejus est. Ergo non est necessarium ad virtutem quod aliquis prudentiam
habeat; et etiam ipsa est minus principalis inter alias virtutes.
AG3
Praeterea, secundum Philosophum in 2 metaph., eorum quae communicant in nomine et definitione, illud cui per
prius convenit nomen, est maximum in illo genere, et causa aliorum.
Sed nomen virtutis secundum boetium ad alias virtutes a fortitudine derivatur; unde et Sap. 8, per virtutem
fortitudo intelligitur. Ergo fortitudo est principalior inter omnes alias virtutes, et non prudentia.
AG4

1244

