Ergo omnis efficientia patri praecipue appropriari debet.
AG2
Praeterea, sicut supra Magister dicit, filii missio est ejus incarnatio. Sed aeterna missio filii proprie attribuitur
patri. Ergo et efficientia incarnationis debet patri attribui.
AG3
Sed contra, secundum Origenem, sicut generatio filii aeterna est a patre sine matre, ita generatio ejus temporalis
est a matre sine patre. Hoc autem non contingeret, si efficientia incarnationis patri attribuatur. Ergo non est sibi
convenienter attribuenda.
CO
Ad secundam quaestionem dicendum videtur, quod patri appropriandae sunt illae operationes divinae in quibus
praecipue manifestatur potentia, propter quod opus creationis appropriatur patri. Attenditur enim potentia patris
operantis in productione effectus; bonitas autem in liberali collatione.
In opere ergo creationis res in esse productae sunt, non autem tunc aliquid eis collatum est supra id quod naturae
ratio exigit, sicut est in opere recreationis, in quo res non omnino ex non esse producuntur, sed aliquid supra
earum conditionem eis confertur: et ideo ea quae ad recreationem pertinent, spiritui sancto appropriantur, et non
patri.
RA1
Ad primum ergo contra hoc objectum dicendum est, quod quamvis potentia principium activum per se nominet,
tamen in agentibus per voluntatem voluntas est imperans quod potentia exequitur. Voluntatis autem objectum est
bonum; et ideo principale in operatione agentis per voluntatem est bonitas, et quasi secundarium exequens est
potentia; et praecipue quando tota ratio effectus est bonitas agentis: et ideo hujusmodi opera spiritui sancto
appropriantur.
RA2
Ad secundum dicendum, quod in incarnatione duo sunt, scilicet persona assumens, et natura assumpta.
Missio igitur nominat incarnationem ex parte personae assumentis praecipue: et quia ad personam filii
assumentem solus pater auctoritatem habet, ideo missio activa patri attribuitur. Conceptio autem vel nativitas
temporalis nominat incarnationem ex parte naturae assumptae, cui gratuito collatum est ut in unitatem talis
personae assumeretur: et ideo efficientia conceptionis non patri, sed spiritui sancto appropriatur.
Articulus 1C
AG1
Ulterius. Videtur quod sit attribuenda filio.
Sicut enim ex verbis Damasceni, 3 dist., habitum est, divina sapientia, sicut divinum semen, ex purissimis
sanguinibus virginis sibi carnem copulavit.
Sed semen, ut dicit Philosophus 2 physicor., est principium activum. Ergo efficientia incarnationis filio
appropriari debet.
AG2
Praeterea, bernardus in 5 de consid.
Dicit, quod Dei sapientia est illa mulier evangelica, quae fermento fidei gloriosae virginis tria sata commiscuit,
scilicet novum, antiquum, et aeternum: novum in creatione animae de nihilo: antiquum in assumptione corporis
de natura Adae: aeternum in unione deitatis. Sed sapientia attribuitur filio. Ergo efficientia incarnationis filio
attribuenda est.
AG3
Sed contra, inconveniens videtur quod aliqua res seipsam faciat, vel seipsam generet, ut dicit Augustinus. Sed
appropriationes secundum rationem convenientiae fiunt.
Cum ergo ipse filius factus sit homo, non debet sibi efficientia incarnationis appropriari, sed alteri personae.
CO
Ad tertiam quaestionem dicendum, quod sicut dicit Philosophus, 1 metaph., sapientis est ordinare: unde illae
operationes divinae quae ad ordinationem Dei pertinent, sicut gubernatio, et hujusmodi, filio attribuuntur, cui
sapientia appropriatur.
In opere autem incarnationis attenditur quaedam gratuita collatio, qua humanae naturae datum est in unitatem
divinae personae assumi, et omni gratia repleri, sicut primum, et executio illius doni, sicut secundum, quae ad
ordinationem Dei pertinent: et ideo spiritui sancto convenit esse factivum incarnationis; sed exequi mysterium
incarnationis convenit filio.
RA1
Ad primum ergo contra hoc objectum dicendum quod in naturali conceptione hominis, semen habet rationem
activi, et iterum rationem termini, inquantum virtus quae est in semine, attrahit sibi id unde nutriatur, et in
quantitatem perfectam proficiat.
Quantum ergo ad primum operatio seminis appropriatur spiritui sancto; sed quantum ad secundum appropriatur
filio, quia conceptio ad hypostasim filii terminata est.
877

