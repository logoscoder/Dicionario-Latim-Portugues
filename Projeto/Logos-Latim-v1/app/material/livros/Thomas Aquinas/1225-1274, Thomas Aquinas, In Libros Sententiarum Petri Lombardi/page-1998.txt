RA4
Ad quartum dicendum, quod quantum ad ea quibus non est factus impotens votum continentiae servare, adhuc
post contractum matrimonium obligatur ad servandum; propter quod mortua uxore tenetur totaliter continere; et
quia ex matrimonii vinculo non obligatur ad debitum petendum, ideo non potest petere debitum sine peccato,
quamvis possit sine peccato reddere debitum exigenti, postquam obligatus est ad hoc per carnalem copulam
praecedentem. Hoc autem intelligendum est, sive mulier petat expresse sive interpretative, ut quando mulier
verecunda est, et vir sentit ejus voluntatem de redditione debiti; tunc enim sine peccato reddere potest; et
praecipue si ei timet de periculo castitatis. Nec obstat quod non sunt pares in matrimonii actu: quia quilibet
potest hoc quod suum est abrenuntiare. Quidam tamen dicunt, quod potest et petere et reddere, ne nimis
onerosum reddatur matrimonium uxori semper exigenti. Sed si recte inspiciatur, hoc est exigere interpretative.
Articulus 3C
AG1
Ulterius. Videtur quod nec etiam votum solemne dirimat matrimonium contractum. Quia, sicut decretalis dicit,
apud Deum non minus obligat votum simplex quam votum solemne. Sed matrimonium acceptatione divina stat
vel dirimitur.
Ergo cum votum simplex non dirimat matrimonium, nec votum solemne dirimere poterit.
AG2
Praeterea, votum solemne non addit ita validum robur supra votum simplex sicut juramentum.
Sed votum simplex, etiam juramento superveniente, non dirimit matrimonium contractum. Ergo nec votum
solemne.
AG3
Praeterea, votum solemne nihil habet quod non possit votum simplex habere; quia votum simplex posset habere
scandalum, cum possit esse in publico, sicut et solemne. Similiter ecclesia posset et deberet statuere quod votum
simplex dirimat matrimonium contractum ut multa peccata vitarentur. Ergo qua ratione votum simplex non
dirimit matrimonium, nec solemne votum dirimere debet.
SC1
Sed contra est, quod ille qui facit votum solemne, contrahit matrimonium spirituale cum Deo, quod est multo
dignius quam materiale matrimonium.
Sed matrimonium materiale prius contractum dirimit matrimonium post contractum. Ergo et votum solemne.
SC2
Praeterea, hoc etiam probari potest per multas auctoritates quae in littera ponuntur.
CO
Ad tertiam quaestionem dicendum, quod omnes dicunt, quod votum solemne sicut impedit matrimonium
contrahendum, ita dirimit matrimonium contractum.
Quidam autem assignant pro causa scandalum.
Sed hoc nihil est; quia etiam votum simplex quandoque scandalum habet, cum sit quodammodo publicum
quandoque; et praeterea insolubilitas matrimonii est de veritate vitae, quae non est propter scandalum dimittenda.
Et ideo alii dicunt, quod hoc est propter statutum ecclesiae. Sed hoc etiam non sufficit; quia secundum hoc
ecclesia posset contrarium statuere; quod non videtur verum.
Et ideo dicendum cum aliis, quod votum solemne ex sui natura habet quod dirimat matrimonium contractum,
inquantum scilicet homo per ipsum amisit sui corporis potestatem, Deo illud ad perpetuam continentiam tradens,
ut ex dictis patet; et ideo non potest ipsum tradere in potestatem uxoris ad matrimonium contrahendum; et quia
matrimonium quod sequitur tale votum, nullum est, ideo votum praedictum dirimere dicitur matrimonium
contractum.
RA1
Ad primum ergo dicendum, quod votum simplex quoad Deum dicitur non minus obligare quam solemne in his
quae ad Deum spectant, sicut est separatio a Deo per peccatum mortale; quia mortaliter peccat frangens votum
simplex sicut solemne, quamvis gravius sit peccatum frangere solemne, ut sic comparatio in genere accipiatur,
non determinata quantitate reatus. Sed quantum ad matrimonium, per quod homo homini obligatur, non oportet
quod sit aequalis obligationis etiam in genere; quia ad quaedam obligat votum solemne et non simplex.
RA2
Ad secundum dicendum, quod juramentum plus obligat ex parte ejus quo fit obligatio, quam votum; sed votum
solemne plus obligat quantum ad modum obligandi, inquantum actualiter tradit hoc quod promittitur, quod non
fit per juramentum; et ideo non sequitur ratio.
RA3
Ad tertium dicendum, quod votum solemne habet actualem exhibitionem proprii corporis, quam non habet
votum simplex, ut ex dictis patet; et ideo ratio ex insufficienti procedit.
|a4 Articulus 4: Utrum in voto possit fieri dispensatio.
1998

