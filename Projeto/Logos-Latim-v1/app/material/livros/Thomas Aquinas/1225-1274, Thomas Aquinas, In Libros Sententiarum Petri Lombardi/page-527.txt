Jam de septimae diei requie aliquid nos eloqui oportet. Hic Magister prosequitur ea quae ad septimum diem
pertinent; et circa hoc tria facit: primo ostendit quomodo intelligatur auctoris requies; secundo quomodo
intelligatur operis consummatio, ibi: sed quaeritur, quomodo septima die dicatur Deus complevisse opus suum;
tertio ostendit quomodo intelligatur diei sanctificatio, ibi: illum autem diem sanctificasse et benedixisse legitur.
Hic tria quaeruntur: primo de productione stellarum, quae ad quartum diem pertinet; secundo de productione
animalium, quae pertinet ad quintum et sextum; tertio de quiete opificis, quae pertinet ad septimum.
Circa primum quaeruntur tria: 1 de ipsa productione stellarum; 2 de effectu earum in inferiora corpora; 3 de
effectu earum in ea quae sunt ex libero arbitrio.
|a1 Articulus 1: Utrum productio stellarum convenienter describatur.
AG1
Ad primum sic proceditur. Videtur quod stellarum productio incompetenter describatur. Ea enim quae sunt
priora secundum naturam, per prius ab ordinatissimo auctore prodiere. Sed sol et aliae stellae naturaliter
praecedunt inferiora corpora, sicut movens praecedit motum, et agens passum. Ergo inconvenienter describitur
productio solis et aliarum stellarum post distinctionem inferiorum elementorum.
AG2
Praeterea, secundum Philosophum in 2 caeli et mundi, stellae sunt partes orbium immobiles in orbibus
permanentes, per eorum motum delatae. Sed plantae dicuntur ad ornatum non pertinere, quia terrae affixae sunt.
Ergo videtur quod nec etiam stellae.
AG3
Praeterea, sicut probant astrologi, multae stellae sunt majores luna. Sed cum dicitur esse duo magna luminaria,
discretive intelligitur excedens magnitudo.
Ergo videtur quod inconvenienter haec de luna dicantur.
AG4
Praeterea, luminare videtur dici quod est vas luminis. Sed illud corpus dicitur vas luminis quod a se lumen habet;
quod lunae non competit, quam a sole illuminari, eclipsis lunae, et augmentatio et diminutio ostendit. Ergo
videtur inconvenienter lunam luminare dici.
AG5
Praeterea, unumquodque luminare tempori illi praeesse videtur in quo apparet. Sed luna quandoque etiam in die
apparet. Ergo non debet dici solum nocti praeesse.
AG6
Praeterea, nobilius nunquam est propter vilius se. Sed non nisi absurde dici potest, minuta animalia, quae lucem
solis ferre non possunt, luna et sideribus digniora esse. Ergo videtur inconvenienter in littera dici, ideo factam
esse lunam et sidera, ut lucerent propter talia animalia.
CO
Respondeo dicendum, quod sicut supra dictum est, praeter principia et communia activa in tota natura, exiguntur
determinatae virtutes moventes ad determinatas species; et hujusmodi virtutes per opus ornatus rebus inditae
sunt. Sicut autem actio virtutum inferiorum communiter agentium reducitur in virtutem caelestem activam
universaliter; ita etiam virtutes quae sunt in inferioribus, moventes ad determinatas species, reducuntur in aliquas
virtutes caelestes determinatas; et hujusmodi virtutes determinatae consistunt praecipue in stellis, quae secundum
diversos aspectus et conjunctiones, imprimunt ad determinatas species, ut dicit Commentator in 11 metaph.,
unde virtutes inferiores sunt sicut instrumenta virtutum superiorum, ut dicit Commentator in 8 physic., et ideo ut
ordo ornatus, distinctionis ordini responderet, primo ponitur ornatus supremi elementi, secundum productionem
luminarium, in quibus determinatae virtutes consistunt; secundo ornatus medii elementi per formationem
piscium et avium: tertio ornatus infimi elementi in productione animalium terrestrium.
RA1
Ad primum ergo dicendum, quod per hoc quod dicitur: fiant luminaria in firmamento caeli, non intelligitur quod
hujusmodi corpora luminarium secundum esse suum specificum ex praejacenti materia facta sint; sed eorum
substantia prius existente, tunc primo virtutes determinatae eis collatae sunt, ex quo ultimum complementum sui
acquisiere.
Hae autem determinatae virtutes corporum caelestium non respondent communibus virtutibus quae sunt in
elementis, sed propriis quae sunt in determinatis rebus; ut sicut lucis productio elementorum distinctionem
praecesserat, ita luminarium institutio praecederet naturalium specierum diversitatem.
RA2
Ad secundum dicendum, quod ad productionem plantarum sufficiunt communes virtutes elementorum, quae ex
diversa commixtione elementorum, diversimode speciem sortiuntur; quod in animalibus perfectis accidere non
potest, quamvis quidam Philosophi hoc posuerint: et haec est causa quare plantae ad opus distinctionis pertinent.
Unde non oportet quod stellae pertineant ad opus distinctionis, in quibus sunt virtutes moventes ad determinatas
species. Vel potest dici, quod stellae etsi non moventur in caelo per se, moventur tamen cum orbibus suis;
plantae vero nec per se nec cum alio moventur.
527

