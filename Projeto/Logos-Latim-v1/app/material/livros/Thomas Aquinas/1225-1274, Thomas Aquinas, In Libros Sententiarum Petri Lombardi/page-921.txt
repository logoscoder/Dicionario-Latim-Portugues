Ad secundum dicendum, quod, sicut dictum est, praedestinatio non est naturae, neque personae secundum se, sed
personae ratione naturae assumptae.
RA3
Ad tertium dicendum, quod quamvis filius Dei sit aeternus, tamen unio ad filium Dei non est aeterna: et
secundum hoc potest homo praedestinari esse filius Dei, sicut Petrus praedestinatur ut conjungatur Deo aeterno
per gratiam vel gloriam.
RA4
Ad quartum dicendum, quod duplici ratione hoc participium praedestinatus non cogit hominem stare pro
praeterito. Primo, quia licet secundum vocem sit praeteriti temporis, tamen includit participium futuri temporis:
praedestinatus enim idem est quod praescitus habiturus aliquid per gratiam.
Secundo, quia pertinet ad actum animae, et ex hoc habet vim ampliandi ad quodlibet temporis; sicut cum dicitur,
homo laudatur, potest intelligi de praesenti, praeterito, vel futuro: actus enim animae se extendit etiam ad ea quae
non sunt.
RA5
Ad quintum dicendum, quod licet homo non praeintelligatur ad filium Dei ratione suppositi, tamen
praeintelligitur ratione naturae.
|a2 Articulus 2: Utrum filius Dei sit praedestinatus esse homo.
Articulus 2A
AG1
Ad secundum sic proceditur. Videtur, quod filius Dei non sit praedestinatus esse homo. Praedestinatio enim
praecedit praedestinatum. Sed filium Dei nihil praecedit. Ergo ipse non est praedestinatus esse homo.
AG2
Praeterea, homo non dicitur aequivoce de filio Dei et Petro. Sed Petrus non est praedestinatus esse homo. Ergo
nec filius Dei.
AG3
Praeterea, hoc dicitur alicui praedestinari quod convenit ei per gratiam. Sed non est gratia filio Dei quod sit
homo. Ergo filius Dei non est praedestinatus esse homo.
SC1
Sed contra, omne quod est praevisum et ordinatum ab aeterno est praedestinatum. Sed filius Dei ab aeterno
praevisus est esse filius hominis.
Ergo est praedestinatus esse filius hominis.
CO
Respondeo, ad primam quaestionem dicendum, quod praedestinatio importat ordinem ad finem (quia
praedestinare est mittere vel ordinare in aliquid); unde quando simpliciter ponitur, intelligitur praeordinatio ad
finem ultimum, qui est in conjunctione ad Deum per gratiam vel gloriam, vel unionem in persona: sed quando
additur ei aliquid, tunc importat praeordinationem tantum in illud quod ei adjungitur; et per hunc modum
conceditur quod filius Dei est praedestinatus esse homo, quia hoc ab aeterno praeordinatum est.
RA1
Ad primum ergo dicendum, quod praedestinatio non importat antecessionem ad praedestinatum simpliciter, sed
in comparatione ad illud quod sibi praedestinari dicitur. Quamvis autem filius Dei sit ab aeterno, non tamen ab
aeterno fuit homo.
RA2
Ad secundum dicendum, quod suppositum Petri non fuit antequam esset Petrus homo; et ideo non potest dici
quod sit praedestinatus esse homo: sed suppositum filii Dei fuit antequam ipse esset homo; et ideo non est similis
ratio. Et iterum Petrus nullo modo habet esse homo per gratiam; filius autem Dei habet esse homo per gratiam
unionis, non quidem sibi factam, sed humanae naturae.
RA3
Ad tertium dicendum, quod quamvis non sit gratia filio Dei quod sit homo, tamen hoc habet per gratiam unionis,
per quam humana natura assumpta est in unitatem divinae naturae.
Articulus 2B
AG1
Ulterius. Videtur quod haec sit vera: filius Dei praedestinatus est esse filius Dei. Quaecumque enim praedicantur
de filio hominis, praedicantur de filio Dei. Sed haec est vera: filius hominis praedestinatus est esse filius Dei, ut
dictum est. Ergo et haec: filius Dei praedestinatus est esse filius Dei.
AG2
Praeterea, filius Dei, inquantum est homo, praedestinatus est esse filius Dei. Sed alia quae praedicantur de filio
Dei inquantum homo, praedicantur de ipso etiam sine reduplicatione; sicut filius Dei, inquantum homo, est
921

