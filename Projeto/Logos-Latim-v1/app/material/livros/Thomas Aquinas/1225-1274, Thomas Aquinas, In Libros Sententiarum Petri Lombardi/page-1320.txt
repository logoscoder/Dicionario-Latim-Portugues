Ulterius. Videtur quod praeceptum de sabbato observando fuerit morale simpliciter. Ea enim quae in unam
divisionem veniunt, unius rationis esse videntur. Sed praeceptum de sabbato observando condividitur aliis
praeceptis Decalogi; quae sunt praecepta moralia legis naturae. Ergo praeceptum de sabbato est morale.
AG2
Praeterea, super illud Luc. 13, sex dies sunt in quibus operari licet, dicit Glossa: lex in sabbato non hominem
curare, sed servilia opera facere, idest peccatis gravari, prohibet. Sed vacare a peccato est morale praeceptum.
Ergo et praeceptum de sabbato observando.
AG3
Praeterea, illud quod habet rationem moralem, videtur esse morale praeceptum. Sed observatio sabbati est
hujusmodi, quod patet ex causa quam assignat Damascenus Lib. 4: vacationis, inquit, gratia quae est ad Deum, et
ut particulam vitae Deo tribuant et requiescant servus et subjugale, sabbati observantia excogitata est. Ergo
praeceptum de sabbato observando est morale.
SC1
Sed contra, praecepta quae sunt data in signum, non sunt moralia, sed caeremonialia. Sed praeceptum de sabbato
est hujusmodi, ut patet Exod. 31, 13: videte ut sabbatum meum custodiatis, quia signum est inter me et vos. Ergo
praeceptum de sabbato est caeremoniale.
SC2
Praeterea, Levit. 26 dicit Glossa: mandatum sabbati quamvis in decem mandatis numeratum sit, non tamen ex eis
est. Videtur ergo quod sit caeremoniale, et non morale.
CO
Ad secundam quaestionem dicendum, quod praeceptum de sabbato observando, quantum ad aliquid morale est,
et quantum ad aliquid caeremoniale, et quantum ad aliquid potest etiam dici judiciale. Secundum enim illud ejus
quod naturalis ratio dictat, praeceptum morale est, ut scilicet aliquo tempore homo contemplationi vacet. Sed
taxatio temporis in qua vacandum sit, non est de dictamine naturalis legis, et ideo est morale praeceptum.
Sed secundum quod habet pro causa significationem, sic est caeremoniale. Secundum autem quod habet pro
causa conditionem illius populi, cui subveniendum erat per hoc praeceptum, judiciale est.
RA1
Ad primum ergo dicendum, quod connumeratur aliis praeceptis Decalogi quantum ad id quod habet de ratione
moralis praecepti.
RA2
Ad secundum dicendum, quod opera servilia mystice intelliguntur peccata; sed ad litteram opera servilia dicuntur
ad quorum exercitium servos deputatos habemus, in quibus debent artes mechanicae dirigere, quae contra
liberales dividuntur.
RA3
Ad tertium dicendum, quod causae illae non sunt morales nisi considerata conditione illius populi cui lex
dabatur. Unde ex hoc magis potest concludi quod sit judiciale praeceptum quam morale.
Articulus 5C
AG1
Ulterius. Videtur quod non debuerit cessare tempore gratiae. Thurificatio enim, ut dicunt sancti et Magistri, non
cessavit: quia significat illud quod semper faciendum est, scilicet devotionem orationis.
Sed observatio sabbati significat requiem in Deo, ut Augustinus dicit, super Exod. Cap. 31, quae quidem semper
facienda est. Ergo non debuit tempore gratiae cessare.
AG2
Praeterea, observatio sabbati ad maximam perfectionem ordinabat, scilicet ad vacandum divinae contemplationi.
Sed status gratiae est perfectior statu legis. Ergo etiam magis debet observari in hoc statu quam in illo.
AG3
Si dicas, quod observatur, sed mutata die, scilicet dominica; contra. Magis est in reverentia habendum quod ad
divinitatem pertinet quam quod ad humanitatem. Sed ratio observandi sabbatum fuit mysterium divinae quietis.
Ergo non fuit observatio sabbati commutanda in observationem dominicae propter mysterium resurrectionis,
quod Christo secundum humanam naturam competit.
AG4
Praeterea, tempore gratiae tenemur perfectius Deo vacare quam tempore legis. Sed tempore legis a multis
abstinebatur quae nunc in die dominico licite fiunt: non enim erat licitum cibos coquere, nec itinerare. Ergo
observatio sabbati non est mutata in dominicam: ergo adhuc debet observatio sabbati remanere.
SC1
Sed contra, Exod. 31, 15: septima dies erit sabbatum, idest requies: Glossa: alia praecepta servanda in novo
testamento ad litteram non dubitamus; illud autem de sabbato, velatum et in mysterio praeceptum fuit, ut hodie a
nobis non servetur, sed solum signatum intueamur.
SC2
1320

