CO
Respondeo dicendum, quod, imago proprie dicitur quod ad alterius imitationem est: nec tamen quaelibet imitatio
rationem imaginis perficit; ut si hoc sit album et illud album, non ex hoc dicitur ejus imago: sed ad rationem
imaginis exigitur imitatio in aliquo quod speciem exprimat et essentiam: propter quod ab Hilario dicitur species
indifferens. Et inde est quod in corporalibus secundum imitationem figurae potissimum imago attenditur, quia
figura est quasi certum signum ostendens unitatem et differentiam speciei. Haec autem imitatio potest esse
dupliciter: aut simul quantum ad speciem et signum speciei, et sic imago hominis est in filio suo, qui ipsum in
humana specie et figura imitatur, et haec est perfecta imago: aut quantum ad signum tantum, et non quantum ad
veritatem speciei, sicut imago hominis est statua lapidea; et haec est imperfecta imago. Et primo modo filius est
imago patris, sicut in natura communicans; secundo autem modo imago Dei est in creaturis; et ideo creatura
potest esse imago Dei, licet non perfecta.
RA1
Ad primum ergo dicendum, quod propheta loquitur contra idolatras, qui Deum in corporalibus figuris imaginari
nitebantur; et ideo non est ad propositum.
RA2
Ad secundum dicendum, quod imago secundum perfectam rationem indicat proprietatem filii; et sic creaturae
non convenit, sed secundum imperfectam significationem, ut sic nomen imaginis a filio in creaturas descendat,
sicut a patre nomen paternitatis, ad Eph. 3.
RA3
Ad tertium dicendum, quod convenientia potest esse dupliciter: aut duorum participantium aliquod unum: et talis
convenientia non potest esse creatoris et creaturae, ut objectum est aut secundum quod unum per se est
simpliciter, et alterum participat de similitudine ejus quantum potest; ut si poneremus calorem esse sine materia,
et ignem convenire cum eo, ex hoc quod aliquid caloris participaret: et talis convenientia esse potest creaturae ad
Deum: quia Deus dicitur ens hoc modo quod est ipsum suum esse; creatura vero non est ipsum suum esse, sed
dicitur ens, quasi esse participans; et hoc sufficit ad rationem imaginis.
RA4
Ad quartum dicendum, quod ad rationem imaginis non exigitur aequalitas aequiparantiae, cum magni hominis in
parva pictura imago exprimatur; sed exigitur aequalitas proportionis, ut scilicet eadem sit proportio partium ad
invicem in imagine quae est in imaginato: et talis aequalitas invenitur in anima respectu Dei: quia sicut ex patre
filius, et ex utroque spiritus sanctus, ita ex mente notitia, et ex utraque amor procedit.
RA5
Ad quintum dicendum, quod ubi est perfecta imaginis ratio, ibi est perfecta indiscretio et unitas, ut patet in filio
ad patrem: creatura autem, quantum ad hoc quod Deum imitatur, non discernitur ab eo, sed quodammodo sibi
unitur unitate convenientiae, quamvis semper remaneat major differentia: et sic non ex toto tollitur ratio
imaginis, sed solum imaginis perfectae.
|a2 Articulus 2: Utrum imago Dei inveniatur tantum in creaturis rationalibus.
AG1
Ad secundum sic proceditur. Videtur quod non tantum in rationalibus creaturis imago Dei inveniatur. Ad
rationem enim imaginis, qualis in creaturis esse potest, non exigitur perfecta similitudo, ut dictum est, sed
sufficit imperfecta imitatio.
Sed quaelibet creatura ex hoc esse habet quod divinam perfectionem imitatur. Ergo quaelibet creatura dici debet
ad imaginem Dei.
AG2
Praeterea, dicit boetius in Lib. De consol.
Philosophiae de Deo loquens: mundum mente gerens, similique in imagine formans.
Sed quaelibet creatura in esse prodiit ex hoc quod in mente divina per suam ideam gestabatur. Ergo quaelibet
creatura potest dici facta ad imaginem Dei.
AG3
Praeterea, ubi est expressior similitudo, ibi magis salvatur ratio imaginis. Sed perfectio divinae bonitatis
expressius repraesentatur in toto universo quam in aliqua parte ejus. Ergo totum universum magis debet dici ad
imaginem Dei quam aliqua creatura rationalis.
AG4
Praeterea, dionysius ostendit similitudinem divinae bonitatis maxime apparere in radio solari. Sed expressio
similitudinis causat imaginem. Ergo radius solaris debet dici esse ad imaginem Dei.
AG5
Praeterea, illud quod maxime exprimit proprietatem alicujus, maxime videtur ad ipsum convenientiam habere.
Sed in fine caelest. Hierarchiae dicit dionysius, quod in igne maxime ostenduntur divinae proprietates. Ergo ignis
maxime debet dici ad imaginem Dei.
SC1
540

