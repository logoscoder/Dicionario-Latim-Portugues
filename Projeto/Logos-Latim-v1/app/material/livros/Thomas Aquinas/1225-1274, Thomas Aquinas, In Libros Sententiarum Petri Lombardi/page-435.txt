Et ideo aliter dicendum, quod eadem ratio est cognitionis singularium in Deo et in Angelis; unde considerandum
est, qualiter Deus singularia cognoscat.
Oportet enim illam virtutem quae cognoscit singulare, habere apud se rei similitudinem, quantum ad conditiones
individuantes: et haec est ratio quare per speciem quae est in sensu, cognoscitur singulare, et non per speciem
quae est in intellectu.
Oportet autem ut apud artificem sit similitudo rei per artem conditae secundum totum illud quod ab artifice
producitur: et propter hoc aedificator per artem cognoscit formam domus quam inducit in materiam; non autem
hanc domum vel illam, nisi per hoc quod a sensu accipit; quia ipse materiam non facit; sed Deus est causa rei,
non solum quantum ad formam, sed etiam quantum ad materiam, quae est principium individuationis; unde idea
in mente divina est similitudo rei quantum ad utrumque, scilicet materiam et formam; et ideo per eam
cognoscuntur res non tantum in universali, sed etiam in particulari. Formae autem quae sunt in mente Angeli,
sunt simillimae rationibus idealibus in mente divina existentibus, sicut deductae immediate exemplariter ab eis;
unde per eas Angeli cognoscere possunt rerum singularia, quia sunt similitudines rerum etiam quantum ad
dispositiones materiales individuantes, sicut et rationes vel ideae rerum existentes in mente divina.
RA1
Ad primum ergo dicendum, quod intellectus humanus est ultimus in gradu substantiarum intellectualium; et ideo
est in eo maxima possibilitas respectu aliarum substantiarum intellectualium; et propter hoc recipit lumen
intelligibile a Deo debilius, et minus simile lumini divini intellectus; unde lumen intellectuale in eo receptum,
non est sufficiens ad determinandum propriam rei cognitionem nisi per species a rebus receptas, quas oportet in
ipso recipi formaliter secundum modum suum: et ideo ex eis singularia non cognoscuntur, quae individuantur
per materiam, nisi per reflexionem quamdam intellectus ad imaginationem et sensum, dum scilicet intellectus
speciem universalem, quam a singularibus abstraxit, applicat formae singulari in imaginatione servatae. Sed in
Angelo ex ipso lumine determinantur species quibus fit propria rerum cognitio, sine aliquo alio accepto: et ideo
cum illud lumen sit similitudo totius rei inquantum est exemplariter a Deo traductum, per hujusmodi species
propria singularium cognitio haberi potest: et ita patet quod secundum gradum naturae intellectualis, est etiam
diversus intelligendi modus.
RA2
Ad secundum dicendum, quod essentia divina quamvis sit actus purus, tamen est similitudo materiae, secundum
quod omne ens, quantumcumque imperfectum, a primo ente exemplariter deducitur; et ita etiam formae
immateriales quae sunt in intellectu Angeli, sunt rerum similitudines, etiam quantum ad principia materialia.
RA3
Ad tertium dicendum, quod, sicut ex praedictis patet, quanto aliquis Angelus est superior, tanto plura una specie
cognoscere potest; nullus tamen est in quo oporteat secundum numerum individuorum species multiplicari; quia
per unam speciem omnia individua illius speciei cognoscit, et illa species efficitur propria ratio hujus vel illius
secundum respectum ad hoc vel ad illud, per modum quo ideae in intellectu divino multiplicantur: et ita neque
intellectus Angeli intellectui divino aequabitur, neque infinitae species in intellectu Angeli erunt.
Relationes autem quae consequuntur actus rationis vel intellectus, in infinitum multiplicari, non est
inconveniens.
RA4
Ad quartum dicendum, quod per species sibi a creatione inditas cognoscunt Angeli causas habentes ordinem in
natura, et omne illud quod in causis illis determinatur vel simpliciter, vel ut frequenter; et quia contingentia
futura non sunt determinata in causis suis, sed facta determinatione causarum efficiuntur in actu praesentia; ideo
eorum, quamdiu futura sunt, cognitionem non habent; sed hoc solius Dei est, qui omnes successiones temporum
uno actu intuetur.
|a4 Articulus 4: Utrum Angelus intelligat plura simul.
AG1
Ad quartum sic proceditur. Videtur quod Angelus simul actu plura intelligat. Quia, secundum dionysium
Angelus habet intellectum deiformem. Sed Deus in actu simul omnia intelligit: quia apud ipsum nulla est
transmutatio, nec vicissitudinis obumbratio: jac. 1, 17. Ergo et intellectus Angeli est simul plurium.
AG2
Praeterea, in patria non erunt cogitationes volubiles. Sed sanctis in patria promittitur, quod erunt sicut Angeli in
caelo, Matth. 22. Ergo videtur quod nec Angeli intellectus volvatur de uno in aliud, sed simul omnia cognoscat.
AG3
Praeterea, secundum Philosophum felicitas est in operatione, et non in habitu. Sed Angeli habent nobilissimam
felicitatem, ad minus beati. Ergo videtur quod omnium cognitorum suorum cognitionem simul in actu habeant et
non successive.
AG4
Praeterea, intellectus Angeli non est minus nobilis quam intellectus agens animae rationalis.

435

