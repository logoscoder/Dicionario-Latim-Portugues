RA2
Ad secundum dicendum, quod termini principiorum naturaliter notorum sunt comprehensibiles nostro intellectui:
ideo cognitio quae consurgit de illis principiis, est visio: sed non est ita de terminis articulorum. Unde in futuro,
quando Deus videbitur per essentiam, articuli erunt ita per se noti et visi, sicut modo principia demonstrationis.
RA3
Ad tertium dicendum, quod praecedit intellectus, quo intelligimus quid significatur per nomen, et non quo
intelligimus quid sit res ipsa: quia nomina ex effectibus imponuntur.
RA4
Ad quartum dicendum, quod prophetia respicit temporale quasi proprium objectum, quod intellectu comprehendi
potest; et ideo prophetia est visio.
RA5
Ad quintum dicendum, quod de eo quod est materiale in objecto fidei, scilicet incarnatio, non est fides, nisi
secundum quod stat sub illo formali; sicut visus non est de colore nisi secundum quod stat sub lumine; et sic non
cadit sub visu corporali, nec intellectuali.
Articulus 2B
AG1
Ulterius. Videtur quod fides possit esse de scitis. Deum enim esse, est creditum. Sed hoc est scitum, quia
demonstrative probatum est. Ergo fides est de scitis.
AG2
Praeterea, unum de generantibus scientiam est doctrina. Sed fides, quantum ad distinctionem credendorum, est
per doctrinam, quia fides ex auditu est: Rom. 10. Ergo fides est de scitis.
AG3
Praeterea, omne illud ad quod habetur ratio probans, est scitum. Sed ad ea quae sunt fidei, potest haberi ratio
probans: 1 Petr. 3, 15: parati semper ad reddendum rationem de ea quae in nobis est fide et spe; et Commentator
super 1 cap. De divin. Nom. Dicit, quod ratio est prior auctoritate; et Richardus de sancto victore dicit, quod ad
nullam veritatem probandam deficit ratio.
Ergo fides est de scitis.
AG4
Praeterea, omnis probatio convincens intellectum ad assentiendum, facit scientiam. Sed ad assentiendum his
quae sunt fidei, convincitur intellectus per miracula, sicut supra dictum est de Daemonibus.
Ergo fides est de scitis.
SC1
Sed contra, scientia ex intellectu principiorum causatur. Sed de his quae fides credit non possumus habere
intellectum fide manente, scilicet in statu viae. Ergo fides non potest esse de scitis.
SC2
Praeterea, scientia est effectus rationis. Sed ea de quibus est fides, sunt supra rationem. Ergo de his quae sunt
fidei, non potest esse scientia.
SC3
Praeterea, Deum nemo vidit unquam; joan. 1, 18. Sed fides proprie de Deo est. Ergo est de non visis etc..
CO
Ad secundam quaestionem dicendum, quod fides, ut dictum est, comparatur ad aliquid dupliciter, scilicet per se
et per accidens. Et quod per se pertinet ad fidem, pertinet ad eam semper et ubique; ideo quod pertinet ad fidem
ratione hujus vel illius, non est fidei per se, sed per accidens. Ergo quod simpliciter humanum intellectum
excedit ad Deum pertinens, nobis divinitus revelatum, per se ad fidem pertinet; quod autem excedit intellectum
hujus vel illius, et non omnis hominis, non per se sed per accidens ad fidem pertinet. Ea autem quae omnem
humanum intellectum excedunt non possunt per demonstrationem probari: quia demonstratio in intellectu
principiorum fundatur; et ideo hujusmodi non possunt esse scita, sed quaedam quae sunt praecedentia ad fidem,
quorum non est fides nisi per accidens, inquantum scilicet excedunt intellectum illius hominis, et non hominis
simpliciter, possunt demonstrari et sciri; sicut hoc quod est Deum esse: quod quidem est creditum quantum ad
eum cujus intellectus ad demonstrationem non attingit: quia fides, quantum in se est, ad omnia quae fidem
concomitantur vel sequuntur vel praecedunt sufficienter inclinat.
RA1
Et per hoc patet solutio ad primum.
RA2
Ad secundum dicendum, quod fides determinatur per auditum doctrinae proponentis quid evitandum sit et quid
tenendum sit, sed non probantis propositum; et ideo scientiam talis doctrina non facit.
RA3
Ad tertium dicendum, quod ratio humana praecedit auctoritatem humanam, et ratio divina praecedit auctoritatem
divinam, cui fides innititur; unde fides nostra ita se habet ad rationem divinam qua Deus cognoscit, sicut se habet
1118

