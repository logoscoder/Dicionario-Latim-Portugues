Ad quintum dicendum, quod Adam etsi peccare non posset venialiter, tamen poterat de hoc certus non esse: quod
enim habitus nobilissimi nos non lateant, intelligitur de habitibus cognitivae partis, de quorum perfectione
certitudo est; non autem de habitibus affectivae, qui latent, ut in caritate patet. Et praeterea si scivisset in
universali, poterat in particulari non considerare. Vel melius dicendum, quod veniale dicitur tripliciter: scilicet
veniale ex genere, ut verbum otiosum; veniale ex causa, ut quod ex infirmitate vel ignorantia geritur, quod
excusabilitatem quamdam habet; et est veniale ex eventu, sicut culpam praecedentem mortalem confessio
sequens venialem facit, ut Ambrosius dicit, quia relinquitur reatus temporalis poenae. Cum ergo Augustinus
dicit, quod credidit peccatum esse veniale, intelligitur veniale ex causa, quod quandoque etiam mortale est
simpliciter.
RA6
Ad sextum dicendum, quod sicut in parte intellectiva speculativa, suprema pars est quae principiis per se notis
inhaeret; ita in ratione practica suprema pars est quae fini adhaeret, quia finis in operabilibus est sicut principium
primum indemonstrabile in speculativis, ut in 6 et 7 ethic.
Philosophus dicit: et haec pars non potest deordinata esse nisi per peccatum mortale, quod finem contrarium
ponit. Ab ordine autem hujus partis totus ordo originalis justitiae dependebat; et ideo nisi prius mortaliter
peccasset, nulla inordinatio in eo esse potuisset.
EX
Diabolus per serpentem tentabat, in quo loquebatur.
Modus quo Angeli boni vel mali in assumptis corporibus loqui possunt, supra, dist. 8, qu. 1, art. 4, tactus est.
Serpens dictus est esse callidior. Videtur hoc esse falsum: quia quodcumque animal diabolus assumpsisset,
eamdem calliditatem habuisset, si propria calliditate astutus non erat, ut ipse subdit.
Sed dicendum, quod in his quae visibiliter gerebantur, ea quae non videntur, intelligi poterant.
Serpens autem etsi astutiam ad nocendum homini spiritualiter ex se non haberet, habet tamen astutiam ad
nocendum sibi corporaliter; unde astutia exterior serpentis astutiam spiritualem Daemonis designat; et ideo
callidior aliis animantibus dicitur propter astutiam Daemonis, qua movebatur, per quam et diabolus designabatur.
Sicut per energumenos et phanaticos. Energumeni dicuntur quasi interius laborantes ab en quod est in, et erge
quod est labor. Phanatici dicuntur ex hoc quod in fanis, vel templis idolorum a Daemonibus responsa
accipiebant. Sed utrumque hic pro arreptis a Daemone accipitur.
Avaritia immoderata habendi cupiditas. Hoc quod hic dicitur de avaritia, non est intelligendum de ea secundum
quod est speciale vitium, unum de septem capitalibus; quia sic non differt a superbia, quae est appetitus
immoderatus propriae excellentiae; sed sumitur hic avaritia prout est generale vitium ad omnia peccata, quae in
appetitu quorumcumque bonorum naturalium consistunt, ut curiositas, superbia, et hujusmodi, ut distinguit
Augustinus.

|+d22.q1 Distinctio 22, Quaestio 1
|a0 Prologus
Postquam determinavit principium humani casus ex parte tentatoris, hic determinat principium intrinsecum ex
parte ipsius hominis peccantis, et dividitur in partes duas: in prima inquirit quod fuerit in homine primum
peccatum, origo et radix peccatorum sequentium; in secunda inquirit quod fuerit principium illius primi peccati,
ibi: solet etiam quaeri, cum sine vitio esset natura hominis; unde consensus mali processerit. Prima dividitur in
partes tres: in prima dicit quod primum peccatum in homine fuit elatio; in secunda ostendit quod diversimode
fuit in viro et muliere, ibi: et talis quidem elatio in mente mulieris fuit; in tertia ex hoc concludit, peccatum
mulieris gravius peccato viri fuisse, ibi: ex quo manifeste animadverti potest quis eorum plus peccaverit. Circa
primum tria facit: primo ponit quorumdam opinionem et rationes eorum, ponentium superbiam in corde hominis
etiam tentationem Daemonis praecessisse; secundo objicit in contrarium, ibi: quod si ita fuit, non ergo alterius
suggestione prius peccavit; tertio determinat veritatem, ibi: quocirca praedicta Augustini verba pium ac
diligentem lectorem efflagitant.
Et talis quidem elatio in mente mulieris fuit.
Hic ostendit qualis fuerit elatio viri et mulieris: et primo qualis fuerit elatio mulieris; secundo qualis fuerit elatio
viri, ibi: solet quaerit utrum illa talis elatio et amor propriae potestatis in viro fuerit, sicut in muliere.
Ex quo manifeste animadverti potest, quis eorum plus peccaverit. Hic concludit ex praedictis quod peccatum
mulieris gravius fuit peccato viri: et primo ostendit propositum; secundo objicit in contrarium, ibi: sed huic
videtur contrarium quod Augustinus... Ait. Quod autem peccatum mulieris gravius fuerit ostendit tripliciter:
primo ex motivo ad peccandum, quia ex majori superbia; secundo ex offensa, quia in plures peccavit, ibi: quae
etiam in se et in proximum et in Deum peccavit; tertio ex poena, quia gravius punita est, ibi: inde etiam colligitur
quod mulier plus peccaverit, quia gravius punita est.
Sed huic videtur contrarium quod Augustinus...
594

