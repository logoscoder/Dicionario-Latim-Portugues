Ad tertium dicendum, quod genus praedicatur aequaliter de speciebus quantum ad intentionem, sed non semper
quantum ad esse, sicut in figura et numero, ut in 3 metaph. Dicitur.
Sed hoc in speciebus non contingit, ut ibidem dicitur: unde ex hoc sufficienter posset probari quod non sunt
unius speciei, non autem quod non sunt unius generis, cum conveniant in genere, ad quod se habent omnes
Angeli sicut diversae species numerorum se habent ad numerum, quarum una secundum esse est prior alia.
RA4
Ad quartum patet responsio per ea quae dicta sunt.
|a6 Articulus 6: Utrum Angelus et anima differant specie.
AG1
Ad sextum sic proceditur. Videtur quod Angelus et anima specie non differant. Quaecumque enim conveniunt in
ultima differentia constitutiva, sunt eadem specie, quia ipsa est quae complet rationem speciei. Sed Angelus et
anima sunt hujusmodi.
Ergo non differunt secundum speciem.
Probatio minoris. Ultima differentia constitutiva sumitur ab eo quod nobilissimum in re est, cum se habeat ad
genus et differentias praecedentes proportionabiliter sicut forma ad materiam. Sed Angelus et anima conveniunt
in eo quod est nobilissimum in utroque, scilicet in intellectu. Ergo conveniunt in ultima differentia constitutiva.
AG2
Si diceres, quod ultima differentia constitutiva Angeli est intellectuale, quod ab intellectu sumitur, ultima autem
differentia animae est rationale, sicut etiam dionysius, videtur distinguere ordinem intellectualium et
rationabilium: contra. Ea quae conveniunt communiter in duobus, non distinguunt inter ipsa. Sed intellectus non
tantum ponitur in Angelis sed etiam in anima, ut patet in 3 de anima: similiter et ratio non tantum animae sed
etiam Angelo convenit; unde Gregorius in homil. Epiph.
Angelum animal rationale vocat; et supra Magister creaturam rationalem in Angelum et animam distinxit.
Ergo Angelus et anima non differunt penes rationale et intellectuale.
AG3
Si diceres, quod distinguitur penes unibile corpori et non unibile: contra. Quidquid consequitur rem habentem
esse completum, non distinguit eam essentialiter a re alia: quia omnia hujusmodi quae sic consequuntur rem,
sunt de genere accidentium.
Sed unio ad corpus est quaedam relatio quae consequitur animam habentem in se esse completum ad corpus non
dependens; alias sine corpore esse non posset. Ergo hoc quod est unibile corpori, non distinguit essentialiter vel
secundum speciem animam ab Angelo.
AG4
Praeterea, differentia specifica non assignatur alicui rei nisi secundum quod est in genere ut species: quia
differentia est qua abundat species a genere. Sed anima inquantum est forma talis corporis, non est in genere
substantiae ut species, sed ut principium. Cum ergo unibilitas non conveniat animae nisi secundum quod est
forma, videtur quod esse unibile non possit esse distinguens secundum speciem animam ab Angelo.
AG5
Praeterea, ea quorum est unus finis, non differunt specie, cum cuilibet rei proprius finis respondeat.
Sed idem est finis Angeli et animae rationalis; scilicet beatitudo aeterna, ut supra, distinct. 1, Magister dicit;
quod etiam haberi ex eo potest quod dicitur Matth. 23, 30: erunt sicut Angeli Dei in caelo. Ergo Angelus et
anima non differunt specie.
SC1
Sed contra, plus differt anima ab Angelo, quam unus Angelus ab alio. Sed unus Angelus differt ab alio
secundum speciem, ut dictum est. Ergo multo fortius anima ab Angelo.
SC2
Praeterea, eidem formae vel perfectioni respondet idem perfectibile. Sed anima et Angelus sunt quaedam formae,
prout communiter omnes substantias a materia separatas formas dicimus, quarum formae materiales sunt
imagines, ut boetius in Lib. 1 de Trinit. Dicit. Cum ergo animae respondeat hoc perfectibile quod est corpus
humanum, Angelo vero vel nullius vel alterius speciei, ut corpus aereum, secundum quod Augustinus videtur
dicere, vel etiam corpus caeleste secundum opinionem Avicennae et quorumdam Philosophorum; videtur quod
anima et Angelus non sunt unius speciei.
CO
Respondeo dicendum, quod circa hoc sunt tres opiniones.
Quidam enim dicunt, quod anima non est in genere substantiae sicut species, sed sicut principium, cum sit
forma; unde non proprie dicitur anima specie differre vel convenire cum alia substantia; sed proprie dicitur, quod
secundum animam compositum ab alia vel cum alia substantia convenit specie vel differt. Sed hoc non videtur
esse necessarium: quia, ut Avicenna dicit in sua metaph., ad hoc quod aliquid sit proprie in genere substantiae
requiritur quod sit res quidditatem habens, cui debeatur esse absolutum, ut per se esse dicatur vel subsistens: et
ideo duobus modis potest contingere quod aliquid ad substantiae genus pertinens, non sit in genere substantiae
426

