Ad primum sic proceditur. Videtur quod ignorantia peccatum non sit. Omne enim peccatum, ut Augustinus dicit,
est in voluntate. Ignorantia autem est intellectu. Ergo non est peccatum.
AG2
Praeterea, omne peccatum est originale vel actuale. Sed ignorantia non est originale peccatum, sed magis
concupiscentia, ut infra dicetur: nec etiam est actuale, quia non est dictum vel factum vel concupitum contra
legem Dei. Ergo ignorantia non est peccatum.
AG3
Praeterea, omne peccatum consistit in defectu alicujus actus, et non in defectu alicujus habitus: alias aliquis
dormiendo peccaret. Ignorantia autem magis opponitur habitui quam actui. Ergo idem quod prius.
AG4
Praeterea, ignorans in ignorantia sua continue manet. Si ergo ipsum ignorare peccatum esset, videtur quod
continue peccaret; non enim apparet ratio quare magis nunc sit peccatum quam prius.
Sed hoc videtur grave dicere. Ergo videtur quod ignorantia non sit peccatum.
AG5
Praeterea, Augustinus, ubi supra, dicit, quod omne peccatum est voluntarium. Ignorantia autem non est
voluntarium, cum ab hominibus naturaliter scientia desideretur, secundum Philosophum. Ergo non est peccatum.
SC1
Sed contra est quod 1 corinth. 14, 38, dicitur: qui ignorat, ignorabitur; et loquitur de ignorantia reprobationis.
Sed nulli debetur reprobatio nisi pro peccato mortali. Ergo ignorantia est peccatum mortale.
SC2
Praeterea, Isaiae 5, 13, dicitur: propterea captivus ductus est populus meus, quia non habuit scientiam. Sed poena
non debetur nisi culpae. Ergo carere scientia, est culpa.
CO
Respondeo, quod quidam dixerunt, nullam ignorantiam, quantum in se est, culpam esse, sed ratione alicujus
annexi, vel praecedentis vel sequentis: praecedentis, ut causae, scilicet negligentiae addiscendi; sequentis, ut
effectus, scilicet alicujus inordinati actus, qui ignorantiam sequitur.
Sed quia de ratione culpae non est plus, nisi quod sit privatio alicujus quod debitum est haberi, in potestate ejus
qui privatur, existens; ideo etiam ipsam ignorantiam secundum se possumus culpam dicere; si tamen ignorantia
privative et non negative accipiatur: et dico ignorantiam privative acceptam quae est ejus quidem quod quis
natus est addiscere, quidquid sit illud: non enim idem est quod omnes scire tenentur, cum ad plura scienda
quidam magis aliis teneantur; unde aliqua ignorantia est peccatum uni quae non est peccatum alteri: unicuique
enim peccatum est ignorantia eorum quae ad bonos mores et fidei veritatem pertinent; sed alicui in officio
constituto est etiam peccatum ignorantia eorum quae ad suum officium pertinent. Nec est mirum, si hoc ipsum
quod est scientia carere, peccatum est ei qui potest et tenetur habere; cum etiam carere aliquo corporali ad
officium pertinente peccatum sit, ut tonsura, vel veste ad officium accommodata; et quod ista in se peccata sint,
poena ostendit quae pro eis juste infligitur.
RA1
Ad primum ergo dicendum, quod esse in voluntate contingit dupliciter: vel sicut in subjecto; et hoc modo non
omne peccatum in voluntate est; aliquod enim est in concupiscibili vel irascibili, et sic de aliis viribus; vel sicut
in causa, ut scilicet ipsa voluntas sit domina ejus quod in ea esse dicitur, quasi in ejus potestate existens; et hoc
modo omne peccatum in voluntate est, etiam ignorantia: ipsa enim voluntas imperat aliis viribus et intellectui;
unde actus aliarum virium sunt in potestate voluntatis, et defectus earum, scilicet solum illi qui rationi obediunt.
RA2
Ad secundum dicendum, quod ignorantia non est originale peccatum (non enim ignorantia imputatur puero in
peccatum, antequam ad tempus deputatum venerit), sed est peccatum actuale eo modo quo omissio peccatum
actuale dicitur; et eodem modo convenit peccati actualis descriptio ignorantiae sicut omissioni; quod qualiter sit,
infra dicetur.
RA3
Ad tertium dicendum, quod quamvis scientia, cui opponitur ignorantia, non sit actus qui est operatio, sed habitus;
tamen per operationem aliquam quae est in potestate voluntatis acquiritur; et ideo hoc ipsum quod est scientiam
habere, voluntati subjectum est; et per consequens hoc quod est scientia carere; et inde est quod culpae rationem
habet.
RA4
Ad quartum dicendum, quod peccatum omissionis non habet rationem culpae nisi ex hoc quod opponitur
praecepto affirmativo legis naturalis vel scriptae. Praeceptum autem affirmativum obligat semper, sed non ad
semper; et ideo omnis omissio pro illo tempore est peccatum in actu in quo quis per praeceptum obligatur; et
quoties illud tempus revertitur, toties peccatum multiplicatur.
RA5

599

