Ad quartum dicendum, quod corpora naturalia in infinitum dividi non possunt, quia omnium natura constantium,
ut in 2 de anima dicitur est terminus magnitudinis, nec tantum in augmento sed etiam in diminutione; et ideo
etiam est invenire minimam carnem et minimam aquam, ut in 1 physic. Dicitur; et ideo in qualibet specie oportet
esse terminum quemdam rarefactionis, ultra quem species non salvatur. Unde ultima raritas ad quam potest
perveniri, est secundum quod materia stat sub forma ignis, ut dicit Commentator in 4 physic.. Unde posset aqua
tantum rarefieri quod jam non esset aqua nec vapor, sed aer vel ignis. Praeterea cum ignis sit maxime activus,
non posset pertransire regionem ignis vapor ille, quin consumeretur: et adhuc minus possibile esset ut
substantiam orbium penetraret, qui, secundum omnes, sunt indivisibiles, nisi metaphorice dividi dicantur.
|a2 Articulus 2: Utrum firmamentum sit de natura inferiorum corporum.
AG1
Ad secundum sic proceditur. Videtur quod firmamentum sit de natura inferiorum corporum.
Dicit enim basilius in Hexameron Hom. 3, quod est de natura ignis; in littera etiam dicitur, quod est de aqua in
modum chrystalli congelata: quae duo constat esse de natura inferiorum corporum.
Ergo et firmamentum.
AG2
Praeterea, ignis est nobilissimum corporum inter elementa. Sed non est probabile ut nobilissimum corpus in
operibus creationis praetermitteretur.
Cum ergo Scriptura specialem mentionem de igne non faciat, videtur quod nomine firmamenti intelligatur.
AG3
Praeterea, omne agens agit sibi simile. Sed corpora superiora in inferioribus habent effectum caliditatis et
humiditatis. Ergo videtur quod qualitatibus afficiantur; et ita videtur esse de natura inferiorum corporum.
AG4
Praeterea, proprium ignis est, secundum Philosophum, esse specie subtilissimum corporum.
Sed nihil corporeum est caelo subtilius et nobilius. Ergo videtur quod caelum sit ignis, et sic idem quod prius.
SC1
Sed contra, dionysius dicit quod caeli et stellae habent substantiam ingenerabilem et invariabilem. Sed inferiora
corpora sunt generabilia et variabilia. Ergo firmamentum non est de natura inferiorum corporum.
SC2
Praeterea, cum natura sit principium motus et quietis, oportet quod per motum judicium de natura corporis
accipiamus. Sed motus circularis naturalis caelo est, quia est primus motus; motus autem violentus non potest
esse primus: nulli autem inferiorum corporum naturalis est motus circularis.
Ergo oportet quod caelum non sit de natura inferiorum corporum, nec habens contrarium, sicut nec motus ejus.
CO
Respondeo dicendum, quod circa hanc quaestionem fuit Philosophorum diversa positio.
Omnes enim ante Aristotelem posuerunt, caelum esse de natura quatuor elementorum. Aristoteles autem primus
hanc viam improbavit, et posuit caelum esse quintam essentiam sine gravitate et levitate et aliis contrariis, ut
patet in 1 caeli et mundi; et propter efficaciam rationum ejus, posteriores Philosophi consenserunt sibi; unde
nunc omnes opinionem ejus sequuntur.
Similiter etiam expositores sacrae Scripturae in hoc diversificati sunt, secundum quod diversorum
Philosophorum sectatores fuerunt, a quibus in philosophicis eruditi sunt. Basilius enim et Augustinus et plures
sanctorum sequuntur in philosophicis quae ad fidem non spectant, opiniones Platonis: et ideo ponunt caelum de
natura quatuor elementorum. Dionysius autem fere ubique sequitur Aristotelem, ut patet diligenter inspicienti
libros ejus: unde ipse separat corpora caelestia ab aliis corporibus. Et ideo hanc positionem sequens dico, quod
caelum non est de natura quatuor elementorum, sed est quintum corpus.
RA1
Ad primum ergo dicendum, quod alii sancti hoc tradiderunt, non quasi asserentes, sed sicut utentes his quae in
philosophia didicerant; unde non sunt majoris auctoritatis quam dicta Philosophorum quos sequuntur, nisi in hoc
quod sunt ab omni infidelitatis suspicione separati. Vel potest dici quod sumunt ignem et aquam secundum
similitudinem lucis et diaphaneitatis.
RA2
Ad secundum dicendum, quod Rabbi Moyses dicit quod ignis intelligitur per tenebras quae in principio
creationis commemorantur, ut sic numerus et ordo elementorum designetur, dum super terram aqua, super aquam
spiritus, id est aer; super spiritum, qui est facies abyssi, tenebrae describuntur: eo quod ignis in sua sphaera non
lucet, ut a philosophis probatum est. Sed quia haec expositio videtur nimis extranea, ideo potest melius dici,
quod ibi non tangantur nisi creaturae quae habent manifestam apparentiam et utilitatem apud nos omnes: et
propter hoc etiam de aere non fecit mentionem, quia aer esse corpus a vulgo non percipitur; unde quidam
vacuum plenum aere dixerunt. Similiter et ignis elementum, secundum quod in sphaera sua est, non sensu, sed
ratione deprehenditur; et ideo horum creatio rudi populo explicite non proponitur. Sed per aquam omnia tria
intelliguntur, quasi medium corpus inter caelum et terram. Vel dicendum, secundum Augustinum, quod aer
521

