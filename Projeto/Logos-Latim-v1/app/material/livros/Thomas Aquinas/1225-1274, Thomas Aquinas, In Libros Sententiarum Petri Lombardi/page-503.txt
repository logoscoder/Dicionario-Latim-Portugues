Respondeo dicendum, quod super hoc invenitur duplex Philosophorum opinio, quarum utraque sectatores habet.
Avicenna enim, videtur ponere unam materiam esse omnium corporum, argumentum ex ratione corporeitatis
assumens, quae cum sit unius rationis, una sibi materia debetur. Hanc autem positionem Commentator improbare
intendit in princ.
Caeli et mundi et in pluribus aliis locis, ex eo quod cum materia, quantum in se est, sit in potentia ad omnes
formas, nec possit esse sub pluribus simul, oportet quod secundum quod est sub una inveniatur in potentia ad
alias. Nulla autem potentia passiva invenitur in natura cui non respondeat aliqua potentia activa, potens eam in
actu reducere; alias talis potentia frustra esset. Unde cum non inveniatur aliqua potentia naturalis activa quae
substantiam caeli in actum alterius formae reducat, quia non habet contrarium, sicut motus ostendit, quia motui
naturali ejus, scilicet circulari, non est aliquid contrarium, ut dicitur in 1 caeli et mundi, oportet quod in ipso nihil
inveniatur de materia prima inferiorum corporum.
Nec potest dici, quod materiae prout est sub forma caeli, tota potentia terminetur, ita quod nihil remaneat in
eadem potentia ad aliam formam; non enim terminatur potentia nisi per adeptionem formae, ad quam erat in
potentia; unde, cum materia prima secundum se considerata sit in potentia ad omnes formas naturales, non
poterit tota ejus potentia terminari nisi per adeptionem omnium formarum. Non enim una forma recepta in
materia (etiam si sit nobilior et magis perfecta) tollit potentiam ad formam aliam minus nobilem; materia enim
sub forma ignis existens, adhuc remanet in potentia ad formam terrae. Unde etsi forma caeli sit nobilissima,
nihilominus tamen, recepta in materia prima, non terminabit totam potentiam ejus, nisi simul cum ipsa
recipiantur omnes aliae formae; quod est impossibile. Et praeterea si poneretur quod forma caeli per suam
perfectionem, totam materiae potentiam terminaret, adhuc oporteret quod materia stans sub forma elementari,
esset in potentia ad formam caeli, et reduceretur in actum per actionem virtutis caelestis; et ita caelum esset
generabile et corruptibile. Et ideo ipse vult, quod nullo modo in materia conveniant superiora et inferiora
corpora: et hoc videtur probabilius, et magis consonum dictis Philosophi.
Nec dico, sicut quidam dicunt, quod conveniunt in materia, si sumatur pro fundamento primo, quod nec est
album nec est nigrum, ut dicitur in 1 metaph., sed differunt in materia, secundum quod materia determinatur per
motum: diversitas enim motus est signum diversitatis materiae, et non causa, sed e converso: quia motus est
actus existentis in potentia; unde oportet quod ubi invenitur una materia per essentiam, inveniatur potentia
respectu ejusdem motus, secundum quod materia est in potentia ad plura.
RA1
Ad primum ergo dicendum, quod corporeitas secundum intentionem logicam univoce in omnibus corporibus
invenitur; sed secundum esse considerata, non potest esse unius rationis in re corruptibili et incorruptibili: quia
non similiter se habent in potentia essendi, cum unum sit possibile ad esse et ad non esse, et alterum non: et per
modum istum dicit Philosophus in 10 metaph., quod de corruptibili et incorruptibili nihil commune dicitur, nisi
communitate nominis; et per hoc Commentator ibidem hanc rationem solvit.
RA2
Ad secundum dicendum, quod sicut omnes res, prout modo sunt in suo complemento, dicuntur unus mundus, vel
unum universum; ita etiam, prout erant informes ex defectu ultimi complementi, dicebantur una materia
informis; non quidem per continuitatem, tamquam omnia ex una materia numero facta sint.
RA3
Ad tertium dicendum, quod secundum Avicennam, non est quaerenda differentia per aliquos actus nisi in illis
quae in una potentia conveniunt: species enim quae conveniunt in una potentia generis, distinguuntur specificis
differentiis; sed ipsae differentiae quae non conveniunt in genere, sic quod genus sit pars essentiae earum, seipsis
distinguuntur: similiter etiam genera generalissima non dividuntur aliquibus differentiis, sed seipsis: similiter
etiam composita quae conveniunt in materia distinguuntur per formas diversas; sed diversae materiae seipsis
distinguuntur secundum analogiam ad diversos actus, prout in eis diversa ratio possibilitatis invenitur.
RA4
Ad quartum dicendum, quod Philosophus in libris phys. Nondum probaverat esse quintam essentiam, quod in
principio caeli et mundi demonstrat; et ideo in libris phys. Nihil determinat de his quae sunt propria illi essentiae,
propter quod etiam tractatum de infinito replicat, ut Commentator in 1 caeli et mundi recitat.
RA5
Ad quintum dicendum, quod sicut in 1 de gen.
Dicitur, materia est immediate subjectum generationis et corruptionis; aliorum autem motuum per prius et
posterius, tanto plus quanto illud secundum quod est mutatio, majorem perfectionem motus praesupponit: et ideo
in illis tantum est unitas materiae primae quae in generatione et corruptione conveniunt, et per consequens etiam
illa quae conveniunt in tribus motibus, scilicet augmento et diminutione et alteratione, secundum quod
augmentum et diminutio non est sine generatione et corruptione, quae etiam alterationis terminus est. Sed loci
mutatio, ut in 8 phys. Probatur, est maxime perfecta, quia nihil variat de eo quod est intraneum rei; unde
subjectum hujus motus est ens completum in esse primo, et in omnibus proprietatibus intraneis rei; et talis motus
convenit corpori caelesti; et ideo materia ejus est sicut subjectum completum in istis inferioribus, ut dicit
Commentator in Lib. De substantia orbis; unde remanet communitas materiae secundum analogiam tantum.
503

