Articulus 6B
AG1
Ulterius. Videtur quod malis non sit eleemosyna danda, per id quod dicitur Eccli. 12, 4: da misericordi, et non
suscipias peccatorem; et iterum: benefac humili, et non des impio.
AG2
Praeterea, proditor Domini sui reputaretur qui de rebus a Domino sibi concessis hostes Domini sui nutriret. Sed
omnis peccator est hostis Domini. Ergo non debet ei eleemosyna de rebus a Deo nobis concessis dari.
SC1
Sed contra, Matth. 5, 44: estote filii patris vestri qui in caelis est, qui solem suum facit oriri super bonos et malos.
Sed hoc non dicitur nisi propter imitationem. Ergo debemus et bonis et malis dare.
CO
Ad secundam quaestionem dicendum, quod secundum Augustinum, sic diligendi sunt homines, ut eorum non
diligantur errores. Et quia exhibitio beneficii dilectioni correspondet, ideo peccatori ad sustentationem naturae
debemus eleemosynam facere, si indigeat, cum praecipiatur nobis benefacere amicis et inimicis; sed ad
fovendum eorum malitiam non debemus eis aliquid dare. Vel si constaret quod de eo quod eis datur, in peccatum
abuterentur, non deberet eis dari aliquid, nisi necessitas extrema exposceret; et hoc modo intelligenda est
auctoritas inducta.
RA1
Unde patet solutio ad primum.
RA2
Ad secundum dicendum, quod peccator, etsi sit inimicus Dei quantum ad culpam, non tamen quantum ad
naturam: quia Deus nihil odit eorum quae fecit; Sap. 11.
Articulus 6C
AG1
Ulterius. Videtur quod meliori sit magis subveniendum semper. Quia eleemosyna datur propter Deum, ut ex
ipsius definitione patet. Sed bonus est Deo propinquior quam malus. Ergo meliori semper magis eleemosyna est
danda.
AG2
Praeterea, eleemosyna habet efficaciam ex parte etiam recipientis, qui obligatur ad orandum pro eleemosynam
dante. Sed opus boni est efficax ad merendum magis. Ergo magis semper debet dari eleemosyna magis bono.
AG3
Sed contra, eleemosyna, cum sit actus misericordiae, miseriam intuetur. Sed malus est magis miser quam bonus.
Ergo magis est eleemosyna malis danda quam bonis.
CO
Ad tertiam quaestionem dicendum, quod cui magis benefaciendum sit, ut dicit Philosophus 9 ethic., non est
facile determinare propter multas diversitates boni et necessarii.
Tamen hoc est tenendum, quod semper magis reddendum est debitum quam beneficium impendendum, ut ipse
ibidem dicit, nisi ex parte altera adsit major bonitas vel necessitas; et ideo parentibus et propinquis et
benefactoribus, et eis a quibus spiritualia accipit, magis debet eleemosynam facere, si indigeant, et ceteris
paribus, melioribus magis, et magis etiam indigentibus magis; et sic secundum has tres conditiones debet gradus
in eleemosynis constitui, scilicet secundum honestum et necessarium et debitum. Assignare autem in singulis
quando unum alteri eorum praeferatur, est impossibile: quia singulares eorum conditiones, quae attendendae
sunt, sunt infinitae, et non cadunt sub arte. De his autem ratio docet, et prudentiae consilium.
RA1
Ad primum ergo dicendum, quod quamvis Deo propinquior sit semper melior, non tamen semper debet ei magis
dari: quia eleemosynarum largitio ad necessitatem proximi sublevandam divinitus instituta est; unde si indigentia
ex parte altera nimis excedat, magis servabitur intentio instituentis eleemosynam quam si meliori daretur.
RA2
Ad secundum dicendum, quod principalius consideratur efficacia eleemosynae ex parte dantis quam ex parte
recipientis; et ideo ex parte dantis debet esse ordinata datio, quae eleemosynae efficaciam auget.
RA3
Ad tertium dicendum, quod quamvis peccator sit magis miser in spiritualibus, non tamen in corporalibus; et ideo
non est sibi semper magis providendum per corporales eleemosynas.

|+d15.q3 Distinctio 15, Quaestio 3
|a0 Prologus
1656

