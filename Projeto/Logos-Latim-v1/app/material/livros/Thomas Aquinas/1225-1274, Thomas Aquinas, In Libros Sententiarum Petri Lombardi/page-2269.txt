RA2
Ad secundum dicendum, quod agilitas non solum pertinet ad motum, sed etiam ad sensum, et ad omnes alias
operationes animae: ut secundum hoc dicatur corpus gloriosum esse agile, quod est perfecte habilitatum ad
omnes operationes quae per corpus exercentur.
RA3
Ad tertium dicendum, quod secundum Philosophum in 2 de generatione, qualitates visibiles sunt aliis
qualitatibus sensibilibus nobiliores quantum ad hoc quod in visibilitate conveniunt inferiora corpora cum
superioribus corporibus, non autem quantum ad alias sensibiles qualitates: unde lux vel claritas, quae est qualitas
propria caelestium corporum, inter alias qualitates corporales est nobilior, et magis similis ad exprimendam
intelligibilem claritatem: et ideo ex redundantia gloriae ab anima in corpus magis ponitur in corpore glorioso
claritas ut dos, quam alia sensibilis qualitas.
RA4
Ad quartum dicendum, quod anima non est passibilis secundum naturam, sed per accidens, inquantum corpus
patitur: vel per divinam justitiam est passibilis ex culpa, quae ab animabus beatorum est procul propter Dei
dilectionem: unde ex quo impassibilitas ponitur corporis dos, non oportet quod ponatur dos animae.
RA5
Ad quintum dicendum, quod clarum et pervium ad idem genus reducuntur, eo quod lux est actus diaphani: et
ideo pervietas non ponitur dos distincta a claritate.
De praedictis autem dotibus tam animae quam corporis, in speciali dictum est; de fruitione quidem in 1 dist., 1
Lib.; de dilectione, in 3 Lib., tractatu de caritate; de visione supra, hac eadem dist.; de quatuor dotibus corporis
supra, dist. 44.

|+d49.q5 Distinctio 49, Quaestio 5
|a0 Prologus
Deinde quaeritur de aureolis: et circa hoc quaeruntur quinque: 1 quid sit aureola; 2 quomodo differat a fructu; 3
ratione quorum debeatur aureola; 4 quibus debeatur; 5 de numero aureolarum.
|a1 Articulus 1: Utrum aureola sit aliquod aliud praemium ab essentiali praemio, quod aurea dicitur.
AG1
Ad primum sic proceditur. Videtur quod aureola non sit aliquod aliud praemium ab essentiali praemio, quod
aurea dicitur. Praemium enim essentiale est ipsa beatitudo. Sed beatitudo, secundum boetium, est status omnium
bonorum aggregatione perfectus. Ergo praemium essentiale includit omne bonum quod habetur in patria; et sic
aureola includitur in aurea.
AG2
Praeterea, magis et minus non diversificant speciem. Sed illi qui servant consilia et praecepta, magis praemiantur
quam illi qui servant praecepta tantum: nec in aliquo praemium eorum videtur differre, nisi quod unum est altero
majus. Cum ergo aureola nominet praemium quod debetur operibus perfectionis, videtur quod aureola non dicat
aliquid distinctum ab aurea.
AG3
Praeterea, praemium respondet merito. Sed radix totius meriti est caritas. Cum ergo caritati respondeat aurea,
videtur quod in patria non erit aliquod praemium ab aurea distinctum.
AG4
Praeterea, homines beati assumuntur ad Angelorum ordines, ut dicit Gregorius.
Sed in Angelis licet quaedam data sint quibusdam excellenter, ibi tamen nihil possidetur singulariter: omnia
enim in omnibus sunt, non quidem aequaliter, quia alii aliis sublimius possident, quae tamen omnes habent, ut
etiam Gregorius dicit.
Ergo et in beatis non erit aliquod aliud praemium nisi omnium commune: ergo aureola non est praemium
distinctum ab aurea.
AG5
Praeterea, excellentiori merito excellentius praemium debetur. Si ergo aurea debetur operibus quae sunt in
praecepto, aureola vero his quae sunt in consilio; aureola erit perfectior quam aurea: et ita non deberet
diminutive signari: et sic videtur quod aureola non sit praemium distinctum ab aurea.
SC1
Sed contra, Exod. 25, super illud: faciet alteram coronam aureolam, dicit Glossa: ad coronam hanc pertinet
canticum novum, quod virgines tantum coram agno concinunt. Ex quo videtur quod aureola sit quaedam corona
non omnibus, sed aliquibus specialiter reddita. Aurea autem omnibus beatis redditur. Ergo aureola est aliud
quam aurea.
2269

