Inveniuntur etiam aliae rationes a sanctis assignatae, quare juste pro peccato temporali aliqui poena aeterna
puniantur. Una est, quia peccaverunt contra bonum aeternum, dum contempserunt vitam aeternam; et hoc est
quod Augustinus in Lib. Praedicto dicit: factus est malo dignus aeterno, quia hoc in se peremit bonum quod esse
posset aeternum. Alia ratio est, quia homo in suo aeterno peccavit; unde Gregorius dicit in 4 dialog., quod ad
magnam justitiam judicantis pertinet ut nunquam careant supplicio qui nunquam carere voluerunt peccato. Et si
objiciatur, quod quidam peccantes mortaliter, proponunt vitam suam in melius quandoque commutare, et ita
secundum hoc non essent digni aeterno supplicio, ut videtur; dicendum est, secundum quosdam, quod Gregorius
loquitur de voluntate quae manifestatur per opus. Qui enim in peccatum mortale propria voluntate labitur, se
ponit in statu a quo erui non potest, nisi divinitus adjutus; unde ex hoc ipso quod vult peccare, vult consequenter
perpetuo in peccato manere. Homo enim est spiritus vadens, scilicet in peccatum, et non rediens, per seipsum;
sicut si aliquis se in foveam projiceret, unde exire non posset nisi adjutus; posset dici quod in aeternum ibi
manere voluerit quantumcumque aliud cogitaret. Vel potest dici et melius, quod ex hoc ipso quod mortaliter
peccat, finem suum in creatura constituit; et quia ad finem vitae tota vita ordinatur, ideo ex hoc ipso totam vitam
suam ordinat ad illud peccatum, et vellet perpetuo in peccato permanere, si hoc sibi esset impune; et hoc est quod
Gregorius dicit, 34 Moral. Super illud job 41: aestimabit abyssum quasi senescentem: iniqui ideo cum fine
deliquerunt, quia cum fine vixerunt. Voluissent quippe sine fine vivere, ut sine fine potuissent in iniquitate
permanere; nam magis appetunt peccare quam vivere. Potest et alia ratio assignari quare poena peccati mortalis
sit aeterna, quia per eam contra Deum, qui est infinitus, peccatur; unde cum non possit esse poena infinita per
intensionem, quia creatura non est capax alicujus qualitatis infinitae, requiritur quod sit saltem duratione infinita.
Est et quarta ratio ad hoc idem: quia culpa manet in aeternum, cum culpa non possit remitti sine gratia, quam
homo non potest post mortem acquirere: nec debet poena cessare quamdiu culpa manet.
RA1
Ad primum ergo dicendum, quod sicut jam dictum est, poena non debet adaequari culpae secundum quantitatem
durationis, ut videtur etiam secundum leges humanas accidere. Vel dicendum sicut Gregorius solvit, quod
quamvis culpa sit actu temporalis, tamen voluntate est aeterna, ut jam expositum est.
RA2
Ad secundum dicendum, quod quantitati peccati respondet quantitas poenae secundum intensionem; et ideo
peccatorum mortalium inaequalium erunt poenae inaequales intensione, aequales autem duratione.
RA3
Ad tertium dicendum, quod poenae quae infliguntur his qui a civitatis societate non penitus ejiciuntur, sunt ad
correctionem eorum ordinatae; sed illae poenae per quas aliqui totaliter a societate civitatis exterminantur, non
sunt ad correctionem eorum; possunt tamen esse ad correctionem, et tranquillitatem aliorum qui in civitate
remanet; et ita damnatio aeterna impiorum est ad correctionem eorum qui nunc sunt in ecclesia: non enim poenae
sunt solum ad correctionem quando infliguntur, sed etiam quando determinantur.
RA4
Ad quartum dicendum, quod impiorum poenae in perpetuum duraturae non erunt omnino ad nihilum utiles: sunt
enim utiles ad duo. Primo ad hoc quod in eis divina justitia conservatur, quae est Deo accepta propter seipsam;
unde Gregorius 4 dial.: omnipotens Deus, quia pius est, miserorum cruciatu non pascitur: quia autem justus est,
ab iniquorum ultione in perpetuum non sedatur. Secundo ad hoc sunt utiles ut de his electi gaudeant, dum in his
Dei justitiam contemplantur, et cum hoc se evasisse cognoscunt; unde psalm. 57, 2: laetabitur justus, cum viderit
vindictam; et Isai. Ult., 2: erunt, scilicet impii, usque ad satietatem visionis, scilicet sanctis, ut Glossa dicit. Et
hoc est quod Gregorius dicit in 4 dialog.: iniqui omnes aeterno supplicio deputati, sua quidem iniquitate
puniuntur; tamen ad aliquid ardebunt, scilicet ut justi omnes et in Deo videant gaudia quae percipiunt, et in illis
percipiant supplicia quae evaserunt, quatenus tanto magis in aeternum divinae gratiae se debitores esse
cognoscant, quanto in aeternum mala puniri conspiciunt, quae ejus adjutorio vicerunt.
RA5
Ad quintum dicendum, quod quamvis poena per accidens respondeat animae, tamen per se respondet animae
culpa infectae; et quia culpa in perpetuum ibi manebit, ideo etiam poena erit perpetua.
RA6
Ad sextum dicendum, quod poena respondet culpae, proprie loquendo, secundum inordinationem quae invenitur
in ipsa, et non secundum dignitatem ejus in quem peccatur: quia sic cuilibet peccato redderetur poena infinita
intensione. Quamvis ergo ex hoc quod aliquis peccat contra Deum, qui est auctor essendi, mereatur ipsum esse
amittere; considerata tamen ipsius actus inordinatione, non debetur ei amissio esse, quia praesupponitur ad
meritum et demeritum: nec per inordinationem peccati esse tollitur vel corrumpitur; et ideo non potest esse
debita poena alicujus culpae privatio esse.

|+d46.q2 Distinctio 46, Quaestio 2
|a0 Prologus
2155

