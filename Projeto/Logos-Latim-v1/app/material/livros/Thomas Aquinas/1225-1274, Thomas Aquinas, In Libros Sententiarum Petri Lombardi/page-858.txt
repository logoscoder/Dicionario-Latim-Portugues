|a1 Articulus 1: Utrum virgo aliquid active ad Christi conceptionem operata fuerit.
AG1
Ad primum sic proceditur. Videtur quod beata virgo aliquid active in conceptione Christi cooperata sit. Potentia
enim pure passiva est receptiva tantum. Sed Damascenus dicit, ut in littera habetur, quod non tantum dedit
spiritus sanctus virgini potentiam receptivam verbi, sed simul etiam generativam. Ergo oportet quod per
potentiam generativam intelligatur virtus activa ipsius; et ita in conceptione Christi aliquid active operata est.
AG2
Praeterea, hoc quod dicitur Luc. 1, 35: virtus altissimi obumbrabit tibi, intelligitur quantum ad collationem
alicujus virtutis supra eam quam naturaliter habebat. Sed beata virgo naturaliter habuit, sicut et aliae virgines,
potentiam generandi per modum passionis, seu receptionis. Ergo potentia quam sibi Damascenus per spiritum
sanctum dicit praeparatam, est potentia activa; et sic idem quod prius.
AG3
Praeterea, dicit Augustinus: Christus secundum hoc est filius matris quod accepit a matre. Sed dicitur filius
matris secundum humanam naturam. Ergo humanam naturam accepit a matre; et sic beata virgo aliquid in
conceptione operata est.
AG4
Praeterea, beata virgo fuit vera mater Christi.
Sed non esset vera mater ejus, si tantum materiam ministrasset: non enim dicitur terra proprie mater hominis,
quamvis limus, unde formatur homo, de terra sumptus sit: nec similiter dici potest lignum mater scamni, eo quod
de eo fit. Ergo beata virgo non tantum ministravit materiam ad conceptionem Christi, sed aliquid active fecit.
AG5
Praeterea, Commentator, in 2 de anima, ponit hanc distinctionem potentiarum animae: quod potentiae nutritivae
partis, omnes sunt activae; potentiae sensitivae, omnes sunt passivae; in intellectu autem est aliquid activum, ut
intellectus agens, et aliquid passivum, ut intellectus possibilis.
Sed potentia generativa ad vegetabilem animam pertinet; unde etiam plantis inest. Ergo est potentia activa. Cum
ergo per potentiam generativam mater filium concipiat, videtur quod aliquid active in conceptione agat; et sic
idem quod prius.
AG6
Praeterea, motus naturalis est cujus principium est intra. Sed generatio filii ex matre, est naturalis. Ergo in ipsa
materia quam mater ministravit ad formationem conceptus, est principium aliquod active cooperans ad
conceptionem; et sic idem quod prius.
SC1
Sed contra, beata virgo non fuit nisi mater Christi. Sed ad matrem non pertinet nisi ministrare materiam, non
autem aliquid active operari, quod est patris. Ergo beata virgo nihil active ad conceptionem Christi operata est.
Media probatur per hoc quod Philosophus dicit, 15 de animalibus: vir dat animam, formam, et principium motus;
femina dat corpus et materiam; sicut accidit in lacte coagulato, quod corpus exit ex lacte, et coagulatio ex
coagulo; et post pauca subdit: manifestum est quod mas est operans, et femina patens; sicut erit scamnum ex
carpentario et ligno.
SC2
Praeterea, Augustinus dicit, 10 super Genesim ad litteram: Christus visibilem carnis substantiam de carne
virginis assumpsit; ratio vero conceptionis non a virili semine, sed longe aliter, ac desuper venit. Sed virtus
activa in conceptione dicitur ratio conceptionis. Ergo agens in conceptione Christi fuit tantum desuper, et non in
beata virgine.
SC3
Praeterea, Anselmus dicit in Lib. De conceptu virgin.: illud subjectum non creata natura, non voluntas creaturae,
non ulli data potestas producit aut seminat. Ergo in beata virgine non fuit naturaliter neque divino dono potentia
activa corpus Christi producens.
SC4
Praeterea, nulla virtus creata subito operatur.
Sed in conceptione Christi simul et subito factum est quidquid ibi factum est de organizatione, animatione, et
hujusmodi. Ergo non fuit active nisi per virtutem increatam.
CO
Respondeo dicendum, quod circa hoc diversimode opinatum est. Quidam enim dicunt in conceptione Christi
matrem aliquid active operatam esse; quorum quidam hoc ponunt fuisse per naturalem modum, quidam vero per
supernaturale donum. Cum enim beata virgo vera mater Christi credatur, oportet sibi attribuere totum illud quod
matris est. Ad officium autem matris pertinere aestimant ut aliquod principium activum ad conceptionem
ministret, et non materiale tantum. Hoc tamen ponitur diversimode. Quidam enim in materia quam mater
ministrat, ponunt esse virtutem activam principaliter: tum quia ex commixtione seminum conceptionem fieri
ponunt; unde sicut semen viri est activum in generatione, ita et semen mulieris, quamvis non sit in ea tanta
858

