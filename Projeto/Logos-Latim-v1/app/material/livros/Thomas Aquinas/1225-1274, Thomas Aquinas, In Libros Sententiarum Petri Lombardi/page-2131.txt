Constat autem illos mortaliter peccasse, contra legem agentes, et ita in mortali peccato decessisse, et ita ad
infernum esse translatos. Ergo in inferno existentibus suffragia prosunt.
AG2
Praeterea, in littera habetur ex verbis Augustini, quod quibus valent suffragia, vel ad hoc prosunt ut sit plena
remissio, vel ad hoc ut tolerabilior sit eorum damnatio. Sed soli illi qui sunt in inferno, damnati esse dicuntur.
Ergo etiam existentibus in inferno suffragia prosunt.
AG3
Praeterea, dionysius in ult. Cap. Cael. Hierar.
Dicit: si hic justorum orationes et secundum hanc vitam, quanto magis post mortem in his qui digni sunt, sacris
orationibus operantur tantummodo? ex quo potest accipi, quod suffragia magis prosunt mortuis quam etiam
vivis. Sed vivis prosunt etiam in peccato mortali existentibus; cum quotidie oret ecclesia pro peccatoribus, ut
convertantur ad Deum. Ergo etiam mortuis in peccato mortali suffragia valent.
AG4
Praeterea, in vitis patrum legitur, quod etiam Damascenus in sermone suo refert, quod Macarius inventa in via
calvaria cujusdam defuncti, oratione praemissa quaesivit cujus caput fuisset, et caput dedit responsum, quod
fuerat sacerdotis gentilis, qui in inferno erat damnatus, et tamen confessus est oratione Macarii se et alios juvari.
Ergo suffragia ecclesiae etiam existentibus in inferno prosunt.
AG5
Praeterea, Damascenus in eodem sermone narrat, quod Gregorius pro trajano orationem fundens audivit vocem
sibi divinitus allatam: vocem tuam audivi, et veniam trajano do; cujus rei, ut Damascenus dicit in dicto sermone,
testis est oriens omnis et occidens. Sed constat trajanum in inferno fuisse: quia multorum martyrum necem
amaram instituit, ut ibidem Damascenus dicit. Ergo suffragia etiam valent existentibus in inferno.
SC1
Sed contra est quod dicit dionysius, 7 cap. Cael.
Hier.: summus sacerdos pro immundis non orat, quia in hoc averteretur a divino ordine; et Commentator, ibidem,
dicit, quod peccatoribus non orat remissionem, quia non audiretur pro illis. Ergo non valent existentibus in
inferno suffragia.
SC2
Praeterea, Gregorius dicit in 34 Moral.: eadem causa est cur non oretur tunc, scilicet post diem judicii, pro
hominibus aeterno igne damnatis, quae nunc causa est ut non oretur pro diabolo, Angelisque ejus aeterno
supplicio damnatis: quae etiam nunc causa est ut non orent sancti pro hominibus infidelibus impiisque defunctis:
quia de eis utique, quos aeterno damnatos supplicio jam noverunt, ante illum justi judicis conspectum orationis
suae meritum cassari refugiunt. Ergo suffragia damnatis in inferno non valent.
SC3
Praeterea, in littera habetur ex verbis Augustini: qui sine fide operante per dilectionem, ejusque sacramentis, a
corpore exeunt, frustra illis a suis hujusmodi officia impenduntur. Sed omnes damnati sunt hujusmodi. Ergo
suffragia damnatis in inferno non prosunt.
CO
Respondeo dicendum ad primam quaestionem, quod circa damnatos in inferno fuit duplex opinio.
Quidam enim dixerunt in hoc distinguendum esse dupliciter. Uno modo quantum ad tempus, dicentes, quod post
diem judicii nullus in inferno existens aliquo suffragio juvabitur, sed ante diem judicii aliqui juvantur suffragiis
ecclesiae. Alio modo distinguebant quantum ad personas in inferno detentas, inter quas quosdam dicebant esse
valde malos; qui scilicet sine fide et sacramentis ecclesiae decesserunt; et talibus qui de ecclesia non fuerunt, nec
merito nec numero suffragia ecclesiae prodesse possunt. Alii vero sunt non valde mali, qui scilicet de ecclesia
fuerunt numero, et fidem habentes, et sacramentis imbuti, et aliqua opera de genere bonorum facientes; et talibus
suffragia ecclesiae prodesse debent. Sed occurrebat eis quaedam dubitatio eos perturbans, quia scilicet videbatur
ex hoc sequi, cum poena inferni sit finita secundum intensionem, quamvis duratione infinita existat, quod
multiplicatis suffragiis poena illa auferetur; quod est error Origenis; et ideo hoc inconveniens multipliciter
evadere voluerunt. Praepositinus enim dixit, quod tantum possunt suffragia pro damnatis multiplicari, quod a
poena tota redduntur immunes, non autem simpliciter, ut Origenes posuit, sed ad tempus, scilicet usque ad diem
judicii: tunc enim animae iterato corporibus conjunctae in poenas inferni sine spe veniae retruduntur.
Sed ista opinio videtur divinae repugnare providentiae, quae nihil in rebus inordinatum relinquit. Culpa autem
ordinari non potest nisi per poenam; unde non potest esse ut poena tollatur, nisi prius culpa expietur; et ideo cum
culpa continue maneat in damnatis, eorum poena nullatenus interrumpetur.
Et ideo Porretani alium modum invenerunt, dicentes, quod hoc modo proceditur in diminutione poenarum per
suffragia, sicut proceditur in divisione linearum, quae cum sint finitae, tamen in infinitum dividi possunt, et
nunquam per divisionem consumuntur, dum fit subtractio non secundum eamdem quantitatem, sed secundum
eamdem proportionem; velut si primo auferatur pars quarta totius, et secundo quarta illius quartae, et iterum
quarta illius quartae, et sic deinceps in infinitum. Et similiter dicunt, quod per primum suffragium diminuitur
aliquota pars poenae, et per secundum pars aliqua remanentis secundum eamdem proportionem.
2131

