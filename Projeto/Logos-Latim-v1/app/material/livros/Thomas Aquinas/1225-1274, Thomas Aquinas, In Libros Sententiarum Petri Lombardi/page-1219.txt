RA4
Ad quartum dicendum, quod non dicitur magis diligere quia intensius diligit, sed quia majus bonum vult.
RA5
Ad quintum dicendum, quod quantum ad effectum dilectionis semper eumdem aequaliter diligit: quia semper
vult ei idem bonum finaliter, quamvis non velit quod semper habeat aequale bonum vel idem; et ideo secundum
effectum non est aequalis.
|a5 Articulus 5: Utrum Deus plus diligat justum praescitum, quam peccatorem praedestinatum.
Articulus 5A
AG1
Ad quintum sic proceditur. Videtur quod Deus diligat plus justum praescitum quam peccatorem praedestinatum.
Proverb. 8, 17: ego diligentes me diligo. Sed iste peccator praedestinatus non amat Deum, quem amat justus
praescitus. Ergo plus diligit justum praescitum quam peccatorem praedestinatum.
AG2
Praeterea, magis bonum Deus magis diligit.
Sed iste justus est magis bonum quam ille peccator.
Ergo magis a Deo diligitur.
AG3
Praeterea, in littera dicitur, quod magis diligit membra unigeniti sui quam alios. Sed peccator praedestinatus non
est membrum Christi.
Ergo minus a Deo diligitur quam justus praescitus qui est membrum Christi.
SC1
Sed contra, dilectio causa est electionis. Sed peccatorem praedestinatum Deus elegit. Ergo magis diligit eum
quam justum praescitum, quem non elegit.
SC2
Praeterea, illud magis diligit cui majus bonum vult. Sed peccatori praedestinato vult majus bonum, quia vitam
aeternam. Ergo magis eum diligit.
CO
Respondeo dicendum ad primam quaestionem, quod Deus, simpliciter loquendo, majus bonum vult peccatori
praedestinato quam justo praescito; sed ut nunc vult justo praescito.
Haec autem determinatio ut nunc non cadit ex parte dilectionis, sed magis ex parte objecti: quia dilectio Dei non
variatur per tempora: ab aeterno enim isti praedestinato voluit majus bonum. Unde simpliciter concedendum est,
quod magis diligit praedestinatum quam praescitum.
RA
Et per hoc patet responsio ad objecta, quia procedunt ut nunc.
Articulus 5B
AG1
Ulterius. Videtur quod magis diligat poenitentem quam innocentem: quia gaudium ex amore consequitur. Sed
plus gaudet de poenitente, ut patet Luc. 15. Ergo plus eum amat.
AG2
Praeterea, ubi homo magis operatur, magis diligit: propter quod, ut Philosophus dicit 9 ethic., matres plus
diligunt filios quam patres.
Sed Deus plus operatur ad salutem poenitentis quam innocentis. Ergo plus eum amat.
AG3
Praeterea, affectus amoris ex effectu pensatur.
Sed major amoris effectus videtur revocare inimicum ad amicitiam, quam amicum in amicitia conservare.
Ergo plus diligit poenitentem quam innocentem.
SC1
Sed contra, quod est diuturnius, est magis eligendum et diligendum. Sed bonum innocentis est diuturnius. Ergo
magis diligitur a Deo.
SC2
Praeterea, supra dictum est, dist. 31, qu. 1, art. 10, quod resurgens nunquam redit ad tantam dignitatem, quamvis
redire possit ad tantam caritatem.
Ergo Deus plus diligit innocentem quam poenitentem.
CO
Ad secundam quaestionem dicendum, quod quantum ad bonum praemii essentialis aequaliter diligit poenitentem
et innocentem, si aequalem habeant caritatem, vel illum magis qui majorem caritatem habet; sed quantum ad

1219

