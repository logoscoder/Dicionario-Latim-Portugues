Praeterea, Gregorius dicit: quia illic omnes communi claritate Deum conspiciunt, quid est quod ibi nesciant, ubi
scientem omnia sciunt? loquitur autem de beatis qui vident Deum per essentiam.
Ergo qui videt Deum per essentiam, omnia cognoscit.
AG3
Praeterea, sicut dicitur in 3 de anima, intellectus, cum intelligit maxima, magis intelligere potest et minima. Sed
maximum intelligibile est Deus. Ergo maxime auget virtutem intellectus in intelligendo; ergo intellectus Deum
videns, omnia intelligit.
AG4
Praeterea, intellectus non impeditur ab intelligendo aliquid, nisi inquantum illud superat ipsum.
Sed intellectum Deum videntem nulla creatura superat: quia, ut dicit Gregorius in 2 dial., animae videnti
creatorem angusta fit omnis creatura. Ergo videntes Deum per essentiam omnia cognoscent.
AG5
Praeterea, omnis potentia passiva quae est non reducta ad actum, est imperfecta. Sed in possibili intellectu
animae humanae est potentia quasi passiva ad cognoscendum omnia: quia intellectus possibilis est quo est omnia
fieri, ut dicitur in 3 de anima. Si ergo in illa beatitudine non intelligeret omnia, remaneret imperfectus; quod est
absurdum.
AG6
Praeterea, quicumque videt speculum, videt ea quae in speculo resultant. Sed in verbo Dei omnia sicut in speculo
resultant: quia ipsum est ratio et similitudo omnium. Ergo sancti qui vident verbum per essentiam, vident omnia
creata.
AG7
Praeterea, ut dicitur Prov., cap. 10, 24, desiderium suum justis dabitur. Sed sancti desiderant omnia scire: quia
omnes homines natura scire desiderant: nec natura per gloriam aufertur. Ergo dabitur eis a Deo quod omnia
cognoscant.
AG8
Praeterea, ignorantia est quaedam poenalitas praesentis vitae. Sed omnis poenalitas a sanctis per gloriam
auferetur. Ergo et omnis ignorantia; et ita omnia cognoscent.
AG9
Praeterea, beatitudo sanctorum per prius est in anima quam in corpore. Sed corpora sanctorum reformabuntur in
gloriam ad similitudinem corporis Christi, ut patet philipp. 3. Ergo et animae perficientur ad similitudinem
animae Christi. Sed anima Christi in verbo omnia videt, ut in 3 libro, dist. 14, quaest. 1, art. 2, quaestiunc. 2,
dictum est. Ergo et omnes animae sanctorum videbunt omnia in verbo.
AG10
Praeterea, sicut sensus, ita et intellectus cognoscit omne illud in cujus similitudinem informatur.
Sed divina essentia expressius indicat quamlibet rem quam aliqua alia similitudo rei. Ergo cum in illa beata
visione essentia divina fiat quasi forma intellectus nostri, videtur quod sancti videntes Deum omnia videant.
AG11
Praeterea, Commentator dicit in 3 de anima, quod si intellectus agens esset forma intellectus possibilis,
intelligeremus omnia. Sed divina essentia clarius repraesentat omnia quam intellectus agens. Ergo intellectus
videns Deum per essentiam cognoscit omnia.
AG12
Praeterea, propter hoc quod inferiores Angeli nunc non omnia cognoscant, illuminantur de ignotis a superioribus.
Sed post diem judicii Angelus non illuminabit Angelum: tunc enim omnis praelatio cessabit, ut dicit Glossa 1
corinth. 15.
Ergo inferiores Angeli tunc omnia scient; et eadem ratione omnes alii sancti Deum per essentiam videntes.
SC1
Sed contra, sicut dicit dionysius, Angeli superiores inferiores a nescientia purgant.
Angeli autem inferiores vident essentiam divinam.
Ergo Angelus videns essentiam divinam potest aliqua nescire. Sed anima non perfectius videbit Deum quam
Angelus. Ergo animae videntes Deum non oportet quod omnia videant.
SC2
Praeterea, solus Christus habet spiritum non ad mensuram, ut dicitur joan. 3. Sed Christo, inquantum habet
spiritum non ad mensuram, competit quod omnia in verbo cognoscat; unde ibidem dicitur, quod pater omnia
dedit in manu ejus. Ergo nulli alii competit omnia cognoscere in verbo nisi Christo.
SC3
Praeterea, quanto aliquod principium perfectius cognoscitur, tanto plures effectus ejus cognoscuntur per ipsum.
Sed quidam videntium Deum per essentiam perfectius aliis cognoscent Deum, qui est rerum omnium principium.
Ergo quidam aliis plura cognoscent; et ita non omnes scient omnia.
CO

2234

