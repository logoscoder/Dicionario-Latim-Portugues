Et per hoc patet solutio ad utramque partem rationum.
|a3 Articulus 3: Utrum timor castus sit idem in substantia cum timore servili.
Articulus 3A
AG1
Ad tertium sic proceditur. Videtur quod timor castus sit idem in substantia cum timore servili. Sicut enim se
habet timor servilis ad fidem informem, ita timor castus se habet ad fidem formatam.
Ergo commutatim, sicut se habet fides informis ad fidem formatam, ita se habet timor servilis ad castum. Sed
fides formata est idem in substantia cum fide informi. Ergo et timor castus cum servili.
AG2
Praeterea, separatio a Deo, quam timet timor castus, includitur in poena aeterna, quam timet timor servilis. Sed
sicut se habent objecta, ita se habent habitus. Ergo timor castus includitur in timore servili, et ita non differunt
secundum substantiam.
AG3
Praeterea, ea quorum unum est ratio alterius, ad eumdem habitum pertinent, sicut dilectio Dei et proximi. Sed
separatio a Deo est ratio omnis poenae aeternae. Ergo ad eumdem habitum pertinent; ergo timor castus et servilis
non differunt secundum substantiam habitus.
SC1
Sed contra, plus distat a perfectione doni timor servilis quam virtus, quae est timore servili perfectior, ut dictum
est. Sed donum timoris differt secundum substantiam habitus a virtute. Ergo multo fortius a timore servili.
SC2
Praeterea, habitus diversificantur per actus et objecta. Sed inhonestum vel turpe, quod timet timor castus, et
triste, sive poenale, quod timet servilis timor, non dicuntur malum una ratione, neque univoce. Ergo timor
servilis et castus non sunt idem habitus.
CO
Respondeo dicendum ad primam quaestionem, quod duplex est malum: quoddam quod consistit in voluntate ejus
cui inest, quod dicitur malum culpae; quoddam vero est malum contra voluntatem ejus cui inest, quod dicitur
malum poenae. Malum autem culpae abhorret quis vel ex hoc quod declinat a rectitudine rationis, et sic est timor
inhonesti contrarii, inditus cuilibet virtuti; vel, ex hoc quod declinare facit ab ipso Deo, et sic pertinet ad donum
timoris. Horror autem declinationis a regula aliqua, est propter amorem regulae. Unde timor qui est donum,
causatur ex amore Dei; et ideo dicitur timor amicabilis vel filialis, inquantum Deus dicitur pater noster; vel etiam
castus, inquantum Deus dicitur metaphorice sponsus animarum nostrarum. Timor autem servilis, ut supra dictum
est, inclinat ad aliquid faciendum contra voluntatem. Unde oportet quod illud malum habeat quasi objectum
proprium quod est contra voluntatem, ex hoc rationem mali habens quod est malum poenae; et ita servilis et
castus non habent idem objectum, sed diversa; et propter hoc differunt secundum substantiam habitus.
RA1
Ad primum ergo dicendum, quod idem est fidei formatae et informis objectum; non autem timoris servilis et
casti. Proportio autem commutata non tenet in omnibus, sed in numeris et magnitudinibus, ut dicitur in 1
posteriorum.
RA2
Ad secundum dicendum, quod sicut amicus, quamvis delectationem habeat ex praesentia amici, non tamen
propter hoc quaerit amici praesentiam ut in ipso delectetur, sed propter amicum ipsum, cui vult conjungi
quantumcumque potest; ita et timor castus non timet separationem inquantum est poena, sed inquantum est
elongatio ab amato.
RA3
Ad tertium dicendum, quod illud quod est ratio alterius sicut formaliter complens objectum, non pertinet ad
alium habitum vel potentiam, sicut lux et color: et hoc modo Deus est ratio diligendi proximum per caritatem.
Sed illud quod est ratio alterius sicut causa, non oportet quod ad eumdem habitum pertineat, nec etiam ad
eamdem potentiam; sicut calor qui est ratio odoris, cognoscitur tactu, odor autem olfactu. Et similiter separatio a
Deo dicitur esse ratio poenae aeternae sicut causa; unde non oportet quod ad eumdem habitum pertineat.
Articulus 3B
AG1
Ulterius. Videtur quod initialis differat secundum substantiam a casto. Initialis enim includit servilem, quia timet
poenam. Sed servilis secundum substantiam habitus differt a casto. Ergo et initialis.
AG2
Praeterea, idem non dividitur contra seipsum.
Sed timor castus in littera dividitur contra initialem.
Ergo non est idem secundum substantiam cum ipso.
1278

