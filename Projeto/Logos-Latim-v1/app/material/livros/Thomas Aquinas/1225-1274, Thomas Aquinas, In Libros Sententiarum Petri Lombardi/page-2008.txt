Ad tertium dicendum, quod quamvis vir perfectus quandoque ex electione etiam aliquod veniale peccatum
committat, sive ex proposito; non tamen eligit sequi aliquem in peccato etiam veniali, quia ista est valde levis
causa peccandi; sed quandoque alia causa motus peccatum veniale eligit.
Articulus 3B
AG1
Ulterius. Videtur quod etiam perfectis competat scandalum activum. Christus enim perfectissimus fuit. Sed ipse
scandalizavit, quia positus est in ruinam multorum, ut dicitur Lucae 2, et Pharisaei audito verbo ejus scandalizati
sunt, ut dicitur Matth. 15. Ergo scandalum activum competit perfectis.
AG2
Praeterea, Petrus postquam fuit spiritu sancto confirmatus, perfectus fuit. Sed ipse scandalizavit; quia facto suo
cogebat gentes judaizare.
Ergo etc..
SC1
Sed contra, non enim ejusdem est provocare exemplis ad bonum et scandalizare. Sed primum est perfectorum, ut
patet Matth. 5, 16: sic luceat lux vestra coram hominibus, ut videant opera vestra bona. Ergo non est eorum
scandalizare.
CO
Ad secundam quaestionem dicendum, quod scandalum activum quandoque est veniale, quandoque mortale
peccatum, ut ex dictis patet.
Secundum ergo quod est mortale peccatum, nullo modo perfectis competit, sicut nec peccare mortaliter; sed
secundum quod est veniale peccatum, convenit etiam quandoque perfectis, sicut et peccatum veniale, inquantum
in eis aliquid infirmitatis remanet.
RA1
Ad primum ergo dicendum, quod quia aliqui ex factis aut dictis Christi sumpserunt occasionem ruinae, dicitur
esse in ruinam et scandalum; non quia ipse dederit aliquam, vel modicam, occasionem ruinae; unde non legitur
quod Christus aliquos scandalizaverit; sed quod aliqui ex factis vel verbis ejus scandalizati sunt.
RA2
Ad secundum dicendum, quod Petrus, secundum Augustinum, in rei veritate reprehensibilis fuit in facto illo, non
quia perverse operatus sit, sed indiscrete; et ideo secundum hoc non est inconveniens dicere, quod venialiter
peccaverit scandalizando. Sed quomodo Hieronymus excuset Petrum etiam a peccato veniali, supra, dist. 1,
quaest. 1, art. 1, quaest. 3, in corp., dictum est.
Articulus 3C
AG1
Ulterius. Videtur quod soli perfecti possunt scandalizare. Quia contraria contrariis respondere debent. Sed
scandalum passivum dividitur contra activum. Cum ergo solis pusillis conveniat scandalum passivum, solis
perfectis convenire poterit activum.
AG2
Praeterea, ille solum scandalizat qui exemplo suo provocat ad peccandum. Sed hoc est illorum tantum quorum
vita in exemplum aliorum est posita, scilicet praelatorum, et religiosorum.
Ergo ipsorum tantum est scandalum activum.
SC1
Sed contra, Petrus ante passionem nondum erat in statu perfectionis; quia nondum erant caeli, idest apostoli,
verbo Dei et spiritu oris ejus confirmati.
Sed ipse, quantum in se fuit, scandalizavit; unde ei dicitur: scandalum mihi es; Matth. 16, 23. Ergo scandalum
activum non est perfectorum tantum.
CO
Ad tertiam quaestionem dicendum, quod etiam imperfecti possunt dare suo dicto vel facto alii occasionem
ruinae, vel indirecte provocando exemplo, vel directe provocando ad malum persuadendo verbis, aut
commovendo factis; et ideo non est dubium quod quilibet imperfectus potest scandalizare.
RA1
Ad primum ergo dicendum, quod in viris perfectis est aliqua dispositio prohibens scandalum passivum ab ipsis;
sed in viris imperfectis nihil est quod prohibeat scandalum activum; et ideo ratio non sequitur.
RA2
Ad secundum dicendum, quod scandalum activum non consistit in hoc tantum quod aliquis exemplo suo
provocet alium ad peccandum, sed in hoc quod dat occasionem ruinae alteri quocumque modo. Constat autem
quod quilibet imperfectus potest dare alteri occasionem ruinae vel persuadendo verbis, vel provocando ad
impatientiam per injustas persecutiones; et ideo non est dubium quod imperfectus potest scandalizare; et tamen
etiam falsum est quod dicitur, quod imperfectus non scandalizat per modum exempli: quia Deus unicuique
2008

