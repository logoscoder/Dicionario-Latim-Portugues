Vult enim quod quorum principiorum operationes sunt sine corpore, illa principia non traducantur per semen.
Similiter etiam patet quod nullo alio modo originem potest habere anima filii ex anima patris: aut enim hoc esset
quia intellectus filii ab intellectu patris oriretur mediante virtute generativa et formativa, aut immediate. Primum
autem est impossibile: quia effectus non potest esse immaterialior sua causa; unde cum virtus generativa sit
potentia materialis, non potest ejus actio ad formam immaterialem terminari. Secundum etiam esse non potest:
quia cum sit duplex agens, secundum Avicennam, unum quod habet causalitatem respectu totius speciei, sicut
sol qui est causa generabilium et corruptibilium; aliud autem est causa respectu unius individui tantum, sicut
quod hic ignis est causa hujus: neutro modo anima unius potest esse causa animae alterius. In causis enim quae
essentialiter habent ordinem ad totam speciem, oportet quod causa et causatum non sint ejusdem ordinis nec
ejusdem speciei: quia habent directe causalitatem suam supra essentiam speciei inquantum hujusmodi; unde
secundum hoc non omnes animae rationales essent ejusdem speciei. Similiter etiam non potest esse per alium
modum quo aliquid in una specie est causa alterius in eadem specie: quia hoc non contingit nisi secundum hoc
quod agens movet materiam ad talem formam: anima autem rationalis non est quid ex materia (ad minus
praeexistente) et forma compositum: nec est forma materialis, quae possit educi de potentia materiae, sicut aliae
formae materiales, ut dictum est. Unde relinquitur quod principium originis ipsius animae rationalis sit aliquod
principium separatum: et hoc quidem communiter conceditur et a theologis et a philosophis.
RA1
Ad primum ergo dicendum, quod locutio illa est synecdochica; ponitur enim pars principalis, scilicet anima, pro
toto homine; et hic modus loquendi consuetus est in sacra Scriptura, et apud Philosophos; unde Philosophus dicit
9 ethic., quod totus homo dicitur intellectus, per modum quo etiam tota civitas dicitur rector civitatis.
RA2
Ad secundum dicendum, quod operatio adulteri potest dupliciter considerari. Aut secundum esse morale; et sic,
prout est deformis, non cooperatur ad ipsam Deus, sed prohibet: aut secundum quod est in specie naturali; et sic
est bonum quoddam; unde non est inconveniens ut tali operationi, inquantum bona est, Deus qui in omnibus
operatur, complementum apponat.
RA3
Ad tertium dicendum, quod quamvis peccatum originale sit in anima sicut in subjecto, tamen causatur in anima
ex infectione seminis, et est in eo, scilicet in semine, quamvis non sicut in subjecto, tamen sicut in causa; et ideo
per traductionem seminis, et non animae, peccatum originale traducitur.
RA4
Ad quartum dicendum, quod hoc quod agens agat sibi simile, contingit dupliciter: aut quia forma secundum
quam similitudo attenditur per actionem de potentia in actum educitur; aut quia per actionem disponitur materia,
ut sit necessitas ad receptionem formae; et primus modus est quo ad omnes in formis accidentalibus; secundus
autem est etiam, secundum Avicennam, in omnibus formis substantialibus, quia ipse vult omnes formas
substantiales esse a principio separato; sed secundum Aristotelem et Commentatorem, formae substantiales
materiales pertinent ad primum modum, et anima rationalis ad secundum; et hic modus sufficit ad hoc quod
agens agat sibi simile; quia non proprie forma generatur, sed compositum.
RA5
Ad quintum dicendum, quod ratio illa procedit de diversis agentibus non ordinatis, scilicet quorum unum non
operatur in altero; sed in ipsa operatione naturae operatur Deus; unde non est inconveniens quod actio ejus
pertingat ad aliquem terminum in quem non se extendit actio formativae virtutis; sic enim ipse Deus in natura
operans, etiam organizationem corporis facit; unde est quasi actio continua, reducta in unum agens, et quae
terminatur ad ultimam dispositionem subjecti, et quae terminatur ad formam; quamvis quantum ad primum
cooperetur sibi natura, et non quantum ad secundum.
RA6
Ad sextum dicendum, quod anima rationalis nec ex materia composita est, nec est forma materialis, quasi in
materia impressa; et ideo non potest produci ab aliquo agente quod accidentalem causalitatem habeat ad ipsam
ex parte materiae quae inducitur ad formam, sicut est in aliis formis materialibus; sed oportet quod producatur a
principio quod habet causalitatem essentialem respectu essentiae ejus; et hoc non potest esse unius speciei.
RA7
Ad septimum dicendum, quod animae quae nunc creantur, sunt ejusdem speciei cum anima Adae, quae in
operibus sex dierum creata fuit; et ideo, ut Augustinus dicit, jam tunc animam fecerat, quales et nunc facit; et
ideo non aliquod novum creaturae genus nunc facit quod tunc in suis consummatis operibus non creaverit,
scilicet quod quantum ad similitudinem speciei non praeextiterit etiam quodammodo in illis primis operibus
secundum causales rationes; quia, sicut ibidem subdit Augustinus, corporibus humanis, quorum ex istis operibus
propagatio continuata successione protenditur, tales congruit animas inseri, quales nunc facit, atque conserit.
|a2 Articulus 2: Utrum anima rationalis sit a Deo mediantibus Angelis.
AG1
Ad secundum sic proceditur. Videtur quod anima rationalis procedat a Deo mediantibus Angelis.
564

