Sed contra est quod dicitur 1 corinth. 6, 9, 10: neque fornicarii neque adulteri regnum Dei possidebunt. Sed multi
qui se exercent in operibus misericordiae, sunt tales. Ergo non omnes misericordes ad regnum aeternum
pervenient; et ita aliqui eorum aeternaliter punientur.
SC2
Praeterea, jac. 2, 10, dicitur: quicumque totam legem servaverit, offenderit autem in uno, factus est omnium reus.
Ergo quicumque servat legem quo ad opera misericordiae, et negligit alia opera, reatum de transgressione legis
incurret; et ita aeternaliter punietur.
CO
Ad quartam quaestionem dicendum, quod, sicut dicit Augustinus in Lib. Praedicto, quidam posuerunt non omnes
qui catholicam fidem tenent, a poena aeterna esse liberandos, sed solum illos qui misericordiae operibus
insistunt, quamvis etiam aliis criminibus sint subjecti. Sed istud non potest stare; quia sine caritate non potest
aliquid Deo esse acceptum, nec sine ea prodest aliquid ad vitam aeternam. Contingit autem aliquos operibus
misericordiae insistere qui caritatem non habent; unde his nihil prodest ad vitam aeternam promerendam, vel ad
immunitatem poenae aeternae, ut patet 1 corinth. 13. Et praecipue hoc apparet absurdum in raptoribus, qui multa
rapiunt; et tamen aliqua misericorditer largiuntur.
Et ideo dicendum, quod quicumque cum peccato mortali decedunt, nec fides nec opera misericordiae eos
liberabunt a poena aeterna, etiam post quantumcumque spatium temporis.
RA1
Ad primum ergo dicendum, quod illi misericordiam consequentur qui misericordiam ordinate impendunt; non
autem ordinate misericordiam impendunt qui seipsos in miserendo negligunt, sed magis se impugnant male
agendo; et ideo tales misericordiam penitus absolventem non consequentur, etsi consequantur misericordiam de
poenis debitis aliquid relaxantem.
RA2
Ad secundum dicendum, quod non propter hoc ponitur disceptatio solum de operibus misericordiae, quia pro
earum neglectu tantummodo aliqui aeternaliter puniantur; sed quia illi ab aeterna poena liberantur post peccata
qui per opera misericordiae sibi veniam impetraverunt, facientes sibi amicos de mammona iniquitatis.
RA3
Ad tertium dicendum, quod illud a Domino dicitur his qui petunt sibi debitum relaxari, non illis qui in peccato
persistunt; et ideo soli poenitentes per opera misericordiae consequentur misericordiam penitus liberantem.
RA4
Ad quartum dicendum, quod Glossa Ambrosii loquitur de lubrico venialis peccati, a quo aliquis post purgatorias
poenas, quas vapulationem dicit, per opera misericordiae absolvetur. Vel si loquatur de lubrico mortalis peccati,
est intelligendum quantum ad hoc quod adhuc in vita existentes, illi qui ex fragilitate in carnalia peccata incidunt,
per opera misericordiae ad poenitentiam disponuntur; unde talis non peribit, idest disponetur per talia opera ad
non pereundum.
EX
Tam grandis tamen poena est, ut ei possint nulla tormenta quae novimus, comparari. Augustinus dicit, quod
mitissima est poena parvulorum, qui tamen alienantur a regno.
Et dicendum, quod hoc quod hic dicitur, intelligendum est de illis qui carent divina visione, et habent
conscientiae remorsum, quod ex propria culpa ea priventur.
Incomprehensibilia sunt judicia ejus. Sed contra, in Psal. 118, 13: in labiis meis pronuntiavi omnia judicia oris
tui. Et dicendum, quod judicia in psal.
Appellantur Dei mandata; apostolus autem dicit Dei judicia, dispositiones ejus.
Sed varietas sensuum et effectuum in creaturis monstratur, inquantum videlicet ex diversis conceptionibus quas a
creaturis accipimus, diversas rationes attribuimus Deo, ut diversitas non sit in Deo secundum esse, sed sit
diversitas secundum rationem tantum, quod hic dicitur varietas sensuum; vel secundum connotata, et hoc dicitur
varietas effectuum. Et de hoc in 2 dist., 1 Lib., quaest. 1, art. 2, ad 5, dictum est.

|+d47.q1 Distinctio 47, Quaestio 1
|a0 Prologus
Postquam determinavit Magister de remuneratione animarum, et punitione, quae praecedit judicium generale; hic
incipit determinare de remuneratione et punitione quae erit per judicium generale; et dividitur in partes duas: in
prima determinat de ipso generali judicio; in secunda determinat de remuneratione et poena quae generale
judicium consequitur, 49 dist., ibi: post resurrectionem vero facto impletoque judicio, suos fines habebunt
civitates duae. Prima pars dividitur in duas: in prima determinat ea quae pertinent ad modum judicii, et ad judicis
ministerium; in secunda determinat ea quae pertinent ad judicis personam, 48 dist., ibi: solet etiam quaeri, in qua
forma Christus judicabit.
2166

