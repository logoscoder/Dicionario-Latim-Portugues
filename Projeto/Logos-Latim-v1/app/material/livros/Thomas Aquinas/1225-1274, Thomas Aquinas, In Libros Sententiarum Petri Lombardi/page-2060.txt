fiat ante resurrectionem Christi, tamen, ut per textum patet, intelligendum est per anticipationem esse dictum,
quod frequenter historiographis accidit. Nullus enim vera resurrectione ante Christum resurrexit, eo quod ipse est
primitiae dormientium, ut dicitur 1 corinth. 15, quamvis aliqui fuerunt resuscitati ante Christi resurrectionem; ut
de Lazaro patet joan. 11.
RA4
Ad quartum dicendum, quod occasione illorum verborum, ut Augustinus narrat, 20 Lib. De civit.
Dei, quidam haeretici posuerunt primam resurrectionem futuram esse mortuorum, ut cum Christo mille annis in
terra regnarent; unde vocati sunt chiliastae, quasi millenarii; et Augustinus ibidem ostendit verba illa aliter esse
intelligenda, scilicet de resurrectione spirituali, per quam homines a peccatis dono gratiae resurgunt. Secunda
autem resurrectio est corporum. Regnum autem Christi dicitur ecclesia, in qua cum ipso non solum martyres, sed
etiam alii electi regnant, ut a parte totum intelligatur. Vel regnant cum Christo in gloria quantum ad omnes. Et fit
specialiter mentio de martyribus, quia ipsi praecipue regnant mortui, qui usque ad mortem secundum veritatem
certaverunt. Millenarius autem non significat aliquem certum numerum, sed designat totum temporis quod nunc
agitur, in quo sancti cum Christo regnant; quia numerus millenarius designat universalitatem magis quam
centenarius, eo quod centenarius est quadratum denarii, sed millenarius est numerus solidus ex duplici ductu
denarii in seipsum surgens, quia decies decem decies mille sunt; et similiter in Psal. 104, 8 dicitur: verbi quod
mandavit in mille generationes, idest omnes.
Articulus 3B
AG1
Ulterius. Videtur quod tempus illud non sit occultum. Quia cujus principium est determinatum et scitum, et finis
potest determinate sciri; eo quod omnia mensurantur quadam periodo, ut dicitur in 2 de generatione. Sed
principium mundi determinate scitur. Ergo et finis ipsius potest determinate sciri; et tunc erit tempus
resurrectionis, et judicii: ergo tempus illud non est occultum.
AG2
Praeterea, Apoc. 17 dicitur, quod mulier, per quam ecclesia significatur, habet locum paratum a Deo, in quo
pascatur diebus mille ducentis sexaginta. Daniel. Etiam 21, ponitur determinatus numerus dierum, per quos anni
significari videntur, secundum illud Ezech. 4, 6: diem pro anno dedit tibi. Ergo ex sacra Scriptura potest sciri
determinate finis mundi, et resurrectionis tempus.
AG3
Praeterea, status novi testamenti praefiguratus fuit in veteri testamento. Sed scimus determinate tempus in quo
vetus testamentum statum habuit. Ergo et potest sciri determinate tempus in quo novum testamentum statum
habebit. Sed novum testamentum habebit statum usque ad finem mundi; unde dicitur Matth. Ult., 20: ecce ego
vobiscum sum usque ad consummationem saeculi. Ergo potest sciri finis mundi, et resurrectionis tempus.
SC1
Sed contra, illud quod est ignoratum ab Angelis, est etiam hominibus multo magis occultum; quia ea ad quae
homines naturali ratione pertingere possunt, multo limpidius et certius Angeli naturali cognitione cognoscunt;
similiter etiam revelationes hominibus non fiunt nisi mediantibus Angelis, ut patet per dionysium, 4 cap. Cael.
Hier..
Sed Angeli nesciunt tempus determinate, ut patet Matth. 24, 36: de die illa et hora nemo scit, neque Angeli
caelorum. Ergo tempus illud est hominibus occultum.
SC2
Praeterea, apostoli magis fuerunt conscii secretorum Dei quam alii sequentes, ut dicitur Rom. 8, 23: ipsi
primitias spiritus habent; Glossa interlinealis: tempore prius, et ceteris abundantius. Sed eis de hoc ipso
quaerentibus dictum est, Act. 1, 7: non est vestrum nosse tempora et momenta, quae pater in sua potestate posuit.
Ergo multo magis est aliis occultum.
CO
Ad secundam quaestionem dicendum, quod sicut dicit Augustinus in Lib. 83 quaest., quaest. 58, aetas ultima
humani generis, quae incipit a Domini adventu usque ad finem saeculi, in quibus generationibus computetur
incertum est, sicut etiam senectus, quae est ultima aetas hominis, non habet determinatum tempus secundum
mensuram aliarum, cum quandoque sola tantum teneat temporis quantum reliquae omnes aetates. Hujus autem
ratio est, quia determinatus numerus futuri temporis sciri non potest nisi vel per revelationem vel per naturalem
rationem. Tempus autem quod erit usque ad resurrectionem, numerari non potest naturali ratione: quia simul erit
resurrectio et finis motus caeli, ut dictum est: ex motu autem accipitur numerus omnium quae determinato
tempore per naturalem rationem futura praevidentur. Ex motu autem caeli non potest cognosci finis ejus; quia
cum sit circularis, ex hoc ipso habet quod secundum naturam suam possit in perpetuum durare. Unde naturali
ratione tempus quod erit usque ad resurrectionem, numerari non potest. Similiter nec per revelationem haberi
potest, ideo, ut omnes semper sint soliciti et praeparati ad Christo occurrendum; et propter hoc etiam apostolis de
hoc quaerentibus respondit, Act. 1, 7: non est vestrum nosse tempora vel momenta, quae pater posuit in sua
potestate; in quo, ut Augustinus dicit, 18 de CIV. Dei, omnium de hac re calculantium digitos resolvit, et
2060

