est melior et magis meritorius quam motus dilectionis in proximum, nisi dilectio proximi procedat ex majore
dilectione Dei, quam sit dilectio quae fertur in Deum immediate in aliquo actu: quod quidem aliquando contingit,
sed non semper: quia minima dilectio caritatis in Deum sufficit ut extendat affectum in proximum.
RA1
Ad primum ergo dicendum, quod illa quae sunt pure naturalia, non sunt meritoria; sed illa quae procedunt ex
natura perfecta caritate et gratia, sunt meritoria, nec natura rationem meriti diminuit, ut dictum est.
RA2
Ad secundum dicendum, quod supposito quod actus activae vitae sit magis meritorius quam actus
contemplativae, quod forte non est verum, ut infra, dist. 35, quaest. 1, art. 4, quaestiunc. 2, dicetur, non oportet
quod dilectio proximi sit magis meritoria quam dilectio Dei: quia dilectio Dei est principium eorum quae ad
utramque vitam pertinent, ut dictum est. Vel aliter dicendum, quod dilectio Dei et proximi, quantum ad actum
interiorem, pertinet ad vitam contemplativam; unde Gregorius dicit super Ezech. Quod contemplativa vita insistit
dilectioni Dei et proximi; sed quantum ad actus exteriores utraque ad vitam activam pertinet; quamvis hujusmodi
actus in proximos extendatur, quia Deus operum nostrorum non eget.
RA3
Ad tertium dicendum, quod dilectio inimici non erat magis meritoria nisi inquantum procedebat ex fortiori
virtute; quae fortitudo attendebatur secundum quod voluntas intensius Deo adhaerebat; unde non sequitur quod
dilectio proximi sit magis meritoria, nisi magis etiam Deus diligeretur.
RA4
Ad quartum dicendum, quod dilectio proximi praesupponit dilectionem Dei, non sicut perfectius minus
perfectum, sicut erat in aliis gradibus, sed sicut effectus causam; et ideo ratio non sequitur.
RA5
Ad quintum dicendum, quod ille conatus voluntatis non est nisi ex hoc quod vehementius ad Deum afficitur, ut
dictum est prius: quia nullus conatur ad aliquid, nisi secundum desiderium finis.
RC
Hoc autem quod in contrarium objicitur, quod diligere Deum est difficilius, intelligendum est non de dilectione
naturali, qua omnia ipsum amant, sed de dilectione gratuita. Et haec etiam dicitur difficilior, non quasi
laboriosior, cum sit dulcior, sed quia magis vires naturae excedit, quia est in altius objectum.
|a5 Articulus 5: Utrum meritum consistat principaliter in caritate.
AG1
Ad quintum sic proceditur. Videtur quod meritum non consistat in caritate principaliter.
Gratia enim dicitur esse principium merendi. Sed caritas non est idem quod gratia. Ergo non consistit meritum
principaliter penes caritatem.
AG2
Praeterea, actus est meritorius per ordinem ad finem, sicut et laudabilis. Sed cujuslibet virtutis est facere actum
laudabilem. Ergo et facere actum meritorium; et ita videtur quod meritum non consistat penes caritatem.
AG3
Praeterea, nullus meretur nisi justificatus.
Sed fidei est justificare, ut patet Rom. 5. Ergo apud ipsam praecipue est virtus meritoria.
AG4
Praeterea, illud quod facit ad diminutionem meriti, non videtur esse radix merendi. Sed caritas facit
diminutionem meriti, quia facit omnia facilia non solum inquantum est habitus, sed etiam inquantum est amor, ut
ex praedictis patet. Cum ergo difficultas faciat ad meritum, videtur quod caritas non sit radix merendi.
AG5
Praeterea, si caritas esset radix merendi, ubicumque esset aequalis caritas, esset aequale meritum. Sed aliquando
aliquis habens parvam caritatem, facit aliquem actum in quo magis meretur quam ille qui habet magnam
caritatem in aliquo parvo actu quem facit. Ergo caritas non est radix merendi.
SC1
Sed contra, illud videtur esse radix merendi sine quo nullum meritum valet. Sed caritas est hujusmodi, ut patet 1
corinth. 13. Ergo caritas est radix merendi.
SC2
Praeterea, illud videtur esse radix merendi quod opponitur omni demerito. Sed caritas est hujusmodi. Ergo ipsa
est radix merendi.
SC3
Praeterea, ex hoc meremur quod Deo conjungimur.
Sed hoc facit caritas. Ergo ipsa est radix merendi.
CO
Respondeo dicendum, quod sicut supra, dist. 18, art. 2, dictum est, meritum proprie dicitur quod aliquis exhibet
ad hoc quod faciat aliquid suum, quod est praemium meriti. Unde ad meritum requiruntur duo principaliter.
1199

