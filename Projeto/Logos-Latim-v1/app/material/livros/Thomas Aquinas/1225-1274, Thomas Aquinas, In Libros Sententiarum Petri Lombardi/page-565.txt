Primo per hoc quod habetur in Lib. De causis, quia intelligentiae primae influunt formas fixas stantes, sicut est
anima. Sed intelligentias Angelos dicimus. Ergo videtur quod a Deo mediantibus Angelis producatur.
AG2
Praeterea, a causa infinita non potest immediate procedere effectus finitus, ut potest probari per demonstrationes
Philosophi in 1 cael. Et mund., ubi probat quod corpus infinitum non potest agere. Sed Deus est causa infinitae
virtutis. Ergo cum anima sit quid finitum, non potest immediate a Deo produci.
AG3
Praeterea, non minor est ordo in spiritualibus quam in corporalibus, sed videmus in corporalibus superiora
inferiorum causas esse. Ergo multo fortius hic in substantiis spiritualibus esse debet. Ergo cum Angeli sint
altioris naturae quam animae, videtur quod ab Angelis animae producantur.
AG4
Praeterea, per eadem est reditus in finem ultimum et exitus a primo principio. Sed anima rationalis in Deum
reducitur per Angelos, ut dionysius dicit. Ergo videtur quod etiam mediantibus Angelis a Deo procedat.
AG5
Praeterea, cum omnis operatio sequatur naturam rei, ab illo res habet esse, cujus virtute propriam operationem
participat. Sed propria operatio animae rationalis est operatio intellectualis.
Cum ergo haec operatio conveniat sibi ex virtute intelligentiae, ut in libro de causis, dicitur, videtur quod ipsa
secundum suum esse mediantibus Angelis producatur.
SC1
Sed contra est quod genes. 2, 7, dicitur, quod inspiravit Deus in faciem ejus spiraculum vitae.
Haec autem est anima rationalis, qua homo vivit.
Ergo videtur quod immediate a Deo sit.
SC2
Praeterea, Damascenus dicit omnes illos cum patre suo diabolo maledictos qui Angelos aliquid creasse dicunt.
Sed anima non potest educi in esse nisi per creationem, cum de potentia materiae non educatur, ut dictum est,
nec ex materia composita, ut sic possit generabilis esse vel per se vel per accidens. Ergo videtur quod
mediantibus Angelis producta non sit.
CO
Respondeo dicendum, quod, sicut supra dictum est, res sub quodam ordine a primo principio prodiisse quidam
Philosophi opinati sunt: posuerunt enim a primo principio, quod Deus est, eo quod est unum et simplex, non
potuisse immediate plura prodire, eo quod idem natum est facere idem; et ideo a primo immediate procedit
intelligentia prima, in quam incidit, ex eo quod ab alio esse habet, quaedam pluralitas potentiae et actus; et ita ab
hac intelligentia, secundum hoc quod intelligit primum principium, dicunt effluere secundam intelligentiam,
quae est minoris actualitatis quam prima causa, cum causatum sit deficiens a sua causa essentiali; secundum
autem quod intelligit se, prout est in actu, fluit ab ea anima orbis, quam movet; et secundum quod considerat se
quantum ad id quod est in ipsa potentia, fluit ab ea ipsa substantia orbis; et sic deinceps usque ad ultimam
intelligentiam, quae movet ultimum orbem, quam dicunt intelligentiam agentem: et ab hac dicit Avicenna,
effluere animas humanas et omnes alias formas substantiales in istis inferioribus; et materiam generabilium et
corruptibilium reducunt sicut in causam in substantiam orbis; et diversas variationes quae circa materiam
accidunt, reducunt sicut in causam in motus caelestes; et omnes has causas medias, sicut et primam, ponunt
agentia essentialia, quae causant essentiam rei sine motu; non autem sunt causa fiendi tantum per motum, sicut
causae agentes naturales; et ideo omnibus intelligentiis attribuunt quemdam modum creationis, secundum quod
eorum actio nihil praesupponit ex parte rei quae producitur, sed tantum ex parte agentis, cujus actio firmatur
super actionem causae superioris: ut sic sola actio primi principii possit vere dici creatio, quae non firmatur in
alterius actione, sed in ipsa firmantur ceterae actiones.
Haec autem positio debile habet fundamentum, sicut etiam Commentator ostendit in 11 metaph.; quia cum
dicitur actio de Deo et de rebus naturalibus, est quasi aequivoce dicta; quia in naturalibus agentibus actio
sequitur ex necessitate formae; unde secundum unitatem formae oportet esse unitatem in effectu; sed in divinis
actio sequitur intellectum; et ideo secundum quod diversa ab uno possunt intelligi, ita diversi effectus ab uno
immediate procedere possunt; et secundum hoc multitudo a Deo processit, prout se intellexit ut ideam plurium,
idest ut participabilem diversimoda imitatione. Ipsa etiam positio veritati fidei non consonat, quae solum Deum
creatorem enuntiat; in quo omnis idolatria tollitur, cui proculdubio maximum fomentum dicta opinio
subministrat; unde secundum fidem non potest poni aliquid esse causa alterius post Deum, nisi per viam motus et
generationis; et ideo omnium eorum quae per generationem non inceperunt, oportet Deum immediatam causam
ponere, ut sunt Angeli, animae, substantiae caelorum, et materia elementorum, et primae hypostases in omnibus
speciebus. Dicta etiam positio tollit honorem animarum sanctarum, quibus promittitur Angelorum aequalitas,
Matth. 11, in consecutione ultimi finis, quod non posset esse si causa essentialis animae Angelus esset; cum esse
causati semper dependeat a sua causa essentiali; sicut et Anselmus probat quod reparatio humani generis per
Angelum fieri non debuit ne dignitati animarum derogaretur.

565

