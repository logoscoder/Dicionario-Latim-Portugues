Praeterea, satisfactio est medicina curans peccata praeterita, et praeservans a futuris, ut dictum est. Sed peccata
non possunt sine gratia curari.
Ergo, cum quodlibet peccatum gratiam auferat, non potest de uno peccato fieri satisfactio sine alio.
CO
Respondeo dicendum ad primam quaestionem, quod quidam dixerunt quod potest de uno peccato satisfieri sine
alio, ut Magister in littera dicit; sed hoc non potest esse. Cum enim per satisfactionem tolli debeat offensa
praecedens, oportet quod talis sit modus satisfactionis qui competat ad tollendam offensam. Offensae autem
ablatio est amicitiae restitutio; et ideo si aliquid sit quod amicitiae restitutionem impediat, etiam apud homines
satisfactio esse non potest. Ergo cum quodlibet peccatum amicitiam caritatis impediat, quae est hominis ad
Deum, impossibile est ut homo de uno peccato satisfaciat alio retento; sicut nec homo satisfaceret, qui pro alapa
sibi data, se ei prosterneret, et aliam sibi daret.
RA1
Ad primum ergo dicendum, quod quia peccata non habent connexionem ad invicem in aliquo uno, unum potest
quis incurrere sine alio: sed unum et idem est secundum quod omnia peccata remittuntur; et ideo remissiones
diversorum peccatorum connexae sunt, et de uno sine alio satisfactio fieri non potest.
RA2
Ad secundum dicendum, quod in obligatione debiti non est nisi inaequalitas justitiae opposita, quia unus rem
alterius habet; et ideo ad restitutionem non exigitur nisi quod restituatur aequalitas justitiae: quod quidem potest
fieri de uno debito, non de alio. Sed ubi est offensa, ibi est inaequalitas non tantum justitiae opposita, sed etiam
amicitiae; et ideo ad hoc quod per satisfactionem offensa tollatur, non solum oportet quod aequalitas justitiae
restituatur per recompensationem aequalis poenae, sed etiam quod restituatur amicitiae aequalitas; quod non
potest fieri, dum aliquid est quod amicitiam impediat.
RA3
Ad tertium dicendum, quod unum peccatum suo pondere ad aliud trahit, ut Gregorius dicit; et ideo qui unum
peccatum retinet, non sufficienter causas alterius peccati excidit.
Articulus 3B
AG1
Ulterius. Videtur quod qui de peccatis omnibus contritus fuerit prius, et postea in peccatum incidit, de aliis
peccatis quae sibi per contritionem dimissa fuerant, satisfacere possit extra caritatem existens. Dixit enim Daniel,
Nabuchodonosori: peccata tua eleemosynis redime. Sed ipse adhuc peccator erat, quod sequens poena
demonstrat.
Ergo potest existens in peccato satisfacere.
AG2
Praeterea, nemo scit an sit dignus odio, vel amore; Eccle. 6. Si ergo non posset fieri satisfactio nisi ab eo qui est
in caritate, nullus sciret se satisfacere; et hoc est inconveniens.
AG3
Praeterea, ex intentione quam homo habet in principio actus, totus actus informatur. Sed poenitens quando
poenitentiam inchoavit, in caritate erat. Ergo tota satisfactio sequens ex illa caritate intentionem ejus informante
efficaciam habebit.
AG4
Praeterea, satisfactio consistit in quadam adaequatione poenae ad culpam. Sed talis adaequatio potest fieri in eo
qui caritatem non habet. Ergo etc..
SC1
Sed contra, Proverb. 10, 12: universa delicta operit caritas. Sed satisfactionis virtus est delere delicta. Ergo sine
caritate non habet suam virtutem.
SC2
Praeterea, praecipuum opus in satisfaciendo est eleemosyna. Sed eleemosyna extra caritatem facta non valet, ut
patet 1 corinth. 13, 3: si distribuero in cibos pauperum omnes facultates meas...
Caritatem autem non habuero, nihil mihi prodest.
Ergo nec satisfactio aliqua est.
CO
Ad secundam quaestionem dicendum, quod quidam dixerunt, quod postquam omnia peccata per poenitentiam et
contritionem remissa sunt, si aliquis ante satisfactionem peractam in peccatum decidat, et in peccato existens
satisfaciat, satisfactio ei valeat; ita quod si in peccato illo moreretur, in inferno de illis peccatis non puniretur.
Sed hoc non potest esse: quia in satisfactione oportet quod, amicitia restituta, justitiae aequalitas restituatur,
cujus contrarium amicitiam solvit, ut Philosophus in 8 ethic. Dicit.
Aequalitas autem in satisfactione ad Deum non est secundum aequivalentiam, sed magis secundum
acceptationem ipsius, ut est dictum; et ideo oportet quod et si jam offensa sit dimissa per praecedentem

1633

