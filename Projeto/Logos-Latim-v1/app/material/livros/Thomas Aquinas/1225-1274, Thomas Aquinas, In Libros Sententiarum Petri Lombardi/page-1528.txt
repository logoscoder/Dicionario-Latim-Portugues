ratione suae quantitatis continetur sub aliqua quantitate, potest esse indifferenter in magna et parva quantitate: et
sic est in proposito.
RA3
Ad tertium dicendum, quod situs, sicut objectio tangit, quantitatem praesupponit; et quia quantitas Christi nullam
similitudinem habet ad dimensiones panis, ideo etiam nec situs partium corporis Christi; et ideo quamvis corpus
Christi, prout est sub sacramento, habeat partes distinctas, et situatas situ naturali, non est tamen assignare in
partibus dimensionum panis, ubi singulae partes corporis Christi jaceant. Nec tamen sequitur quod dicamus
corpus Christi confusum, quia ordinem habent partes in se; sed secundum ordinem illum non comparantur ad
dimensiones exteriores.
|a3 Articulus 3: Utrum corpus Christi contineatur sub sacramento circumscriptive.
Articulus 3A
AG1
Ad tertium sic proceditur. Videtur quod corpus Christi contineatur sub sacramento circumscriptive.
Omne enim corpus quod est in loco, circumscribitur.
Sed corpus Christi est sub sacramento sicut in loco: quod patet, quia non est alium modum assignare de modis
essendi in quos assignat Philosophus in 4 phys.. Ergo corpus Christi est in loco circumscriptive.
AG2
Praeterea, in sex principiis dicitur, quod proprium est positionis primo loco substantiae inhaerere. Sed corporis
Christi substantia non denudatur aliis proprietatibus, prout est sub sacramento.
Ergo neque positione: ergo secundum quod est sub sacramento, est in loco: quia positio ordinem partium in loco
dicit.
AG3
Praeterea, omne corpus quod continetur superficie alterius corporis, ita quod non excedit neque exceditur,
circumscribitur illa superficie sicut loco. Sed corpus Christi totum, ut dictum est, continetur sub ultima superficie
dimensionum panis quae manent, et nec excedit nec exceditur. Ergo est sicut in loco circumscriptive.
AG4
Praeterea, omne quod replet locum, circumscribitur loco. Sed corpus Christi replet locum dimensivum, alias
esset vacuum. Ergo corpus Christi circumscribitur speciebus illis.
SC1
Sed contra, omne corpus quod circumscribitur loco, commensuratur loco circumscribenti: quia locus et locatum
sunt aequalia, ut dicitur in 4 phys.. Sed corpus Christi non commensuratur quantitati dimensionum, ut dictum est,
art.
Praec.. Ergo non est ibi sicut in loco circumscriptive.
SC2
Praeterea, omne corpus quod circumscribitur loco aliquo, partes ejus habent situm determinatum in loco illo. Sed
hoc, ut dictum est, non convenit corpori Christi ratione dimensionum illarum. Ergo non continetur eis
circumscriptive.
CO
Respondeo dicendum ad primam quaestionem, quod locus dicitur circumscribere locatum ex eo quod in circuitu
describit figuram locati: quia loci proprii et locati oportet esse unam figuram; figura autem est qualitas circa
quantitatem.
Et quia corpus Christi non habet ordinem ad species sub quibus continetur mediante quantitate, sed e converso,
ut dictum est; ideo neque figura corporis Christi respondet figurae specierum, sicut patet ad sensum. Et ideo patet
quod non est sub speciebus circumscriptive, et per consequens nec est in eis sicut in loco: quia nihil per se,
proprie loquendo, est in loco ut in loco, nisi quod loco circumscribitur.
RA1
Ad primum ergo dicendum, quod comparatio corporis Christi ad species sub quibus est, non est similis alicui
comparationi naturali; et ideo non potest reduci, proprie loquendo, ad aliquem modorum a Philosopho
assignatorum; tamen habet aliquam similitudinem cum illo modo quo aliquid dicitur esse in loco secundum quod
esse in loco est esse in aliquo separato extra substantiam suam, quod non est ejus causa: et secundum hoc etiam
innocentius dicit corpus Christi esse in pluribus locis, quod continetur sub pluribus speciebus.
RA2
Ad secundum dicendum, quod quamvis corpus Christi non denudetur positione, neque aliqua suarum
proprietatum, ex hoc quod est sub sacramento, non tamen sequitur quod secundum quod habet figuram et
quantitatem et positionem, comparetur ad species sacramenti; sicut homo non comparatur ad locum ex hoc quod
habet animam, vel mediante anima; quamvis hoc quod in loco est, anima non privetur.
RA3

1528

