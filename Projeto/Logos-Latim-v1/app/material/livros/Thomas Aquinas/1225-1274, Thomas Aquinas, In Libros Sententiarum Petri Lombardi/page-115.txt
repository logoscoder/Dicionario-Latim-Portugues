Contra, processio ponit aliquid in ipso procedente.
Sed processio temporalis, inquantum est temporalis, nihil ponit circa spiritum sanctum. Ergo oportet quod in
processione temporali essentialiter includatur aeterna. Ergo non differunt essentialiter, nec simpliciter sunt
plures.
AG6
Item, ea quae non sunt ejusdem rationis, non connumerantur ad invicem. Sed temporale et aeternum non sunt
ejusdem rationis. Ergo non potest dici quod sint duae processiones, temporalis et aeterna.
CO
Respondeo dicendum, quod cum processio semper dicat respectum procedentis ad illum a quo procedit, spiritus
sanctus autem ad patrem non refertur nisi relatione aeterna; oportet quod nulla processio spiritus sancti sit alia
essentialiter ab aeterna; sed potest sibi advenire aliquis respectus alius ex parte ejus in quem est, sicut in amatum,
et ratione illius dicitur temporalis.
Dicendum ergo, quod est una processio essentialiter propter respectum unum procedentis ad id a quo procedit,
quem principaliter importat. Processio autem est duplex, vel gemina, ratione duorum respectuum in duo objecta,
scilicet in aeternum et temporale: quorum unus, scilicet aeternus, realiter est in ipso procedente; alius autem
secundum rationem tantum in spiritu sancto, sed secundum rem in eo in quem procedit. Horum tamen
respectuum primus includitur in secundo, sicut ratio et causa ejus; unde secundus se habet ex additione ad
primum.
RA1
Ad primum ergo dicendum, quod processio non dicitur temporalis secundum id quod est, sed ratione respectus
ad creaturam, temporalis dicitur, ut dictum est, art. 1 hujus quaest..
RA2
Ad secundum dicendum, quod processio temporalis dicitur esse signum aeternae, quantum ad effectum ex quo
consurgit respectus ille temporalis secundum quem processio temporalis dicitur. Effectus autem hujus
processionis est amor gratuitus, qui est similitudo quaedam amoris increati, qui est spiritus sanctus, et per
consequens signum ejus.
RA3
Ad tertium dicendum, quod quamvis aeterno secundum rem nihil sit addibile; nihilominus tamen aeternum
potest intelligi in aliqua habitudine se habere ad aliquod temporale: quae tamen habitudo non ponitur realiter
circa ipsum aeternum, ut dictum est. Et quia intellectus potest repraesentari per nomen, quia voces sunt notae
earum quae sunt in anima passionum, ideo potest aeterno imponi aliquod nomen, prout intelligitur sub illa
habitudine, sicut Deus dicitur Dominus ex tempore. Ita etiam dicitur processio temporalis.
RA4
Ad quartum dicendum, quod generatio filii temporalis et aeterna distinguuntur etiam secundum respectum ad
principium a quo sunt, quia aeterna est a patre et temporalis a matre, et secundum diversas naturas; et ideo una
realiter non est alia. Sed de processione non est simile, ut dictum est, art. Antec..
RA5
Quintum concedimus.
RA6
Ad sextum dicendum, quod processio temporalis et aeterna, consideratae secundum respectum procedentis ad
principium, a quo est, sunt omnino idem, nedum ejusdem rationis; et ex hac parte non numerantur. Sed
consideratae secundum respectum ad id in quod est processio per modum dictum, non sunt ejusdem rationis,
scilicet per univocationem, sed analogice; quia unum est ratio alterius; et ita possunt connumerari: sicut etiam
dicimus Deum et hominem duas res.

|+d14.q2 Distinctio 14, Quaestio 2
|a0 Prologus
Deinde quaeritur, secundum quid attendatur processio temporalis, et circa hoc duo quaeruntur: 1 utrum ipse
spiritus sanctus secundum processionem temporalem detur, vel tantum dona ejus, vel utrumque. Et si utrumque,
quaeritur, secundum quae dona dicatur spiritum sanctum dari vel procedere temporaliter.
|a1 Articulus 1: Utrum spiritus sanctus temporaliter detur.
Articulus 1A
AG1

115

