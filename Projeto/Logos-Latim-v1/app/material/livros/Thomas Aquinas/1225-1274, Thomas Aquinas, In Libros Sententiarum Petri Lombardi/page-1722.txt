generatio alterius per hoc quod forma una inducitur et alia expellitur, remotio formae praeexistentis se tenet ex
parte causae materialis; et ideo secundum ordinem causae materialis praecedit naturaliter introductionem alterius
formae; sed secundum ordinem causae formalis est e contrario. Et quia forma et finis et agens incidunt in idem
numero vel specie, ideo etiam in ordine causae efficientis introductio formae prior est: quia forma prior
introducta, est similitudo formae agentis, per quam agens agit; et similiter in ordine causae finalis: quia natura
principaliter intendit introductionem formae, et ad hanc ordinat expulsionem omnis ejus cum quo non potest
stare formae introductio. Unde cum gratiae infusio et remissio culpae, ut ex dictis patet, se habeat sicut
introductio unius formae et expulsio alterius, constat quod secundum ordinem causae materialis remissio culpae
praecedit infusionem gratiae; sed secundum ordinem causae formalis, efficientis et finalis, infusio gratiae natura
prior est; et propter hoc etiam utrumque invenitur dici causa alterius.
Infusio enim gratiae est causa remissionis culpae per modum causae formalis; sed extirpatio vitiorum dicitur
operari virtutum ingressum per modum causae materialis.
RA
Et per hoc patet responsio ad objecta.
Articulus 4B
AG1
Ulterius. Videtur quod motus liberi arbitrii praecedat gratiae infusionem. Quia dispositio praecedit naturaliter
perfectionem. Sed motus liberi arbitrii est dispositio ad gratiam. Ergo naturaliter praecedit gratiae infusionem.
AG2
Praeterea, gratiae infusio et culpae remissio se concomitantur. Sed motus contritionis, qui est motus liberi arbitrii
in peccatum, causat culpae remissionem.
Ergo est prior quam gratiae infusio.
AG3
Praeterea, justificatio impii, ut ex dictis patet, est culpae remissio. Ergo illud quod sequitur ad culpae
remissionem, sequitur ad justificationem.
Sed motus liberi arbitrii non sequitur ad justificationem, sed est de essentia. Ergo non sequitur peccati
remissionem; et sic idem quod prius.
SC1
Sed contra, motus liberi arbitrii, scilicet contritio, est meritorius. Ergo est informatus gratia.
Sed gratia informans actum est prior eo, cum sit causa ejus. Ergo gratiae infusio et culpae remissio praecedunt
motum liberi arbitrii.
SC2
Praeterea, actus primus praecedit actum secundum.
Sed gratiae infusio et culpae remissio pertinent ad actum primum, qui est forma; motus autem liberi arbitrii sive
in Deum sive in peccatum, pertinent ad actum secundum, qui est operatio.
Ergo prior est eis gratiae infusio.
CO
Ad secundam quaestionem dicendum, quod de ordine illorum motuum liberi arbitrii ad gratiae infusionem et
remissionem culpae, est multiplex opinio.
Quidam enim dicunt, quod motus praedicti praecedunt; et concedunt quod motus liberi arbitrii in Deum est
motus fidei non formatae, sed informis; et motus liberi arbitrii in peccatum est motus attritionis, non contritionis:
quia omne quod praecedit gratiam, non potest esse per gratiam formatum.
Sed hoc non potest esse: quia in ipso motu contritionis justificatur poenitens, sicut in ipso actu ablutionis
baptismalis justificatur puer baptizatus.
Tunc autem aliquis justificatur quando gratiam recipit; unde simul cum gratiae infusione et justificatione est
motus contritionis; sed motus attritionis praecedit quasi praeparatorius. Nos autem nunc non loquimur de
praeparatoriis ad justificationem, sed de his quae intrant substantiam ipsius.
Et ideo quidam dicunt, quod gratiae infusio praecedit motus liberi arbitrii in Deum et in peccatum, ut possit eos
informare; sed culpae remissio sequitur ad utrumque. Sed hoc non potest esse: quia inter gratiae infusionem et
culpae remissionem non cadit medium, quia hoc est ejus effectus primus et principalis. Et praeterea, sicut ad
contritionis motum requiritur quod adsit gratia; ita quod absit culpa; quia cum ea esse non potest.
Et ideo alii dicunt, quod gratiae infusio et culpae remissio praecedunt motus praedictos simpliciter.
Sed hoc etiam non videtur usquequaque verum: quia illi motus non requirerentur ad justificationem, nisi aliquam
causalitatem haberent respectu illius.
Et ideo dicendum est, quod aliquo modo gratiae infusio et culpae remissio praecedunt; aliquo autem modo
praedicti motus: quod patet ex simili in generatione naturali, quae est terminus alterationis.
In eodem enim instanti terminatur alteratio ad dispositionem quae est necessitas, et generatio ad formam; et
tamen secundum ordinem naturae utrumque est prius altero aliquo modo: quia dispositio quae est necessitas,
praecedit formam secundum ordinem causae materialis; sed forma est prior secundum ordinem causae formalis;
1722

