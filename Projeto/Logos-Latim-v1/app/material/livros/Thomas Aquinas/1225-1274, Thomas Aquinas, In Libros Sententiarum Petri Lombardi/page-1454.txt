AG5
Praeterea, sacramenta sunt distincta. Ergo videtur quod non debeat simul cum baptismo connumerare
eucharistiae perceptionem, et sacri chrismatis linitionem.
CO
Ad tertiam quaestionem dicendum, quod dionysius prosequitur ritum baptismi qui in primitiva ecclesia
servabatur in solemni celebratione baptismi, quando adulti ad baptismum veniebant; et ideo quatuor per ordinem
ponit; quorum primum pertinet ad catechismum, secundum ad exorcismum, tertium ad baptismum, quartum ad
baptismi complementum. Quantum ad catechismum pertinent haec quae hic per ordinem tanguntur.
Primo instructio de fide per praedicationem episcopi.
Secundo conversio infidelis ad fidem, et accessus ad episcopum mediante patrino, quem anadochum dicit. Tertio
gratiarum actio et oratio ab episcopo et clericis facta. Quarto petitio baptismi et professio observantiae
christianae religionis. Quinto manus impositio, et signatio ejus signo crucis.
Sexto conscriptio baptizandi et anadochi. Sed quantum ad exorcismum ponuntur quatuor. Primo exsufflatio
versus Occidentalem partem, et abrenuntiatio.
Secundo manuum ad caelum erectio cum sacra confessione fidei, et professione christianae religionis. Tertio
oratio, benedictio, et manus impositio.
Quarto denudatio, et unctio oleo sancto, quod dicitur ad catechumenos. Sed quantum ad baptismum ponit trinam
immersionem cum aliis quae requiruntur ad baptismum; quantum vero ad perfectionem baptismi, quae
consequitur, ponit tria scilicet vestis traditionem, linitionem chrismatis in vertice, et eucharistiae perceptionem.
RA1
Ad primum ergo dicendum, quod dionysius tradit ritum baptismi quantum ad maximam sui solemnitatem; et
ideo non ponit solum ministrum sufficientem, sed excellentem.
RA2
Ad secundum dicendum, quod circa baptismum ut ex praedictis patet, triplex manus impositio datur.
Una in catechismo, ut homo in fide roboretur in seipso; alia in exorcismo, ut roboretur in pugna adversus
diabolum; tertia in confirmatione, ut roboretur in confessione fidei contra pressuras mundi.
RA3
Ad tertium dicendum, quod de illis sacramentalibus quae pertinent ad solemnitatem baptismi, quaedam fuerunt
in primitiva ecclesia quae nunc non sunt; et quaedam postea superaddita sunt.
Unde exorcismo aliquid subtractum est, ut patet per ritum quem docet Rabanus, scilicet conversio ad
Occidentalem partem et Orientalem; et aliquid additum, scilicet salis cibatio, et aurium et naris sputo linitio, ad
designandum remotionem illorum quae praecipue possunt impedire fidei doctrinam, cujus sacramentum
percipiendum est. Potest enim impediri ne recipiatur, et contra hoc adaperiuntur aures sputo ad recipiendum
fidem ex auditu per verbum Dei, et nares ad quaerendum doctrinam fidei per odorem bonum notitiae suae
sparsum in conversatione et doctrina sanctorum; ad similitudinem ejus quod Dominus luto ex sputo facto linivit
oculos caeci nati. Ideo autem oculi non liniuntur, quia visus inventioni servit, fides autem non est per
inventionem humanam.
Potest etiam impediri divulgatio fidei in confitentibus et docentibus ipsam; et ideo apponitur in ore sal
discretionis, ut omnis sermo fidelium sit sale conditus.
RA4
Ad quartum dicendum, quod circa baptismum est triplex inunctio. Una ante baptismum, quae fit oleo sancto,
quod dicitur ad catechumenos et hoc secundum dionysium et Ambrosium, fit in signum pugnae contra inimicum,
sicut athletae inunguntur; vel secundum Rabanum, ut nullae reliquiae latentis inimici resideant: quia quod
emollitum est, facilius ablui ab intrinsecis sordibus potest. Secunda fit post baptismum chrismate in vertice, ut
sicut per ablutionem aquae significatur emundatio a peccatis. Ita per chrismatis linitionem in vertice significetur
gratia collata in mente ad bene operandum, ut odor boni exempli ad alios diffundatur. Tertia fit in confirmatione,
de qua post dicetur.
RA5
Ad quintum dicendum, quod illa linitio chrismatis non est sacramentum confirmationis, sed datur tantum in
signum, sicut et vestis candida, et candela accensa; ut per vestem candidam significetur novitas vitae et puritas,
per chrisma odor bonae famae, per candelam accensam veritas doctrinae.
Eucharistiae autem perceptio non ponitur a dionysio quasi sacramentale baptismi, sed quia jam baptizatus est
configuratus admittitur ad sacramentalem mensam; et iterum quia omne sacramentum per eucharistiam
consummatur, ut dionysius dicit.
|a2 Articulus 2: Utrum catechismus baptismum praecedere debeat.
Articulus 2A
AG1
Ad secundum sic proceditur. Videtur quod catechismum baptismum praecedere non debeat.
1454

