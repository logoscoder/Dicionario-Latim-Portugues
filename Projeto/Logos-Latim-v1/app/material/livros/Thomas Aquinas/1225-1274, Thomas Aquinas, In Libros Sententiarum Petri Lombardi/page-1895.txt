illorum officiorum, alium ad aliud: et ex hac diversitate simul cum divina providentia, quae omnia moderatur,
contingit quod unus eligit unum officium, ut agriculturam, alius aliud; et sic etiam contingit quod quidam eligunt
matrimonialem vitam, et quidam contemplativam.
Unde nullum periculum imminet.
|a3 Articulus 3: Utrum actus matrimonialis semper sit peccatum.
AG1
Ad tertium sic proceditur. Videtur quod actus matrimonialis semper sit peccatum. 1 corinth., 7, 29: qui nubunt,
sint tamquam non nubentes. Sed non nubentes non habent actum matrimonialem.
Ergo etiam nubentes peccant in actu illo.
AG2
Praeterea, Isaiae 69, 2: iniquitates vestrae diviserunt inter vos et Deum vestrum. Sed actus matrimonialis dividit
hominem a Deo; unde Exod. 19, praecipitur populo qui debebat Deum videre, quod non accedant ad uxores suas;
et Hieronymus dicit, quod in actu matrimoniali spiritus sanctus prophetarum corda non tangit. Ergo est iniquitas.
AG3
Praeterea, illud quod secundum se est turpe, nullo modo potest bene fieri. Sed actus matrimonialis habet
concupiscentiam adjunctam, quae semper turpis est. Ergo semper est peccatum.
AG4
Praeterea, nihil excusatur nisi peccatum. Sed actus matrimonialis indiget excusari per bona matrimonii, ut
Magister dicit. Ergo est peccatum.
AG5
Praeterea, de similibus specie idem est judicium.
Sed concubitus matrimonialis est ejusdem speciei cum actu adulterii, quia ad idem terminatur, scilicet speciem
humanam. Ergo cum actus adulterii sit peccatum, et actus matrimonii.
AG6
Praeterea, superfluum in passionibus corrumpit virtutem. Sed semper in actu matrimonii est superfluitas
delectationis, adeo quod absorbet rationem, quae est principale hominis bonum; unde Philosophus in 7 ethic.,
dicit, quod impossibile est hominem aliquid in ipsa intelligere.
Ergo semper actus matrimonialis est peccatum.
SC1
Sed contra; 1 corinth. 7, 36: virgo non peccat, si nubat, et 1 timoth. 5, 14: volo juvenculas nubere, filios
procreare. Sed procreatio filiorum non potest fieri sine carnali conjunctione. Ergo actus matrimonialis non est
peccatum; alias apostolus non voluisset illud.
SC2
Praeterea, nullum peccatum est in praecepto.
Sed actus matrimonialis est in praecepto; 1 corinth. 7, 3: uxori vir debitum reddat. Ergo non est peccatum.
CO
Respondeo dicendum, quod supposito quod natura corporalis sit a Deo bono instituta; impossibile est dicere,
quod ea quae pertinent ad conservationem naturae corporalis, et ad quae natura inclinat, sint universaliter mala;
et ideo, cum inclinatio sit naturae ad prolis procreationem, per quam natura speciei conservatur, impossibile est
dicere, quod actus quo procreatur proles, sit universaliter illicitus, ut in eo medium virtutis inveniri non possit;
nisi ponatur secundum quorumdam insaniam, quod res corporales causatae sunt a Deo malo; ex quo forte ista
opinio derivatur quae in littera tangitur; et ideo est pessima haeresis.
RA1
Ad primum ergo dicendum, quod apostolus in verbis illis non prohibuit matrimonii actum, sicut nec rerum
possessionem, cum dixit: qui utuntur hoc mundo, sint quasi non utentes. Sed in utroque fruitionem prohibuit;
quod patet ex ipso modo loquendi: non enim dixit: sint non utentes, vel non habentes: sed quasi non utentes, vel
non habentes.
RA2
Ad secundum dicendum, quod Deo conjungimur et secundum habitum gratiae, et secundum actum
contemplationis et amoris. Quod ergo primam conjunctionem separat, semper est peccatum; non autem quod
separat secundam: quia aliqua occupatio licita circa res inferiores animum distrahit, ut actu Deo conjungi non sit
idoneus; et hoc praecipue accidit in carnali conjunctione, in qua detinetur mens propter delectationem intensam;
et propter hoc, illis quibus competit divina contemplari, aut sacra tractare, indicitur pro tempore illo continentia
ab uxoribus; et secundum hoc etiam dicitur quod spiritus sanctus quantum ad actum revelationis secretorum non
tangebat mentes prophetarum in usu matrimonii.
RA3
Ad tertium dicendum, quod turpitudo illa concupiscentiae quae actum matrimonii semper concomitatur, non est
turpitudo culpae, sed poenae, ex peccato primo proveniens; ut scilicet inferiores vires et membra corporis rationi
non obediant; et propter hoc ratio non sequitur.
1895

