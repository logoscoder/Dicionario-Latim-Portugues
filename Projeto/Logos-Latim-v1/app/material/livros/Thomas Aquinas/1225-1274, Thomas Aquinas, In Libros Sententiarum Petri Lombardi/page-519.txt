Ad quartum dicendum, quod primum dicitur quo non est aliquid prius. Illa autem auctoritas patris respectu filii,
inquantum filius a patre habet et esse et operari, ratione cujus pater per filium operatur, non facit patrem filio
majorem vel priorem esse. Unde non sequitur quod filius non sit prima causa ex hoc quod pater per filium
operatur.
EX
Hic notandum est, quod dies diversis modis accipitur in Scriptura. Hic ponit acceptiones diei.
Una est secundum quod dicimus diem naturalem qui habet viginti quatuor horas; et sic sumitur quod habetur
Gen. 1, 5: factum est vespere et mane dies unus. Alio modo secundum quod dicitur artificialis, scilicet tempus
quo sol nostrum hemisphaerium illuminat; et hoc modo sumitur cum dicitur, ibid., quod tenebras appellavit
noctem, et lucem diem.
Qui non ab aurora, sed a plena luce inchoavit.
Videtur hoc esse falsum; quia a plena luce, quae est in meridie, usque in mane alterius diei non sunt viginti
quatuor horae; et ita primus dies non habuisset tot horas, sicut in littera dicitur. Ad quod dicendum, quod in
primo die dicitur dies non habuisse auroram, non quod lux illa quae suo motu diem faciebat, in oriente creata non
fuerit, sed quia primae illi illuminationi tenebrae commixtae non erant, sicut modo est; eo quod aurora nunc est
finis noctis et principium diei, quod tunc non contingit.
Potest et aliter illud accipi. Haec expositio differt a praedicta in hoc quod praedicta sumebatur secundum
operationem quam filius a patre habet; haec vero sumitur ex parte operantis, secundum quod filius qui est
operans, a patre est.
Si enim causa ejus pater est, secundum quod pater est; multo amplius eorum causa est quae per filium facta sunt.
Hic communiter et improprie chrysostomus loquitur. Non enim proprie in divinis personis causa recipitur; sed
nomine principii utimur ad signandum originem personarum; et de hoc in primo libro dictum est.

|+d14.q1 Distinctio 14, Quaestio 1
|a0 Prologus
Determinato primo opere distinctionis, quo lux formata est, hic determinat de opere secundae distinctionis, quod
secundae diei competit, in qua firmamentum esse factum describitur. Dividitur autem haec pars in partes duas: in
prima ostendit distinctionem secundo die factam; in secunda movet quasdam quaestiones, ibi: quaeri etiam solet,
cujus figurae sit caelum. Circa primum duo facit: primo determinat opus primae distinctionis secundum
positionem quorumdam dicentium, firmamentum ex aquis factum esse; secundo secundum expositionem eorum
qui dicunt, firmamentum esse de natura ignis, ibi: quidam vero caelum quod excedit aeris spatia, igneae naturae
dicunt.
Quaeri etiam solet, cujus figurae sit caelum. Hic movet tres quaestiones: primam de figura caeli; secundam de
motu ejus, ibi: quaeritur etiam si stet, an moveatur caelum; tertiam, quare praetermittitur hujus diei benedictio,
ibi: post haec quaeri solet, quare hic non est dictum sicut in aliorum dierum operibus.
Sequitur: dixit Deus: congregentur aquae in locum unum. Hic ponitur opus tertiae distinctionis ad quod tertia
dies deputatur; et circa hoc duo facit: primo describit opus tertiae diei; secundo movet quasdam quaestiones circa
hoc, ibi: si autem quaeratur, ubi congregatae sunt aquae... Potuit fieri ut terra subsidens concavas partes
praeberet, ut fluctuantes aquas reciperet. Ubi primo quaeritur de congregatione aquarum; secundo de unitate et
pluralitate earum, ibi: cumque multa constet esse maria et flumina, in unum tamen locum dicit aquas congregatas
propter continuationem.
Hic quaeruntur quinque: 1 utrum supra firmamentum sint aliquae aquae; 2 cujus naturae sit firmamentum; 3 a
quo moveatur; 4 de numero caelorum; 5 de opere diei tertiae.
|a1 Articulus 1: Utrum aquae sint super caelos.
AG1
Ad primum sic proceditur. Videtur quod aquae super caelos sint. Quia, ut dicit Augustinus, major est sacrae
Scripturae auctoritas quam omnis humani ingenii perspicacitas. Sed Scriptura in pluribus locis aquas super
caelos esse commemorat. Ergo videtur quod nulla ratione negandum sit.
AG2
Praeterea, homo dicitur minor mundus, quia in eo est similitudo totius universi. Sed in corpore humano
cerebrum, in quo est frigiditas, secundum Philosophum, est positum supra cor, quod est fons totius caliditatis.
Ergo videtur quod in universo aqua sit supra ignem collocata, et supra solem.
AG3
Praeterea, secundum Philosophum, corpora caelestia per velocitatem sui motus, in inferioribus calorem generant.
Sed Saturnus inter alios planetas velocissime movetur motu diurno, quia in partibus sphaerae quanto pars plus
distat a centro, tanto velocius movetur. Ergo oportebit secundum hoc quod Saturnus sit calidissimi effectus,
519

