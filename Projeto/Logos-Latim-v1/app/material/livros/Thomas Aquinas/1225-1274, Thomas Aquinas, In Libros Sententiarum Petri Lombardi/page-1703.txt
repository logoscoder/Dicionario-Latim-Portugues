tentatio praecipue consistit in appetitu alicujus propter quod homo ad peccatum incitatur: privatio autem
virtutum reducitur ad quid; quia ipsum peccatum secundum speciem suam habet quod virtutem tollat. De aliis
autem facile est videre.
|a2 Articulus 2: Utrum circumstantiae peccatum aggravent.
Articulus 2A
AG1
Ad secundum sic proceditur. Videtur quod circumstantiae peccatum non aggravent. Nihil enim augetur nisi ex
suo simili; unde intensio qualitatis quantitatem non auget corporalem, sed additio alterius corporis. Sed
circumstantiae non sunt peccata, sed sunt quaedam peccati accidentia. Ergo peccatum non aggravant.
AG2
Praeterea, tota ratio mali in peccato est ex parte aversionis, non autem ex parte conversionis.
Sed omnes circumstantiae sequuntur peccatum ex parte conversionis. Ergo non aggravant malitiam peccati.
AG3
Praeterea, privationes non intenduntur neque remittuntur. Sed malum privatio quaedam est boni, ut Augustinus
dicit Lib. 3 confess., cap. 7, et in enchirid.. Ergo malitia peccati per circumstantias intendi non potest.
SC1
Sed contra, ex quibus causatur unumquodque, ex eisdem augeri potest. Sed ex circumstantiis inordinatis fit
peccatum, inquantum per defectum circumstantiae modus virtutis corrumpitur. Ergo circumstantiae aggravant
peccatum.
SC2
Praeterea, rhetores ex circumstantiis trahunt argumenta ad accusandum vel excusandum, laudandum vel
vituperandum, ut dictum est. Sed accusatio vel excusatio, laus et vituperium fiunt de bono vel malo, aut minus
bono aut minus malo.
Ergo circumstantiae augent actus bonitatem et malitiam.
CO
Respondeo dicendum ad primam quaestionem, sicut dicit Augustinus in 6 de Trin..
In his quae non mole magna sunt, idem est esse majus quod est esse melius in bonis, sicut et similiter in malis
idem est esse majus quod est esse pejus. Malitia autem in actu peccati ex hoc est quod deficit a debita
proportione ad finem, ad quem proportionatus redditur per debitam commensurationem circumstantiarum, ut
dictum est; et ideo defectus debitae circumstantiae malitiam in actu causat. Et quia per unam circumstantiam
deficientem vel oppositam magis elongatur terminus a debita proportione ad finem; ideo circumstantia facit
actum magis malum vel minus; et secundum hoc dicitur aggravare peccatum.
RA1
Ad primum ergo dicendum, quod ratio illa procedit in illis in quibus est augmentum per additionem; in illis enim
in quibus est augmentum per intensionem non oportet additionem similis in specie fieri, sicut non oportet quod
albedo albedini addatur ad hoc quod fiat magis album, ut dicitur in 4 phys.: et similiter non oportet quod
peccatum peccato addatur ad hoc quod fiat magis peccatum.
RA2
Ad secundum dicendum, quod ex inordinata conversione ad commutabile bonum redditur actus
improportionatus ad conversionem ad finem; et ideo fundamentum aversionis est conversio in peccato; et propter
hoc circumstantiae quae ex parte conversionis se tenent, possunt peccati malitiam augere.
RA3
Ad tertium dicendum, quod quamvis privationes non intendantur ex seipsis, tamen intendi ex causis suis
quandoque dicuntur, sicut caecitas per elongationem ab actu videndi; et similiter ex inordinata conversione
malitia in actu intenditur.
Articulus 2B
AG1
Ulterius. Videtur, quod inter omnes circumstantias magis aggravent locus et tempus. Quia, sicut dicit
Philosophus in 3 ethic., principalia sunt in quibus est actus, de hujusmodi circumstantiis loquens. Sed in quo
signat ipsum tempus et locum. Cum ergo principales circumstantiae magis aggravent, videtur quod tempus et
locus maxime aggravant.
AG2
Praeterea, videtur, quod quis. Quia ex voluntate principaliter oritur peccatum. Sed voluntas se tenet ex parte
agentis. Ergo conditio personae magis aggravat.
AG3
Praeterea, videtur quod ingratitudo in Deum.
Quia peccatum accipit rationem mali ex aversione.
1703

