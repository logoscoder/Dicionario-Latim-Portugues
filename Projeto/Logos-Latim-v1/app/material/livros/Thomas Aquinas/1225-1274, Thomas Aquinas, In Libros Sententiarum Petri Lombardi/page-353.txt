Ad tertium dicendum, quod posse peccare, secundum Anselmum et boetium, non pertinet ad libertatem
voluntatis; sed magis est conditio voluntatis deficientis inquantum est ex nihilo. Sed in hoc attenditur ratio
libertatis, quod possit hoc facere vel non facere, aut hoc vel aliud facere.
RA4
Ad quartum dicendum, quod aliquid est laudabile inferiori naturae, quod in superiori vituperabile esset; sicut
esse ferox in cane et leone est laudabile, sed in homine vituperabile: ita et non peccare cum possit, est laus
hominis, sed blasphemia Dei, si de ipso dicatur.
|a2 Articulus 2: Utrum Deus possit quae sunt impossibilia naturae.
AG1
Ad secundum sic proceditur. Videtur quod ea quae naturae sunt impossibilia, Deus non possit.
Sicut enim dicit Commentator, in 8 metaph., omnis alteratio est ab aliquo agente corporali. Sed Deus est agens
incorporale. Ergo videtur quod nulla alteratio a Deo possit fieri in creatura inferiori, nisi mediante motu
superioris corporis, quod est primum alterans non alteratum.
Sed mediante illo motu nihil impossibile naturae fieri potest. Ergo Deus nihil naturae impossibile facere potest.
AG2
Praeterea, omnis impossibilitas vel necessitas quae est in propositionibus, reducitur ad hoc primum principium,
quod est impossibile simul affirmare et negare, secundum Philosophum.
Sed hoc dicitur Deus non posse quod affirmatio et negatio sint simul vera. Ergo nullum impossibile naturae
facere potest.
AG3
Praeterea, magis est impossibile quod est impossibile per se, quam quod est impossibile per accidens. Sed
impossibile per accidens Deus facere non potest. Ergo nihil eorum quae per se sunt impossibilia.
Probatio mediae. Deus non potest facere quod illud quod est praeteritum non fuerit, ut probatur auctoritate
Hieronymi qui dicit, quod cum cetera Deus possit non potest de corrupta facere virginem; et per Augustinum, et
per Philosophum ubi Agathonem commendat dicentem: hoc solo privatur Deus ingenita facere quae facta sunt.
Sed praeteritum non fuisse, non est impossibile nisi per accidens, quia hoc ipsum quod praeteritum est, prius
quam fieret, contingens erat non esse, ut socratem currere. Ergo non potest facere illud quod est impossibile per
accidens.
AG4
Praeterea, secundum Augustinum, Deus non potest facere aliquid contra rationes quas primitus indidit; et in
quadam Glossa ad Rom. 11 dicitur, quod Deus cum sit auctor naturae, nihil contra naturam facit. Sed ea quae
sunt naturae impossibilia, videntur contra naturam esse. Ergo nihil horum Deus facere potest.
AG5
Sed contra, qui omnia dicit, nihil excludit.
Sed in littera dicitur et probatur, quod Deus omnia potest. Ergo ab ejus omnipotentia impossibilia non
excluduntur.
AG6
Praeterea, Hilarius dicit, quod plus potest Deus facere quam nos possumus dicere, ut habitum est supra, 19 dist.:
quod probatur etiam ex hoc quod habetur Luc. 1, 37: non erit impossibile apud Deum omne verbum. Sed nihil ita
est impossibile quin nos dicere possimus, etiam contingere simul affirmare et negare; quod quidam Philosophi
dixerunt. Ergo videtur quod omnia hujusmodi Deus possit facere.
AG7
Praeterea, magis distat Deus et homo, quam duo contraria. Sed Deus univit humanam naturam divinae. Ergo
multo magis potest facere quod duo contraria sint simul in eodem; ex quo sequitur quod affirmatio et negatio sint
simul vera; et si hoc potest, omnia potest.
AG8
Praeterea, sicut caecitas est contraria dispositio visioni, ita virginitas conceptui. Sed Deus fecit ut virgo manens
virgo conciperet, et mater esset. Ergo potest facere ut caecus manens caecus visum habeat: et sic idem quod
prius.
CO
Respondeo dicendum, quod posse importat respectum medium inter potentem et possibile, sicut scire inter
scientem et scibile: et ideo aliquid posse potest negari ex parte potentis, et aliquid ex parte possibilis. Nullum
autem posse quod sine imperfectione est, negatur de Deo ex parte ipsius Dei potentis, sed negatur ab eo ex parte
ejus posse defectivum, quod non est pure posse, sed admixtum cum non posse; quia potentia ejus defectum
habere non potest. Unde non conceditur quod ipse possit peccare, vel aliquid hujusmodi. Negatur etiam
quandoque Deus aliquid posse ex parte ipsius possibilis, quod nullo modo rationem possibilis habere potest: et
hoc dicimus impossibile esse per se. Et cujusmodi sit hoc, investigandum est.
Sciendum igitur, quod omnis potentia vel est ad esse vel ad non esse, sicut potentia quae est ad corrumpendum.
Unde quidquid non potest habere rationem entis vel non entis, illud non potest esse possibile: et ideo hoc quod
353

