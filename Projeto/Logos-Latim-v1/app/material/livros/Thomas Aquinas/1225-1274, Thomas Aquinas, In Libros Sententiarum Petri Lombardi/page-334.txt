omnia vel intelligenda vel facienda; et quia malum contingit multifariam secundum dionysium, et bonum uno
modo; ideo ut in pluribus flectitur in malum. Sic enim considerata natura humana, nondum est ut agens
perfectum, nisi respectu naturalium operationum; sed tunc est agens perfectum quantum ad omnes suas
operationes, quando jam perfecta est perfectionibus secundis, quae sunt virtutes; et ideo quando determinatur per
perfectionem secundam vel infusam vel acquisitam, tunc determinatur ad unum, vel ad quod tendat ut in majori
parte, sicut in statu viae, vel ut semper, sicut in statu patriae. Et ideo tullius, comparat virtutem naturae, dicens
quod est habitus voluntarius in modum naturae rationi consentaneus; et ideo voluntas perfecta virtute justitiae se
habet ad opera justa, sicut ignis ad motum sursum. Et per hoc etiam patet quod magis servatur ordo providentiae
in bonis quam in malis.
RA5
Ad quintum dicendum, quod quidquid est in mundo, totum ordinatum est; quamvis ratio ordinis nobis non
appareat in quibusdam, et praecipue in voluntariis, cum malis quandoque bona quandoque mala eveniant, et
similiter bonis. Sed ratio ordinis hujus scitur a Deo; sicut medicus scit quare quibusdam aegris quandoque det
calida et quandoque frigida, et similiter sanis; quod tamen ignorans artem admiratur, ut dicit boetius.
Ista tamen inordinatio si diligenter advertitur, invenitur non in his ad quae per se ordinatur humana opera, et quae
per se sunt tantum bona vel mala. Habet enim bonum opus semper sibi adjunctum bonitatis praemium in
perfectione virtutis, quae est bonum humanum, et in consecutione beatitudinis, ad quam opera humana
ordinantur; et e contrario est de malis. Sed ista permixtio videtur accidere in his bonis quae extra hominem sunt,
vel quae non sunt bona ejus inquantum est homo, sicut in bonis corporalibus et in bonis fortunae; cum tamen ista
permixtio semper ordinetur ad id quod est per se hominis bonum, vel gratiae, vel gloriae, secundum apostolum
Rom. 8, 28: diligentibus Deum omnia cooperantur in bonum, vel in justitiae divinae manifestationem; frequenter
enim impii prosperantur in hac vita, ut manifestior appareat in judicio eorum animadversio.
RA6
Ad sextum dicendum, quod ex illa auctoritate innuitur quod non est similiter providentia de brutis et de
hominibus; et hoc verum est, ut ex praedictis, in corp. Art., patet.

|+d40.q1 Distinctio 40, Quaestio 1
|a0 Prologus
Postquam determinavit de scientia Dei in communi, hic specialiter de praedestinatione determinat; et dividitur in
partes duas: in prima determinat quid sit praedestinatio; in secunda determinat de causalitate ejus, utrum scilicet
sit causa prima vel habeat aliam, dist. 41, ibi: si autem quaerimus meritum obdurationis et misericordiae,
obdurationis meritum invenimus, misericordiae autem meritum non invenimus. Prima in duas: in prima
determinat de praedestinatione; in secunda de reprobatione, ibi: cumque praedestinatio sit gratiae praeparatio...
Reprobatio e converso intelligenda est praescientia iniquitatis quorumdam. Prima in duas: in prima ostendit quid
sit praedestinatio, et quorum sit; in secunda determinat de praedestinationis certitudine, ibi: praedestinatorum
nullus videtur posse damnari. Circa quod tria facit: primo ostendit praedestinationis certitudinem; secundo ponit
objectionem in contrarium, ibi: ad hoc autem objiciunt; tertio ponit responsionem, ibi: quibus respondemus.
Circa quod etiam tria facit: primo respondet ad primam objectionem; secundo objicit contra responsionem, ibi:
verumtamen adhuc instant; tertio solvit objectum, ibi: in hujus quaestionis solutione mallem alios audire quam
docere.
Hic est duplex quaestio. Prima est de praedestinatione.
Secunda de reprobatione. Circa primum quaeruntur tria. Primo quid sit praedestinatio.
Secundo, quorum sit. Tertio, de certitudine ejus.
Circa primum quaeruntur duo: 1 utrum praedestinatio sit in creatura, vel tantum in Deo; 2 quid in Deo nominet.
|a1 Articulus 1: Utrum praedestinatio sit aliquid in praedestinato.
AG1
Ad primum sic proceditur. Videtur quod praedestinatio sit aliquid in re praedestinata. Omnis enim actio infert ex
se passionem. Sed cum dicitur, Deus praedestinat, significatur in verbo actus divinus. Ergo videtur quod
respondeat sibi aliqua passio in creatura, quae sit praedestinatio passive dicta, sicut etiam de creatione est;
invenitur enim creatio actio, et creatio passio.
AG2
Praeterea, omnis denominatio fit secundum aliquam formam inhaerentem, sicut secundum qualitatem dicimur
quales. Sed praedestinatione aliquid denominatur, cum praedestinatus dicitur. Ergo videtur quod praedestinatio
sit aliquid in ipso.
AG3

334

