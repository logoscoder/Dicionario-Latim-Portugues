impedimentum; et ideo absolutio per modum indicativum fit, sed praemittitur deprecatio, scilicet misereatur, ut
effectus absolutionis non impediatur.
Tamen non est de esse sacramenti, sed de bene esse ipsius.
RA
Et per hoc patet solutio ad objecta.
|a3 Articulus 3: Utrum sacramentum poenitentiae habeat institutionem.
Articulus 3A
AG1
Ad tertium sic proceditur. Videtur quod sacramentum poenitentiae non habeat institutionem.
Quia illud quod est de jure naturali, non indiget institutione. Sed de dictamine juris naturalis est quod homo
poeniteat de malefactis. Ergo non debet habere institutionem.
AG2
Praeterea, poenitentia eadem est quae est sacramentum et virtus. Sed poenitentiae virtus non habet institutionem,
sicut nec aliae virtutes. Ergo nec poenitentiae sacramentum.
SC1
Sed contra est quod institutio ponitur in definitione sacramenti ab Hugone data, ut supra, 1 dist., patuit.
CO
Respondeo dicendum ad primam quaestionem, quod sacramentum poenitentiae consistit in determinato modo
agendi poenitentiam: qui quidem modus non est similiter apud omnes, nec in omni tempore; et ideo obligatio ad
illum modum est ex aliqua institutione: et propter hoc, sacramentum poenitentiae institutionem habet.
RA1
Ad primum ergo dicendum, quod lex naturalis dictat homini quod sit poenitendum; sed modus talis poenitentiam
agendi qui observatur in sacramento poenitentiae, non est ex legis naturalis dictamine, sed ex institutione.
RA2
Ad secundum dicendum, quod poenitentia est virtus quantum ad hoc quod est de dictamine legis naturalis: et
ideo non habet institutionem inquantum est virtus, sed quantum ad modum determinatum ex quo habet quod sit
sacramentum; et utrumque in una poenitentia invenitur; et ideo eadem poenitentia est sacramentum et virtus, et
quantum ad aliquid de jure naturali, et quantum ad aliquid ex institutione.
Articulus 3B
AG1
Ulterius. Videtur quod ante Christum fuerit hoc sacramentum institutum. Poena enim gehennalis praeparata est
peccatoribus ante peccatum, ut patet per hoc quod dicitur isa. 30, 33: praeparata est ab heri topheth: idest, ab
initio praeparata est poena praedicta impiis. Sed Deus est pronior ad miserendum quam ad puniendum. Ergo
etiam ante peccatum praeparatum est remedium contra peccatum, quod est poenitentia; et sic ante Christum
poenitentia est instituta.
AG2
Praeterea, Dominus sacramentum eucharistiae instituit conficiendo. Ergo poenitentiae sacramentum similiter
instituit poenam imponendo. Sed statim post peccatum in lege naturae poenam peccato imposuit, ut patet genes.
3. Ergo in lege naturae ante Christi adventum sacramentum poenitentiae fuit institutum.
AG3
Praeterea, partes poenitentiae sacramenti sunt contritio et confessio et satisfactio. Sed ante Christum tempore
legis Moysi praecipitur contritio, joel 2, 13: scindite corda vestra, et confessio, Proverb. 28, 13: qui abscondit
scelera sua, non dirigetur; qui confessus fuerit, et reliquerit ea, misericordiam consequetur; et satisfactio Lev. 4
et 5, ubi praecipitur quid pro quolibet peccato offerendum sit. Ergo poenitentiae sacramentum institutum fuit
ante Christi adventum.
SC1
Sed contra, poenitentia est sacramentum perfectionis: quia per eam consequimur remissionem peccatorum. Sed
ante Christi adventum non erant aliqua sacramenta perfectionis: quia neminem ad perfectum adduxit lex; Hebr.
7, 19. Ergo poenitentiae sacramentum non fuit ante adventum Christi institutum.
SC2
Praeterea, sacramentum poenitentiae efficaciam habet ex clavibus ecclesiae. Sed claves non fuerunt ante
adventum Christi. Ergo nec poenitentiae sacramentum.
CO
Ad secundam quaestionem dicendum, quod quando variatur aliquid quod est de essentia rei, non est eadem res
numero; unde cum determinatus modus qui in ecclesia a poenitentibus observatur, sit de essentia hujus
sacramenti; hoc sacramentum non fuit antequam iste modus poenitendi esset. Et quia iste modus non fuit ante
Christi adventum, ideo nec sacramentum poenitentiae antea fuisse debet dici; quamvis esset aliquid simile etiam
1837

