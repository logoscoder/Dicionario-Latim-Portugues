CO
Respondeo dicendum, ad primam quaestionem, quod cum dicit Damascenus, quod passio est motus ab uno in
aliud, non quilibet motus est passio, sed solum alteratio, proprie loquendo, ut dicit Philosophus: quia in hoc solo
motu aliquid a re abjicitur et aliquid imprimitur, quod est de ratione passionis. Motus enim localis est secundum
id quod est extra rem, quod est locus; motus autem augmenti est secundum hoc quod ex eo quod jam est, scilicet
nutrimento, producitur augmentatum in majorem quantitatem. Ad hoc autem quod sit alteratio, requiritur ex parte
alterati quod sit res per se subsistens (aliter enim subjectum motus esse non posset), et quod sit corpus (quia
solum tale movetur, ut in 5 physic., text. 32, probatur), et ulterius quod habeat naturam contrarietati subjectam,
quia alteratio est motus inter contrarias qualitates. Ex parte vero terminorum alterationis requiritur quod una
qualitate expulsa, alia introducatur: sic enim de qualitate in qualitatem transitur. Sed ulterius ad rationem
passionis requiritur quod qualitas introducta sit extranea, et qualitas abjecta sit connaturalis: quod contingit ex
hoc quod passio importat quamdam victoriam agentis super patiens: omne autem quod vincitur, quasi trahitur
extra terminos proprios ad terminos alienos; et ideo alterationes quae contingunt praeter naturam alterati, magis
proprie dicuntur passiones, sicut aegrotationes quam sanationes, sicut patet per Damascenum et per
Philosophum. Unde patet quod illorum corporum tantum est proprie pati quae possunt extra naturam suam trahi;
et haec sunt corruptibilia.
RA1
Ad primum ergo dicendum, quod non omne moveri est pati, nisi communiter et large loquendo, sicut etiam omne
moveri quoddam corrumpi est, secundum Augustinum, et secundum Philosophum, 8 physic..
RA2
Ad secundum dicendum, quod in illuminatione non abjicitur aliqua qualitas, sed tantum recipitur: et ideo non est
passio.
RA3
Ad tertium dicendum, quod Deus qui est superior omni substantia creata, influit rebus ad perfectionem naturae
ipsarum; ideo secundum quod ab ipso recipiunt, non dicuntur proprie pati; neque secundum quod corporalia a
quibuscumque spiritualibus recipiunt.
Articulus 1B
AG1
Ulterius. Quaeritur, utrum anima sit passibilis; et videtur quod non. Sicut etiam formae est agere, ita materiae est
pati. Sed anima non est composita ex materia, ut in 1 Lib., distinct. 8, qu. 5, art. 2, dictum est. Ergo non potest
pati.
AG2
Si dicatur, quod patitur per accidens ad passionem corporis; contra. Passionis terminus est corruptio. Sed anima
non corrumpitur corrupto corpore. Ergo etiam non patitur corpore patiente.
AG3
Praeterea, ex hoc anima movetur per accidens localiter ad motum corporis, quia est in loco corporis per accidens.
Sed nullo modo habet qualitatem corpoream, neque per se neque per accidens.
Ergo nullo modo alteratur, corpore per accidens alterato. Sed passio proprie dicitur in motu alterationis, ut
dicitur.
Ergo anima non patitur per accidens passo corpore.
SC1
Sed contra, ad motum totius, per accidens movetur pars. Sed anima est pars totius compositi, quod patitur. Ergo
et ipsa aliquo modo patitur.
CO
Ad secundam quaestionem dicendum, quod ex dictis de facili potest patere qualiter in anima possit esse passio.
Quia cum anima sit quid incorporeum, sibi proprie non accidit pati, nisi secundum quod corpori applicatur.
Applicatur autem corpori et secundum essentiam suam, secundum quod est forma corporea, et secundum
operationem suarum potentiarum, prout est motor ejus. Secundum autem quod applicatur corpori ut forma, sic
non consideratur ut quid subsistens, sed ut adveniens alteri: unde sic non patitur per se, sed per accidens, sicut
aliae formae moventur motis subjectis compositis. In viribus autem animae quantum ad operationem applicantur
corpori solum vires partis sensitivae et nutritivae. Sed quia operatio virium nutritivae partis est in movere, non in
moveri; ideo secundum eas anima non patitur, sed magis agit. Relinquitur ergo quod pati sit proprie animae
secundum partem sensitivam, ut dicitur in 7 phys.. Sed quia hujusmodi vires non sunt subsistentes, sed formae
organorum corporalium; ideo non dicuntur pati per se, nec anima secundum eas, sed per accidens, inquantum
compositum patitur, ut dicitur in 1 de anima.
Sed quia potentiae apprehensivae sensitivae sunt tantum in recipiendo speciem, quae quidem non recipitur in
sensu per modum rei, sed per modum intentionis; ideo in operatione harum virium est quidem aliquo modo pati,
quantum ad hoc quod sunt vires materiales, et quantum ad hoc quod aliquid recipitur (et propter hoc dicitur in 2
de anima text. 52, quod sentire est quoddam pati)p sed quia sensus non movetur a sensibili secundum
1002

