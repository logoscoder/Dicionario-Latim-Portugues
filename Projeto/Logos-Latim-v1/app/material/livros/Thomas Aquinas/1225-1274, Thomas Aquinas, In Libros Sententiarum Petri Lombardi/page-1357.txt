Ad quintum dicendum, quod ex sacramentis causatur per modum influentiae gratia: nec tamen sacramenta sunt
quae influunt gratiam, sed per quae Deus sicut per instrumenta animae gratiam influit.
RA6
Ad sextum dicendum, quod in transubstantiatione, cum sit quasi quidam motus vel mutatio, duo sunt, scilicet
recessus a termino, et accessus ad terminum. Verba ergo sacramentalia pertingunt instrumentaliter ad
transubstantiationem quantum ad recessum a termino a quo; sed quantum ad accessum ad terminum ad quem
non pertingunt instrumentaliter, nisi dispositive, sicut in aliis sacramentis accidit.
Articulus 4B
AG1
Ulterius. Videtur quod in sacramentis non sit aliqua virtus specialis ad gratiam inducendam.
Quod enim non est in aliquo genere entium, non est ens. Sed hujusmodi virtus non potest reduci ad aliquod
decem generum: quia non est forma substantialis, ut per se patet: neque in aliquod aliorum generum praeter
qualitatem, nec etiam in qualitatem, ut patet discurrenti per quatuor species qualitatis. Ergo non est ens.
AG2
Praeterea, constat quod sacramenta non habent a seipsis hujusmodi virtutem. Si ergo est in eis, oportet quod a
Deo habeant eam: nec est assignare, ut videtur, quando eis data sit. Non enim in ista institutione sacramentorum
dari eis potuit: quia res istae et haec verba tunc non erant, et non enti nihil datur: nec iterum quotidie eis dat hanc
virtutem: quia creatio dicitur esse hoc tempore solum quantum ad animas rationales et quantum ad gratiam: nec
alio modo potest eis dari, nisi in eis creetur: nec iterum est probabile quod tam nobilis virtus creetur in verbis,
quae statim esse desinunt; et res etiam in brevi corrumpuntur. Ergo nullo modo hujusmodi virtus est in
sacramentis.
AG3
Praeterea, dicta virtus non potest computari inter minima bona: quia sic ad gratiam inducendam, quae est de
maximis bonis, efficaciam non haberet: nec iterum inter media, cujusmodi sunt animae potentiae, quibus homo
bene et male utitur: eadem ratione nec iterum inter maxima, cum neque sit gratia, neque virtus mentis. Ergo non
est aliquod bonum, et ita nihil est.
AG4
Praeterea, omne quod recipitur in aliquo, est in eo per modum recipientis; et inde est quod virtus spiritualis non
potest esse in re corporali.
Sed haec virtus, quae ordinatur ad gratiam inducendam, est maxime spiritualis. Ergo non potest esse in rebus
corporalibus.
AG5
Praeterea, unius sacramenti non potest esse nisi una virtus, cum sit ad unum effectum. Sed una virtus non potest
esse in diversis. Ergo cum in sacramento sint plura, scilicet verba et res, videtur quod non possit in sacramento
esse aliqua virtus ad gratiam inducendam.
SC1
Sed contra est, quod Augustinus dicit: quae est vis aquae ut corpus tangat et cor abluat? ergo habet aliquam
virtutem. Similiter etiam beda dicit, quod Christus tactu mundissimae suae carnis vim regenerativam contulit
aquis.
SC2
Praeterea, sacramenta medicinae quaedam sunt.
Sed omnis medicina habet aliquam virtutem per quam fit efficax. Ergo et in sacramentis est aliqua virtus.
CO
Ad secundam quaestionem dicendum, quod propter auctoritates inductas necesse est ponere aliquam virtutem
supernaturalem in sacramentis.
Sustinentes autem primam opinionem dicunt, quod illa virtus non est nisi quidam ordo ad aliquid. Sed hoc nihil
est dictu: quia semper virtus nominat principium alicujus, praecipue prout sumitur hic pro virtute causae. Ad
aliquid autem, sive relatio, non potest esse principium actionis, vel terminus, ut probatur in 5 physic.; et ideo
nullo modo ille ordo potest habere nomen virtutis neque rationem. Et propter hoc dicendum aliter, quod virtus
agendi proportionatur agenti. Unde alio modo oportet ponere virtutem agendi in agente principali; alio modo in
agente instrumentali. Agens enim principale agit secundum exigentiam suae formae; et ideo virtus activa in ipso
est aliqua forma vel qualitas habens completum esse in natura. Instrumentum autem agit ut motum ab alio; et
ideo competit sibi virtus proportionata motui: motus autem non est ens completum sed est via in ens quasi
medium quid inter potentiam puram et actum purum, ut dicitur in 3 physic.. Et ideo virtus instrumenti inquantum
hujusmodi, secundum quod agit ad effectum ultra id quod competit sibi secundum suam naturam, non est ens
completum habens esse fixum in natura, sed quoddam ens incompletum, sicut est virtus immutandi visum in
aere, inquantum est instrumentum motum ab exteriori visibili; et hujusmodi entia consueverunt intentiones
nominari, et habent aliquid simile cum ente, quod est in anima quod est ens diminutum, ut dicitur in 6 metaph..

1357

