Praeterea, sicut conferre sacerdotalem ordinem est episcopi, ita et confirmare. Sed nullus non episcopus ex
mandato Papae posset aliquem in sacerdotem promovere. Ergo nullus ex Papae mandato, qui non sit episcopus,
potest praebere confirmationis sacramentum.
AG3
Praeterea, quicumque potest ex mandato vel ex commissione alicujus baptizare, si sine commissione baptizat
eum qui non est sibi subditus, extra casum necessitatis, baptizatus est, quamvis peccet.
Sed si sacerdos sine commissione alicujus confirmet, non est confirmatum. Ergo non potest ex commissione
Papae confirmare.
SC1
Sed contra est quod in littera dicitur, quod Gregorius in casu permisit quod simplices sacerdotes possent
confirmare.
SC2
Praeterea, majus est ordinem conferre quam confirmare. Sed ex mandato Papae aliqui non episcopi conferunt
quosdam ordines; sicut sunt presbyteri cardinales, qui conferunt minores ordines.
Ergo multo fortius ex mandato Papae potest aliquis simplex sacerdos confirmare.
CO
Ad tertiam quaestionem dicendum, quod circa hoc est multiplex opinio.
Quidam enim dicunt, quod presbyter simplex non possit ex mandato Papae confirmare; et quod dicitur de
Gregorio ad Januarium scribente, exponunt quod illi presbyteri ex mandato Papae non conferebant sacramentum
confirmationis, sed aliquod sacramentale simile illi sacramento, sicut alicui porrigitur panis benedictus loco
eucharistiae. Sed non videtur conveniens, ut talem simulationem in dispensatione sacramentorum induxisset
Gregorius, vel sustinuisset: quia dispensatio sacramentorum pertinet ad veritatem doctrinae, quae non est propter
scandalum dimittenda.
Et ideo alii dicunt, quod auctoritas Papae tanta est quod ejus mandato quilibet potest conferre quod habet, ut
confirmatus confirmare, sacerdos sacerdotium conferre, diaconus diaconatum; non autem mandato ipsius potest
aliquis conferre quod non habet, ut diaconus ordinem sacerdotalem. Sed haec opinio videtur nimis ampla; et ideo
media via secundum alios tenenda est.
Et ideo sciendum est, quod cum episcopatus non addat aliquid supra sacerdotium per relationem ad corpus
Domini verum, sed solum per relationem ad corpus mysticum, Papa per hoc quod est episcoporum summus, non
dicitur habere plenitudinem potestatis per relationem ad corpus Domini verum, sed per relationem ad corpus
mysticum.
Et quia gratia sacramentalis descendit in corpus mysticum a capite, ideo omnis operatio in corpus mysticum
sacramentalis, per quam gratia datur, dependet ab operatione sacramentali super corpus Domini verum; et ideo
solus sacerdos potest absolvere in foro poenitentiali, et baptizare ex officio. Et ideo dicendum, quod promovere
ad illas perfectiones quae non respiciunt corpus Domini verum, sed solum corpus mysticum, potest a Papa, qui
habet plenitudinem pontificalis potestatis, committi sacerdoti, qui habet actum summum super corpus Domini
verum; non autem diacono, vel alicui inferiori, qui non habet perficere corpus Domini verum, sicut nec absolvere
in foro poenitentiali.
Non autem potest simplici sacerdoti committere promovere ad perfectionem quae respicit aliquo modo corpus
Domini verum; et ideo simplex sacerdos ex mandato Papae non potest conferre ordinem sacerdotii: quia ordines
sacri habent actum supra corpus Domini verum, vel supra materiam ejus. Potest autem concedere simplici
sacerdoti quod conferat minores ordines, quia isti nullum actum habent supra corpus Domini verum, vel
materiam ejus, nec etiam supra corpus mysticum habent actum per quem gratia conferatur; sed habent ex officio
quosdam actus secundarios et praeparatorios; et similiter potest concedere alicui sacerdoti quod confirmet: quia
confirmatio perficit eum in actu corporis mystici, non autem habet aliquam relationem ad corpus Domini verum.
RA
Et per hoc de facili patet solutio ad objecta.
|a2 Articulus 2: Utrum Christus debuerit sacramentum confirmationis accipere.
Articulus 2A
AG1
Ad secundum sic proceditur. Videtur quod Christus debuerit sacramentum confirmationis accipere.
Sacramentum enim confirmationis confert majorem plenitudinem gratiae quam baptismus. Sed Christus baptizari
voluit, ut tactu mundissimae suae carnis efficaciam baptismo praeberet. Ergo similiter debuit confirmationem
accipere.
AG2
Praeterea, confirmatio ad hoc datur ut homo in confessione veritatis usque ad mortem firmiter stet. Sed Christus
dedit omnibus exemplum pro veritate moriendi. Ergo hoc sacramentum maxime debuit accipere.
SC1
1475

