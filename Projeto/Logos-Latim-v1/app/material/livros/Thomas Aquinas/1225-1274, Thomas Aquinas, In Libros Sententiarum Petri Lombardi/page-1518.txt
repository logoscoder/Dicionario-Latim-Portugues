Tertia est corporalis intrinseca, sicut quando phlegma dulce ad linguam decurrit, somniat homo comedere dulcia;
unde medici ex somnis, corporis dispositionem conjiciunt. Pollutio ergo quandoque ex illusione accidit, quando
phantasmata per causam extrinsecam spiritualem, scilicet Daemones, commoventur; quandoque ex reliquiis
praeteritarum cogitationum, quod est causa spiritualis intrinseca; quandoque ex causa intrinseca naturali: quae
quidem causa vel fuit voluntati subjecta, et est quando ex superfluitate cibi aut potus praecedente pollutio accidit;
vel non fuit voluntati subjecta, sicut sive accidat ex debilitate naturae impotentis retinere semen, sive ex ejus
virtute superflua expellentis, sive quocumque alio modo, quod in idem redit.
Secundo distinguitur pollutio quantum ad modum: quia quandoque accidit sine imaginatione, quandoque cum
imaginatione; et hoc dupliciter: quia quandoque in ipsa somni imaginatione homo turpitudini consentit,
quandoque dissentit, et tamen pollutio accidit. Quando ergo sine imaginatione pollutio accidit, signum est quod
pollutio ex causa sit corporali intrinseca. Sed quando cum imagine, potest sic vel sic esse. In omnibus igitur
praedictis pollutionibus corporalis immunditia est communis; sed quaedam mentis hebetatio non est nisi in illis
pollutionibus quae cum imaginatione accidunt: quia in illis quae sine imaginatione accidunt, anima nihil
participare videtur. Nulla autem dictarum est peccatum, ut ex dictis patet, sed potest esse effectus peccati
significans praecedens peccatum veniale vel mortale. Peccatum autem mortale ex necessitate praecepti a
perceptione eucharistiae impedit, quia mortaliter peccat qui cum conscientia peccati mortalis accedit. Hebetudo
autem mentis et immunditia corporalis est quaedam indecentia honestatis: quia indevotio quaedam videtur sic
accedere, nisi necessitas urgeat. Et ideo considerandum est, utrum in causa pollutionis possit inveniri peccatum
praecedens: quia cogitatio turpium quandoque est sine peccato, sicut cum in cogitatione tantum manet, ut cum
quis disputans de talibus, oportet quod loquens cogitet; aliquando etiam cum peccato veniali, quando ad
affectionem cogitatio pertingens in sola delectatione finitur; quandoque etiam cum mortali, quando consensus
adjungitur.
Et quia cogitationi tali de propinquo est delectatio, et delectationi consensus, inde etiam in dubium potest verti,
utrum sequens pollutio ex peccato acciderit, vel non, et aut veniali, aut mortali; satis tamen probabiliter potest
conjici non praecessisse consensum, quando in ipsa somni imaginatione anima dissentit; non tamen oportet
quod, si consentiat, consensus in vigilando praecesserit: quia hoc potest accidere propter ligamen judicii rationis,
quod quandoque magis quandoque minus est liberum in somno. Unde in tali pollutione si ad causam recurrens
dubitet de consensu, omnino abstinere debet. Si autem expresse inveniat consensum non praecessisse, et
necessitas urgeat, aut aliqua causa potior reformet actum, potest accedere, aut etiam celebrare non obstante
corporis immunditia, aut hebetatione mentis: alias si necessitas non incumbat, videtur non exhibere debitam
reverentiam sacramento. Non tamen si celebrat, mortaliter peccat, sed venialiter, sicut cum quis quandoque
mentis evagationem patitur. Quando autem ex illusione accidit, si illusionis causa in nobis praecessit, puta cum
quis indevotus ad dormiendum accesserit; idem est judicium ac de pollutione quae ex cogitatione praecedenti
causatur. Si autem in nobis causa non praecesserit, immo magis causa contraria, et hoc frequenter accidat, et
praecipue in diebus quibus quis communicare debet; signum est quod diabolus homini fructum eucharistiae
percipiendae auferre conatur. Unde in tali casu consultum fuit cuidam monacho, ut in collationibus patrum
legitur, quod, communicaret; et sic diabolus videns se non posse consequi intentum, ab illusione cessavit. Si
autem ex cibo praecedenti aut potu acciderit, idem est judicium ac de pollutione quae ex turpi cogitatione
processit; nisi intantum quod non ita de facili accidit peccare mortaliter in sumptione cibi sicut in cogitatione
turpi. Et quia aliquando haec pollutio sine imaginatione accidit, illa vero nunquam; illa autem quae ex naturae
dispositione accidit, non est signum alicujus peccati, sed potest hebetationem mentis inducere, si cum
imaginatione contingat, immunditiam autem corporalem habet; ideo si necessitas immineat, vel devotio
exposcat, talis non impeditur, et praecipue quando non cum imaginatione accidit. Tamen si propter reverentiam
abstineat, laudandus est, quando infirmitas non est perpetua. Et quia non ita de facili potest percipi ex qua causa
contingat, ideo tutius est abstinere, nisi necessitas incumbat. Debet autem abstinere, ut dicunt, usque ad
vigintiquatuor horas: quia in tali spatio natura deordinata per corporalem immunditiam et mentis hebetationem,
reordinatur.
RA1
Ad primum ergo dicendum, quod quamvis peccatum quodlibet veniale magis ad impuritatem pertineat mentis
secundum se quam pollutio nocturna, et secundum hoc magis Deo displiceat; tamen peccatum veniale non ita
hebetat animam et corpus inquinat, nec ita de facili est signum peccati mortalis, sicut pollutio; et ideo ratio non
sequitur.
RA2
Ad secundum dicendum, quod non esset consulendum alicui quod statim post peccatum mortale etiam contritus
et confessus, ad eucharistiam accederet; sed deberet, nisi magna necessitas urgeret, per aliquod tempus propter
reverentiam abstinere; et praeterea confessio purgat maculam mentis, non autem immunditiam corporalem et
hebetudinem, quae contingit in mente ex depressione ipsius ad carnem.
RA3
Ad tertium dicendum, quod quidam dicunt quod homo debet peccare venialiter, ut alium a peccato mortali
impediat. Sed hoc dictum contradictionem implicat: quia ex hoc ipso quod dicitur peccatum, ponitur indebitum
1518

