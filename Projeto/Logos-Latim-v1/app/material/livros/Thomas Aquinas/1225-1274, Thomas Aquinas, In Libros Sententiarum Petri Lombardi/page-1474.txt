Ad tertium dicendum, quod omnia sacramenta indigent aequaliter intentione; sed illa quae omnibus sunt
conferenda, non indigent discretione, qua unus repellatur, et alius admittatur: quia a sacramentis necessitatis
nullus debet excludi; et ideo cuilibet etiam sacerdoti committitur illa sacramenta conferre, non autem illa quibus
aliquis ad statum perfectionis promovetur.
Articulus 1B
AG1
Ulterius. Videtur quod sacerdos simplex, etiam si non sit episcopus, possit confirmare. Baptismus enim quantum
ad aliquid est majoris efficaciae quam confirmatio. Sed sacerdos ex suo officio potest baptizare.
Ergo et confirmare.
AG2
Praeterea, sicut confirmationis sacramentum ad perfectionem pertinet, ita et eucharistiae, secundum dionysium.
Sed sacerdos est proprius minister sacramenti eucharistiae. Ergo ipse potest confirmare.
AG3
Praeterea, in sacramentis ex parte conferentis requiritur ordo et intentio. Sed episcopus non habet aliquem
ordinem vel characterem quem non habeat simplex sacerdos. Ergo sicut episcopus, ita et sacerdos potest
confirmare, si intentionem confirmandi habeat.
SC1
Sed contra, soli episcopi in loco apostolorum succedunt. Sed soli apostoli in primitiva ecclesia manus
imponebant, quod erat confirmare. Ergo soli episcopi nunc possunt confirmare.
SC2
Praeterea, in ordine ecclesiasticae hierarchiae, secundum dionysium, soli episcopi sunt perfectores. Sed,
secundum eumdem, sicut aliquis per exorcismum purgatur, et per baptismum illuminatur, ita per confirmationem
chrismatis perficitur. Ergo soli episcopi possunt confirmare.
CO
Ad secundam quaestionem dicendum, quod in omnibus artibus et potentiis ordinatis, vel habitibus, ita est quod
ultima perfectio reservatur inducenda per supremam artem in genere illo; sicut artes quae operantur circa
materiam navis, reservant inductionem formae arti superiori, quae navim compaginat; et illa reservat ulterius
finem, scilicet usum navis, arti superiori, scilicet gubernatoriae.
Unde cum episcopi in ecclesiastica hierarchia teneant supremum locum, illud quod est ultimum in actionibus
hierarchicis, eis reservandum fuit. Et quia perficere aliquem hoc modo quod sit supra communem statum
aliorum, est supremum in actionibus hierarchicis, ideo sacramentum confirmationis et ordinis, quibus hoc
efficitur, solis episcopis dispensanda reservantur.
RA1
Ad primum ergo dicendum, quod baptismus, cum sit sacramentum necessitatis, communiter omnibus competit;
et ideo per ipsum non ponitur aliquis supra communem statum, sicut fit per confirmationem, ut prius etiam
dictum est.
RA2
Ad secundum dicendum, quod eucharistia, sicut confirmatio et ordo, est sacramentum perficiens; sed in hoc
differt ab aliis, quia in ordine et confirmatione illud quod est ibi res et sacramentum, est aliquid in suscipiente
acquisitum; et ideo suscipientem haec sacramenta promovent ad perfectionem quamdam ultra communem
statum fidelium; sed eucharistia habet illud quod est res et sacramentum, in se, non in suscipiente; et ideo per
sumptionem eucharistiae non acquirit aliquis perfectionem ultra communem statum, cum non imprimatur
character; sed perficit unumquemque in suo statu; et ideo etiam secundum dionysium cuilibet sacramento
eucharistiae perceptio adjungitur; et ideo non est simile de eucharistia et de aliis.
RA3
Ad tertium dicendum, quod quamvis episcopus non habeat aliquem ordinem supra sacerdotem, secundum quod
ordines distinguuntur per actus relatos ad corpus Domini, verumtamen habet aliquem ordinem supra sacerdotem,
secundum quod ordines distinguuntur per actus supra corpus mysticum.
Unde dionysius in eccles. Hierarch., ponit episcopatum ordinem; unde et cum quadam consecratione dignitas
episcopalis confertur; et ideo in promotione membrorum corporis mystici aliquid potest competere episcopo
quod non competit simplici sacerdoti.
Articulus 1C
AG1
Ulterius. Videtur quod sacerdos simplex ex commissione Papae non possit confirmare. Sicut enim se habet hoc
quod est sacerdotis ad sacerdotem, ita quod est episcopi ad episcopum. Sed nullus non sacerdos potest propter
Papae commissionem eucharistiam conficere, quod est sacerdotum.
Ergo similiter ex commissione Papae nullus potest non episcopus confirmare, quod est episcopi.
AG2
1474

