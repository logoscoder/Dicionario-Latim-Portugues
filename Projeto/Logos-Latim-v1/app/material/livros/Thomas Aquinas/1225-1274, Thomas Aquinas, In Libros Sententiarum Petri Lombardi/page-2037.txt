se, aliam deformitatem nisi quae ad genus luxuriae pertinet, est enim soluti cum soluta; et dicitur fornicatio a
fornice, quia juxta fornices, idest arcus triumphales, et in aliis locis ubi homines conveniebant, congregabantur
meretrices, et ibi polluebantur.
Sed stuprum, quod est illicita virginum defloratio, addit aliam deformitatem, scilicet damnificationem mulieris
violatae, quae non est ita apta ad nubendum sicut ante; et haec damnificatio etiam per se specialem legis
prohibitionem habet.
Similiter etiam adulterium, quod est alterius tori violatio, addit specialem deformitatem alterius generis, quae est
ex usu rei alienae illicito, quod pertinet ad genus injustitiae. Similiter etiam incestus, qui est consanguinearum
vel affinium abusus, ab incendio nomen habens, vel a privatione castitatis, quasi antonomastice, quia castitatem
violat in illis qui maximo foedere conjunguntur, addit specialem deformitatem, scilicet naturalis foederis
violationem. Similiter etiam raptus, qui committitur ex hoc quod puella a domo patris violenter abducitur, ut
corrupta in matrimonium habeatur, sive vis puellae seu parentibus illata constiterit, patet quod alterius generis
deformitatem addit, scilicet violentiam, quam lex in quacumque re prohibet; et sic patet quod sunt diversae
species peccatorum; unde etiam circumstantiae quibus diversificantur, non sunt in confessione omittendae.
RA1
Ad primum ergo dicendum, quod materialis diversitas in proposito habet secum annexam formalem diversitatem
objecti; ideo sequitur diversitas in specie.
RA2
Ad secundum dicendum, quod illa species luxuriae quae non addit aliquam specialem deformitatem alterius
generis, retinet sibi nomen commune, nec dividitur contra alias species, nisi secundum quod accipitur cum
praecisione illorum quae per alias species adduntur.
Articulus 4B
AG1
Ulterius. Videtur quod dividat species luxuriae inconvenienter. Quia apostolus, Ephes. 5, 3, videtur tantum duas
species ponere, ubi dicitur: fornicatio et omnis immunditia... Non nominetur in vobis.
AG2
Praeterea, ad Coloss. 3, ponuntur quatuor species, scilicet fornicatio, immunditia, concupiscentia, libido.
AG3
Praeterea, ad Galatas 5, ponuntur aliae species quatuor; scilicet fornicatio, immunditia, impudicitia, luxuria. Ergo
cum ipse praetermittat has species, videtur insufficienter dividere.
AG4
Praeterea, maximum peccatum in genere luxuriae est peccatum contra naturam. Sed de illo nullam facit
mentionem. Ergo videtur insufficiens.
AG5
Praeterea, plus distat vidua a meretrice quam virgo a vidua. Sed luxuria quae committitur cum virgine,
distinguitur ab illa quae committitur cum vidua. Ergo et illa quae committitur cum vidua, deberet distingui ab illa
quae committitur cum meretrice.
AG6
Praeterea, Isidorus dicit, quod stuprum est virginum illicita defloratio, quando scilicet pactio conjugalis non
praecessit. Sed hoc est etiam in raptu. Ergo raptus non debet contra stuprum distingui.
AG7
Praeterea, inter species luxuriae nominatur etiam sacrilegium, quod committitur cum aliquis violat mulierem Deo
consecratam, vel cum qua habet spiritualem cognationem. Ergo cum hoc praetermittat, videtur insufficiens.
CO
Ad secundam quaestionem dicendum, quod species luxuriae distinguuntur primo per concubitum secundum
naturam et contra naturam.
Sed quia luxuria contra naturam innominabilis est, relinquatur. Si autem sit peccatum in concubitu secundum
naturam, tunc aut non addit aliquam deformitatem super luxuriae genus, et sic est fornicatio: aut addit; et hoc
dupliciter; quia vel quantum ad modum agendi, et sic est raptus, qui violentiam importat; vel ex conditione ejus
cum qua luxuria committitur; et haec conditio vel est ipsius absolute, sicut virginitas, et sic est stuprum; vel est
ipsius in ordine ad alterum; et hoc, vel ad concumbentem cum ea, sicut est conditio affinitatis vel
consanguinitatis, et sic est incestus; vel ad alium aliquem, sicut est matrimonium; et sic est adulterium.
RA1
Ad primum ergo dicendum, quod immunditia ponitur pro omni luxuriae specie, quae addit deformitatem
specialem supra genus luxuriae; et sic comprehendit alias quatuor species.
RA2
Ad secundum dicendum, quod illae quatuor differentiae sic distinguuntur; quia vel est secundum naturam, et sic
ponitur fornicatio quantum ad actum exteriorem, concupiscentia quantum ad actum interiorem: vel contra

2037

