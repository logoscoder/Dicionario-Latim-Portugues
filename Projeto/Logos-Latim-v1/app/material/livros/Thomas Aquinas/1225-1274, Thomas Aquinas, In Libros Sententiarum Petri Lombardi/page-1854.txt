quando videntur perducere ad periculum mortis; et si homo illum articulum evadat eadem infirmitate durante, et
iterum ad similem statum per illam infirmitatem reducatur, iterum potest inungi: quia jam est quasi alius
infirmitatis status, quamvis non sit alia infirmitas simpliciter.
RA
Et per hoc patet solutio ad objecta.
EX
Praeter praemissa est etiam aliud sacramentum scilicet unctio infirmorum. Videtur quod male ordinet: quia cum
hoc sacramentum exeuntibus detur, deberet ultimo poni. Et dicendum, quod alia duo quae sequuntur, ordinantur
ad bonum commune ecclesiae, vel totius humanae speciei.
Bonum autem unius est prius quam bonum multorum, quod ex singularibus bonis consurgit; unde hoc
sacramentum debuit ultimo poni inter illa quae ordinantur ad bonum unius personae, et ante illa quae ordinantur
ad bonum multitudinis.
Quae dicitur principalis: quia in ea sola imprimitur character, et datur spiritus sancti plenitudo ad robur.
Capita regum et pontificum unguntur. Contra est quod reges non unguntur secundum consuetudinem ecclesiae
chrismate in capite, sed oleo in scapulis. Et dicendum, quod illa unctio regum non est sacramentum; et ideo
secundum diversas consuetudines potest diversimode fieri.
Vel dicendum, quod exponendum est, regum et pontificum, idest eorum qui habent sacerdotium regale, ut pro
eodem sumatur utraque gens.
Sed ex contemptu vel negligentia, contra. Negligentia in his quae non sunt de necessitate salutis, non est
damnabilis. Hoc autem sacramentum non est de necessitate salutis. Et dicendum quod hoc magis accipiendum
est copulative quam disjunctive: non enim quaelibet negligentia, sed ex contemptu procedens, vel contemptum
inducens, damnabilis est.
Non potest confici nisi de pane consecrato: non quod panis consecratus sit materia sacramenti, sed quod ipse
panis consecratus sit sacramentum.

|+d24.q1 Distinctio 24, Quaestio 1
|a0 Prologus
Postquam determinavit Magister de sacramentis quae ordinantur in remedium unius personae, hic determinat de
sacramentis quae ordinantur in remedium totius ecclesiae; et dividitur in partes duas: in prima determinat de
sacramento ordinis, quod ordinatur ad spiritualem multiplicationem et gubernationem ecclesiae; in secunda de
matrimonio, quod ordinatur ad multiplicationem materialem fidelium, 26 dist., ibi: cum alia sacramenta post
peccatum et propter peccatum exordium sumpserint, matrimonii sacramentum etiam ante peccatum legitur
institutum a Domino. Prima in duas: in prima determinat de sacramento ordinis; in secunda de conferentibus hoc
sacramentum, dist. 25, ibi: solet quaeri, si haeretici... Possint tradere sacros ordines. Prima in duas: in prima de
ordinibus; in secunda de quibusdam officiis vel dignitatibus quae ad ordines consequuntur, ibi: sunt et alia
quaedam non ordinum, sed dignitatum vel officiorum nomina. Prima in duas: in prima determinat de ordinibus
distinctis; in secunda, quid inter se commune habeant, ibi: si autem quaeratur, quid sit quod hic vocatur ordo;
sane dici potest, signaculum esse. Prima in duas: in prima ponit numerum distinctorum ordinum; in secunda de
eis prosequitur, ibi: in sacramento igitur septiformis spiritus septem sunt gradus ecclesiastici.
Circa primum tria facit: primo ponit numerum ordinum; secundo effectum quem habent in suscipientibus, ibi: illi
vero in quorum mentibus diffusa est septiformis gratia spiritus sancti, cum ad ecclesiasticos ordines accedunt, in
ipsa spiritualis gradus promotione ampliorem gratiam percipere creduntur; tertio conditiones quas in eis
requirunt, ibi: tales autem ad ministerium spirituale eligendi sunt clerici, qui digne possint dominica sacramenta
tractare.
In sacramento ergo septiformis spiritus septem sunt gradus ecclesiastici. Hic prosequitur de ordinibus; et circa
hoc facit tria: primo determinat quoddam quod praeexigitur ad ordines, scilicet corona; secundo de ipsis
ordinibus prosequitur, ibi: ostiarii iidem et janitores sunt; tertio ostendit quamdam ordinum dictorum
differentiam, ibi: cumque omnes sint spirituales et sacri, excellenter tamen canones duos tantum sacros ordines
appellari censent. Secunda pars in septem partes dividitur, secundum quod de septem ordinibus prosequitur, quae
partes per se patent in littera.
Sunt et alia quaedam non ordinum, sed dignitatum vel officiorum nomina. Hic determinat de nominibus, quibus
non ordines, sed dignitates vel officia exprimuntur; et circa hoc duo facit: primo determinat de nominibus
dignitatum; secundo de nominibus officiorum, ibi: vates a VI mentis appellati sunt. Circa primum tria facit:
primo exponit nomen episcopatus, quod ad dignitatem pertinet; secundo ponit ejus distinctionem, ibi: ordo autem
episcoporum quadripartitus est; tertio ponit distinctionis originem, ibi: horum autem distinctio etc., a gentilibus
introducta videtur.

1854

