Articulus 3C
AG1
Ulterius. Videtur quod ignis ille non involvet reprobos. Quia Malach. 3, super illud: purgabit filios levi, dicit
Glossa: duos ignes legimus futuros: unum qui purgabit electos, et praecedet judicium; alterum qui reprobos
cruciabit. Sed hic est ignis inferni, qui malos involvet: primus autem est ignis finalis conflagrationis. Ergo ignis
finalis conflagrationis non erit ille qui malos involvet.
AG2
Praeterea, ignis ille Deo obsequitur in purgatione mundi. Ergo deberet remunerari aliis elementis remuneratis, et
praecipue cum ignis sit nobilissimum elementorum. Non ergo videtur quod in infernum debeat dejici in
damnatorum poenam.
AG3
Praeterea, ignis qui malos involvet, erit ignis inferni. Sed ignis ab initio mundi praeparatus est damnatis; unde
Matth. 5, 41: ite maledicti in ignem aeternum, qui praeparatus est diabolo etc., et Isai. 30, 33: parata est ab heri
tophet, a rege praeparata etc.; Glossa: ab heri, idest ab initio; tophet, idest vallis Gehennae. Sed ignis ille finalis
conflagrationis non fuit ab initio praeparatus, sed ex concursu mundanorum ignium generabitur. Ergo ille ignis
est alius ab igne inferni, qui reprobos involvet.
SC1
In contrarium est quod in Psal. 96, 3, de igne illo dicitur, quod inflammabit in circuitu inimicos ejus.
SC2
Praeterea, Dan. 7, 10, dicitur: igneus fluvius rapidusque egrediebatur a facie ejus; Glossa: ut peccatores traheret
in Gehennam. Loquitur autem auctoritas illa de igne illo de quo nunc est mentio, ut patet per quamdam Glossam,
quae ibi dicit: ut bonos purget et malos puniat.
Ergo ignis finalis conflagrationis in infernum cum reprobis demergetur.
CO
Ad tertiam quaestionem dicendum, quod tota purgatio mundi et innovatio ad purgationem et innovationem
hominis ordinabitur; et ideo oportet ut mundi purgatio et innovatio purgationi et innovationi humani generis
respondeat.
Humani autem generis purgatio quaedam erit, quando mali segregabantur a bonis; unde dicitur Luc. 3, 17: cujus
ventilabrum est in manus sua, et purgabit aream suam, et congregabit triticum suum, idest electos, in horreum
suum; paleas autem, idest reprobos, comburet igne inextinguibili.
Unde ita erit de purgatione mundi, quod quidquid erit turpe et foedum, in infernum cum reprobis retrudetur;
quidquid autem erit pulchrum et nobile, in superioribus reservabitur ad gloriam electorum; et ita etiam erit de illo
igne conflagrationis, sicut dicit basilius super illud Psal. 28: vox Domini intercidentis flammam ignis: quia quo
ad calidum ustivum, et quantum ad id quod in igne grossum reperietur, descendet ad inferos ad poenam
damnatorum; quod vero est ibi subtile et lucidum, remanebit superius ad gloriam electorum.
RA1
Ad primum ergo dicendum, quod ignis qui purgabit electos ante judicium, erit idem cum igne conflagrationis
mundi; quamvis quidam contrarium dicant. Convenit enim ut, cum homo sit pars mundi, eodem igne purgetur
homo et mundus. Dicuntur autem duo ignes qui purgabit bonos et qui cruciabit malos, et quantum ad officium, et
aliquo modo quantum ad substantiam: quia non tota substantia ignis purgantis in infernum retrudetur, uti dictum
est.
RA2
Ad secundum dicendum, quod in hoc ignis ille remunerabitur, quia illud quod est grossum in eo, separabitur ab
ipso, et retrudetur in infernum.
RA3
Ad tertium dicendum, quod sicut gloria electorum post judicium erit major quam ante, ita et poena reproborum;
et ideo sicut claritas superiori creaturae addetur ad augmentandum gloriam electorum; ita et quidquid est turpe in
creaturis, retrudetur in infernum ad augmentandum miseriam damnatorum; et ita igni ab initio praeparato in
inferno non est inconveniens si alter ignis addatur.
EX
Illi saltem verba judicis audient etc.. Verba haec accipienda sunt non vocalia, sed mentalia, ut supra dictum est.
Et peribit caelum et terra non secundum substantiam, sed secundum speciem. Species hic dicitur corruptibilitas
elementorum, et alia quae ad ignobilitatem eorum spectant.
Ministerio Angelorum virtute Dei cooperante mittentur mali in caminum ignis. Hoc intelligendum est de bonis
Angelis quantum ad praeceptum, sed de malis Angelis quantum ad executionem.

|+d48.q1 Distinctio 48, Quaestio 1

2185

