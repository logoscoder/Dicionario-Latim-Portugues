Quamvis enim culpa quo ad maculam sine contritione non dimittatur, tamen hoc sacramentum per gratiam quam
infundit, facit quod ille motus liberi arbitrii in peccatum sit contritio, sicut etiam in eucharistia et confirmatione
potest accidere.
Similiter etiam et reatum poenae temporalis dimittit, sed ex consequenti, inquantum debilitatem tollit, quia
eamdem poenam levius portat fortis quam debilis; unde non oportet quod propter hoc minuatur satisfactionis
mensura. Reliquiae autem peccati non dicuntur hic dispositiones ex actibus relictae, quae sunt quidam habitus
inchoati, sed quaedam spiritualis debilitas in ipsa mente existens: qua sublata, etiam eisdem habitibus vel
dispositionibus manentibus, non ita potest inclinari mens ad peccata.
RA3
Ad tertium dicendum, quod quando sunt multae actiones ordinatae ad unum effectum, ultima est formalis
respectu omnium praecedentium, et agit in virtute earum; et ideo in ultima unctione gratia infunditur, quae
effectum sacramento praebet.
Articulus 2B
AG1
Ulterius. Videtur quod sanitas corporalis non sit effectus hujus sacramenti. Omne enim sacramentum est
medicina spiritualis. Sed spiritualis medicina ad spiritualem sanitatem ordinatur, sicut corporalis ad corporalem.
Ergo sanitas corporalis non est effectus hujus sacramenti.
AG2
Praeterea, sacramentum semper habet effectum suum in eo qui non fictus accedit. Sed quandoque non sanatur
corporaliter suscipiens hoc sacramentum, quantumcumque devotus accipiat. Ergo sanitas corporalis non est
effectus ejus.
AG3
Praeterea, efficacia hujus sacramenti Jacob. 5 nobis ostenditur. Sed ibi non attribuitur sanationis effectus
unctioni, sed orationi; dicit enim: oratio fidei sanabit infirmum. Ergo corporalis sanatio non est effectus hujus
sacramenti.
SC1
Sed contra, operatio ecclesiae habet majorem efficaciam post Christi passionem quam ante. Sed ante oleo inuncti
per apostolos sanabantur, ut patet Marc. 6. Ergo et nunc habet effectum in corporali sanatione.
SC2
Praeterea, sacramenta significando efficiunt.
Sed baptismus per ablutionem corporalem, quam exterius facit, significat et efficit spiritualem. Ergo et extrema
unctio per sanationem corporalem, quam exterius efficit, significat et causat spiritualem.
CO
Ad secundam quaestionem dicendum, quod sicut baptismus per ablutionem corporalem facit spiritualem
emundationem a maculis spiritualibus; ita hoc sacramentum per medicationem sacramentalem exteriorem facit
sanationem interiorem. Et sicut ablutio baptismi habet effectum corporalis ablutionis, quia etiam corporalem
mundationem facit; ita etiam extrema unctio habet effectum corporalis medicationis, scilicet corporalem
sanationem. Sed haec est differentia: quia corporalis ablutio ex ipsa naturali proprietate elementi facit
corporalem mundationem; et ideo semper eam facit; sed extrema unctio non facit corporalem sanationem ex
proprietate naturali materiae, sed ex virtute divina, quae operatur rationabiliter. Et quia ratio operans nunquam
inducit secundarium effectum nisi secundum quod expedit ad principalem; ideo ex hoc sacramento non sequitur
corporalis sanatio semper, sed quando expedit ad spiritualem sanationem; et tunc semper eam inducit, dummodo
non sit impedimentum ex parte recipientis.
RA1
Ad primum ergo dicendum, quod objectio illa probat quod corporalis sanitas non sit effectus principalis hujus
sacramenti; et hoc verum est.
RA2
Ad secundum patet solutio ex dictis.
RA3
Ad tertium dicendum, quod oratio illa est forma istius sacramenti, ut dicetur, et ideo hoc sacramentum ex sua
forma habet efficaciam, quantum est de se, ad sanitatem corporalem.
Articulus 2C
AG1
Ulterius. Videtur quod hoc sacramentum characterem imprimat. Character enim est signum distinctivum. Sed
sicut baptizatus distinguitur a non baptizato, ita unctus a non uncto. Ergo sicut baptismus imprimit characterem,
ita extrema unctio.
AG2
Praeterea, in ordinis et confirmationis sacramentis est unctio, sicut et in hoc sacramento.
1843

