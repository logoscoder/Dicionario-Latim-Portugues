Ad secundum dicendum, quod de dilectione quam aliquis scit se habere, nescit utrum sit dilectio caritatis; unde
sicut homo nescit habere gratiam, ita nescit se habere caritatem.
RA3
Ad tertium dicendum, quod timor non requirit participationem divinae vitae, sicut amor caritatis; et ideo non est
simile de timore et amore.

|+d27.q3 Distinctio 27, Quaestio 3
|a0 Prologus
Deinde quaeritur de actu caritatis, secundum quem diligitur Deus; quia de dilectione proximi infra erit locus
quaerendi.
Quaeruntur autem quatuor: 1 utrum Deus immediate per suam essentiam possit amari; 2 utrum possit totaliter
amari; 3 utrum dilectio qua Deum diligimus, habeat modum; 4 utrum ille modus qui in praecepto de caritate
implicatur, scilicet: ex toto corde etc. Possit in via servari.
|a1 Articulus 1: Utrum Deus per essentiam suam in statu viae possit a nobis amari.
AG1
Ad primum sic proceditur. Videtur quod Deus non possit a nobis in statu viae immediate amari. Intellectus enim
velocior est quam affectus: unde dicit Augustinus, quod praecedit intellectus; sequitur tardus aut nullus affectus.
Sed intellectus noster in statu viae non potest Deum immediate videre. Ergo nec affectus amare.
AG2
Praeterea, amor non potest esse incogniti et non visi; unde Philosophus in 9 ethic., dicit, quod nullus amare
incipit specie non praedelectatus. Sed in statu viae non videmus essentiam divinam. Ergo nec ipsum immediate
per essentiam amare possumus.
AG3
Praeterea, cognitio patriae excedit cognitionem viae, inquantum homo in patria videt Deum per essentiam
immediate. Si ergo in via homo Deum immediate amaret, caritas patriae non excederet caritatem viae.
AG4
Praeterea, ex hoc contingit quod Deum in statu viae immediate videre non possumus, quia ex visibilibus in
invisibilium cognitionem devenimus.
Sed similiter devenimus ex amore visibilium in amorem invisibilium; unde Gregorius dicit in quadam homil.:
regnum caelorum rebus terrenis simile dicitur, ut per hoc quod animus novit diligere, discat et incognita amare;
et in praefatione dicitur: ut dum visibiliter Deum cognoscimus, per hunc in invisibilium amorem rapiamur. Ergo
similiter in statu viae non diligimus Deum immediate.
AG5
Praeterea, voluntas, quae est prima radix peccati, magis debuit corrumpi per peccatum quam aliqua alia
potentiarum animae. Sed intellectus non potest actum suum, qui est videre, exercere circa Deum immediate.
Ergo neque voluntas actum delectationis.
SC1
Sed contra, Augustinus in Lib. Confess.: vae illis qui diligunt nutus tuos pro te. Nutus autem divini dicuntur
participatio bonitatis divinae in creaturis.
Ergo Deus amatur a sanctis in statu viae immediate, non solum secundum quod ejus bonitas in creaturis
participatur.
SC2
Praeterea cognitio viae, propter hoc quod Deum mediantibus creaturis cognoscit, evacuatur, et est aenigmatica.
Sed caritas nunquam excidit, 1 corinth. 13. Ergo non diligit Deum mediante creatura.
SC3
Praeterea, illud quod est medium cognoscendi, est ratio cognitionis; et similiter debet esse de dilectione.
Sed ratio diligendi Deum non sunt creaturae, immo potius e converso, maxime loquendo de dilectione caritatis.
Ergo Deus immediate per essentiam amatur.
CO
Respondeo dicendum, quod in potentiis ordinatis ita est quod ubi terminatur operatio prioris potentiae, ibi incipit
operatio sequentis; sicut patet quod sensus terminatur ad imaginationem, quae est motus factus a sensu
secundum actum; et intellectus in termino imaginationis incipit, quia phantasmata accipit pro objecto, ut dicitur
in 2 Lib. De anima; et ideo illarum rerum quae non habent phantasmata, cognitionem non potest accipere, nisi ex
rebus quarum sibi repraesentantur phantasmata. Unde in statu viae, in qua accipit a phantasmatibus, non potest
Deum immediate videre; sed oportet ut ex visibilibus, quorum phantasmata capit, in ejus cognitionem deveniat.

1170

