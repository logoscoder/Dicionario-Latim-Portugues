diligimus: quod Magister exponit, aliam esse ratione, vel secundum modum intelligendi, et non secundum rem.
Aliae vero secundo introductae dicunt dilectionem a spiritu sancto esse; et ita, cum spiritus sanctus non sit a se,
caritas nobis data non erit spiritus sanctus. Sed ipse respondet, quod quamvis spiritus sanctus non sit a se, tamen
datur a se; et secundum hunc modum caritas dicitur a spiritu sancto. Sed haec responsio est insufficiens: quia non
tantum dicitur, caritas datur a spiritu sancto; sed etiam, est ab eo: quod de spiritu sancto concedi non potest.
Aliae tertio introductae dicunt, caritatem esse motum vel affectum mentis: quod spiritui sancto non convenit.
Sed ad hoc respondet, quod ista praedicatio est per causam, eo quod caritas, motus vel affectionis mentis causa
est, qui est diligere. Et haec expositio vera est, quamvis non secundum intentionem Magistri.
Caritas enim est causa affectionis sicut habitus eliciens actum, et non solum sicut movens animam ad actum
dilectionis, ut ipse intendit. Unde consequenter movet quaestionem, cum spiritus sanctus, qui caritas ab eo
dicitur, moveat animam ad omnes actus virtutum, quare specialiter dicitur movere ad actum dilectionis. Et
responsio sua patet in littera; sed ejus quod in solutione supponit, causam non assignat, scilicet quod spiritus
sanctus causet hunc actum qui est diligere, nullo habitu mediante: unde quo ad hoc remanet insoluta.
Non enim singuli quique habent omnia; sed hi illa, alii alia. Sciendum, quod sanctis non solum donum increatum
commune est, sed etiam dona ad gratiam gratum facientem pertinentia, quae simul infunduntur, et sine quibus
spiritus sanctus non habetur; sed dona gratis data dantur magis ad manifestationem spiritus recepti, quam ad
conjungendum spiritui, et hoc propter utilitatem aliorum, 1 corinth. 12, et dividuntur diversis prout competit
utilitati ecclesiae.

|+d18.q1 Distinctio 18, Quaestio 1
|a0 Prologus
Postquam determinavit de temporali processione spiritus sancti, hic determinat nomen quod sibi competit
secundum rationem qua temporaliter procedit, scilicet donum. Dividitur ergo in duas partes: in prima determinat
de dono, secundum quod dicitur de spiritu sancto per comparationem ad alia dona; in secunda determinat de hoc
nomine donum de spiritu sancto dicto, per comparationem ad hoc nomen datum, quod etiam de ipso dicitur, ibi:
praeterea diligenter considerandum est, cum spiritus sanctus dicatur donum et datum, utrum eadem ratione
utrumque nomen ei conveniat. Et haec dividitur in duas: in prima inquirit, utrum eadem ratione spiritus sanctus
dicatur donum et datum, et objicitur ad utramque partem; in secunda determinat quaestionem, ibi: ad quod
dicimus quod spiritus sanctus et donum dicitur et datum. Et haec dividitur in duas: in prima ostendit differentiam
doni ad datum, secundum quod de spiritu sancto dicuntur, quantum ad id quod in ipso dono est; in secunda,
quantum ad id cujus est donum, ibi: et secundum hoc quod sempiterne donum est, refertur ad patrem et filium.
In dono autem duo considerantur: scilicet relatio, vel proprietas, secundum quam dicitur donum; et processio, ex
qua secundum rationem intelligendi consequitur talis ratio. Primo ergo assignat differentiam ex parte relationis;
secundo ex parte processionis, ibi: et notandum, quod sicut filius nascendo accepit non tantum ut filius sit, sed
omnino ut sit...
Ita et spiritus sanctus a patre et filio procedendo accepit non tantum ut spiritus sanctus sit, vel donum, sed etiam
ut omnino sit. Prima in duas: primo ostendit quod donum dicitur spiritus sanctus in eadem relatione vel notione,
qua dicitur spiritus sanctus; secundo movet quaestionem, et determinat eam, ibi: sed quaeritur, cui donabilis.
Et notandum etc.. Hic assignat differentiam ex parte processionis, et dividitur in tres: in prima ostendit
differentiam: quia spiritus sanctus processione qua donum est, habet essentiam divinam, non autem inquantum
datum est; in secunda movet quaestionem, et solvit eam, ibi: hic oritur quaestio; in tertia inducit quamdam
conclusionem, ibi: ex praedictis patet quod spiritus sanctus sempiterne donum est et temporaliter datum, scilicet
quod nomen doni convenit spiritui sancto per processionem aeternam, et nomen dati secundum processionem
temporalem.
Et secundum hoc quod sempiterne donum est refertur ad patrem et filium. Hic ostendit differentiam quantum ad
id cujus est donum, et dividitur in duas partes: in prima assignat differentiam; in secunda movet duas
quaestiones; primam ibi: hic quaeritur, utrum filius, cum sit nobis datus, dicatur, vel possit dici noster; quam
solvit: secundam ibi: post haec quaeritur, utrum spiritus sanctus ad seipsum referatur; cujus solutionem differt.
Circa hanc partem quinque quaeruntur: 1 utrum donum sit essentiale, vel personale; 2 utrum sit proprium spiritus
sancti; 3 utrum per hoc donum omnia dona dentur; 4 utrum spiritus sanctus processione qua donum dicitur, etiam
Deus dicatur; 5 utrum possit dici donum nostrum.
|a1 Articulus 1: Utrum donum sit nomen essentiale.
AG1
Ad primum sic proceditur. Videtur quod donum sit nomen essentiale. Omne enim nomen connotans effectum in
creatura, significat divinam essentiam, ut communiter dicitur. Sed hoc nomen donum connotat effectum in

157

