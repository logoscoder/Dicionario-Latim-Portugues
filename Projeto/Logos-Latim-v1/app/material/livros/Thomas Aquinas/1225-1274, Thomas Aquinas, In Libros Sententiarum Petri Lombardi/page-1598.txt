Ad tertium dicendum, quod sicut fides habet aliquid in affectu, ita et haeresis; et quamvis ex illa parte qua habet
ignorantiam in intellectu, aliquo modo excusare possit; tamen secundum quod habet duritiam in affectu ad non
obediendum primae veritati, nihil prohibet eam esse maximum peccatorum.
RA4
Ad quartum dicendum, quod quamvis schisma fuerit gravius punitum quantum ad novitatem poenae (quod
expediebat ut praelati ecclesiae non contemnerentur), tamen infidelitas est magis punita quantum ad
multitudinem punitorum, ut patet Exod. 20.
RA5
Ad quintum dicendum, quod haeresis, secundum quod pertinaciam importat, species est peccati in spiritum
sanctum, quia est impugnatio veritatis agnitae.
|a3 Articulus 3: Utrum haeretici sint sustinendi.
AG1
Ad tertium sic proceditur. Videtur quod haeretici sint sustinendi. Nihil enim debet impugnari, nisi quod est
contra amicitiam. Sed diversitas opinionum non est contra concordiam amicitiae, ut Philosophus in 1 ethic., cap.
6, innuit.
Ergo non sunt impugnandi.
AG2
Praeterea, quod est necessarium, non est impediendum. Sed haeresis est necessaria ecclesiae: 1 corinth. 11, 19:
necesse est haereses esse, ut qui probati sunt, manifesti fiant. Ergo non sunt impugnandi.
AG3
Praeterea, Matth. 13, Dominus praecipit ut zizania permitterentur crescere usque ad messem.
Messis autem est finis saeculi. Cum ergo haeretici sint zizania, videtur quod debeant permitti crescere usque ad
finem mundi.
AG4
Praeterea, nullus sapiens debet niti ad hoc quod consequi non potest. Sed, sicut dicit quaedam Glossa Isai. 7,
quamdiu stabit mundus, sapiens, saecularis, et haereticus sermo dominabuntur.
Ergo non debet ecclesia niti ad haeresum impugnationem.
AG5
Praeterea, nullus credit non volens, ut dicit Augustinus. Sed haeretici in fide errant. Ergo non sunt cogendi.
SC1
Sed contra, 1 corinth. 5, apostolus praecepit esse extirpandum vetus fermentum, quia totam massam corrumpit.
Sed haeretici ecclesiam maxime corrumpunt. Ergo sunt ab ecclesia extirpandi.
SC2
Praeterea, lupi sunt ab ovibus arcendi pastorum officio, ut patet joan. 2. Sed haeretici sunt lupi, ut patet Act. 20.
Ergo debent extirpari.
SC3
Praeterea, vita spiritualis est melior quam corporalis.
Sed homicidae extirpantur, quia auferunt hominibus vitam corporalem. Ergo multo amplius haeretici, qui
auferunt hominibus vitam spiritualem.
CO
Respondeo dicendum, quod haeresis est infectivum vitium; unde 2 timoth. 2, 16, dicitur, quod multum proficiunt
ad impietatem, et sermo eorum ut cancer serpit; et ideo ecclesia eos a consortio fidelium excludit, et praecipue
illos qui alios corrumpunt; ut simplices, qui de facili corrumpi possunt, ab eis sint segregati non solum mente,
sed etiam corporaliter; unde per ecclesiam carcerantur et expelluntur. Si autem alios non corrumperent, possent
etiam celari. Sed illi qui sunt firmi in fide, possunt cum eis corpore conversari, ut eos convertant; non tamen in
divinis, quia excommunicati sunt. Sed judicio saeculari possunt licite occidi, et bonis suis spoliari, etsi alios non
corrumpant; quia sunt blasphemi in Deum, et fidem falsam observant; unde magis possunt puniri isti quam illi
qui sunt rei criminis laesae majestatis, et illi qui falsam monetam cudunt.
RA1
Ad primum ergo dicendum, quod Philosophus loquitur de opinionibus speculativis tantum. Sed consensus in
unitate fidei est principium communionis in caritate; et ideo dissensus in fide excludit amicitiam familiaritatis.
RA2
Ad secundum dicendum, quod haeresis dicitur necessaria non per se loquendo, sed per accidens, inquantum ex
quolibet malo Deus elicit aliquod bonum; quia secundum Augustinum, ecclesia utitur haereticis ad probationem
doctrinae suae, dum scilicet eorum falsa dogmata impugnat.
RA3
Ad tertium dicendum, quod Dominus ideo praecepit ut zizania non eradicarentur, ne forte simul cum ipsis
eradicaretur et triticum; et ideo hoc locum habet in illis de quibus non constat utrum sint haeretici, vel non.
RA4
1598

