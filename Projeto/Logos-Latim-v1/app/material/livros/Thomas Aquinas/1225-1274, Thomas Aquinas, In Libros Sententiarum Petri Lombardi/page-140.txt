Tum quia secundum relationes non attenditur aequalitas vel inaequalitas, ut infra, dist. 19, ex verbis Augustini
habebitur. Tum quia ex pluribus proprietatibus nulla res major dicitur, sed ex majori quantitate.
Est etiam praeter intentionem Hilarii, ut verba sequentia ostendunt. Et ideo aliter dicendum est, quod dans et
recipiens possunt comparari dupliciter; vel quantum ad id quod datur, vel quantum ad rationem dationis. Si
primo modo, sic dans aliquando invenitur eo majus cui dat, quando scilicet non tantum recipit recipiens quantum
est in dante; et aliquando aequale, quando tantumdem recipitur, sicut etiam in generatione univoca. Nunquam
autem dans potest esse minus. Si autem considerentur secundo modo, sic dans ex eo quod dat, habet dignitatem
quamdam, sed accipiens nullam imperfectionem habet ex hoc quod accipit, nisi imperfecte accipiat. Et ideo si
comparemus patrem ad filium quantum ad id quod filio a patre datur, neque pater major neque filius minor
dicitur.
Si autem quantum ad rationem dationis, sic dignitas dantis patri non subtrahitur, ratione cujus major dicitur, ut
major magis sonet perfectionem dignitatis, quam comparationem magnitudinis.
Sed quia filius perfecte recipit quidquid pater habet, nulla minoratio sibi convenit: et ideo etiam nullum nomen
minorationis filio potest convenire.
Et quamvis patri attribuatur auctoritas a sanctis, tamen filio non attribuitur subauctoritas, sed est per abusum
loquentium praesumptum; et hoc sonant verba Hilarii dicentis quod major est donans, sed non est minor, cui
unum esse donatur.
Innascibilitatis imaginem. Sic expone: cui, scilicet filio, pater impartit, idest dat, esse: imaginem innascibilitatis,
idest sui innascibilis; et hoc sacramento nativitatis, idest sacra et secreta nativitate.

|+d17.q1 Distinctio 17, Quaestio 1
|a0 Prologus
Postquam determinavit de missione visibili spiritus sancti, hic determinat de missione ejus invisibili; et dividitur
in duas partes: in prima determinat veritatem, secundum suam opinionem; secundo determinat objectiones in
contrarium factas, ibi: hic quaeritur, si caritas spiritus sanctus est, cum ipsa augeatur et minuatur in homine...
Utrum concedendum sit quod spiritus sanctus augeatur vel minuatur in homine. Circa primum tria facit: in prima
praedicit intentionem; in secunda proponit veritatem, ibi: hoc autem ut intelligibilius doceri ac plenius perspici
valeat, praemittendum est quiddam ad hoc valde necessarium; in tertia inducit probationem, ibi: ne autem in re
tanta aliquid de nostro influere videamur, sacris auctoritatibus, quod dictum est, corroboremus. Et haec dividitur
in duas, secundum duo quae probat: primo probat, caritatem esse ipsum spiritum sanctum; secundo probat,
spiritum sanctum tunc dari nobis quando nos facit Deum diligere, ibi: tunc enim mitti vel dari dicitur, cum ita in
nobis est ut faciat nos diligere Deum. Prima in duas: in prima probat, caritatem esse spiritum sanctum; in
secunda excludit quamdam responsionem, ibi: sed ne forte aliquis dicat, illud dictum esse per expressionem
causae, Deus caritas est... Occurrit Augustinus. Circa primum duo facit: primo ostendit, caritatem esse Deum;
secundo specialiter ipsam esse spiritum sanctum, ibi: cum autem fraterna dilectio sit Deus, nec pater est nec
filius, sed tantum spiritus sanctus, qui proprie in trinitate dilectio vel caritas dicitur.
Ad intellectum hujus partis quinque quaeruntur: 1 utrum caritas sit aliquid creatum in anima; 2 utrum sit
substantia, vel accidens; 3 ad quam mensuram detur; 4 utrum possit cognosci ab habente ipsam; 5 utrum ipsa
caritas sit ex caritate diligenda.
|a1 Articulus 1: Utrum caritas sit aliquid creatum in anima.
AG1
Ad primum sic proceditur. Videtur quod caritas non sit aliquid creatum in anima. Agens enim quod sine medio
operatur perfectius est quam illud quod non agit nisi per medium. Sed spiritus sanctus operatur in nobis velle et
perficere in actibus meritoriis, secundum apostolum: qui enim spiritu Dei aguntur hi filii Dei sunt, Roman. 8, 14.
Ergo cum ipse sit perfectissimum agens, videtur quod non moveat ad hanc operationem per aliquem habitum
creatum medium.
AG2
Item, sicut anima se habet ad corpus ut vita ipsius, ita se habet Deus ad animam, ut dicit Augustinus. Sed anima
non vivificat corpus per aliquam formam mediam. Ergo nec spiritus sanctus animam per habitum medium.
AG3
Praeterea, esse gratiae immediatius est a Deo et propinquius, quam esse naturae. Sed Deus in creatione non est
usus aliquo medio, quando naturam instituit. Ergo nec in recreatione, quando gratiam infundit.
AG4
Hoc etiam ostenditur ex dignitate caritatis.
Omnis enim creatura est vanitas. Si ergo caritas est creatura, vanitas erit. Sed vanitas non conjungit veritati, nec
confirmat in veritate. Ergo caritas non conjungeret nos Deo; quod falsum est.
140

