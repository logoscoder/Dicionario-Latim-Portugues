efficacia ad agendum: tum etiam quia ponunt conceptam prolem sensificari et vegetari per animam matris, ut sic
etiam principalior inveniatur in generatione mater quam pater. Hoc autem Philosophus reprobat in 15 de
animalibus. In his enim quae habent vitam perfectam, distinguuntur agens et patiens in generatione propter
perfectam generationem in eis. In plantis autem quae imperfectam vitam habent, est in eodem utraque virtus,
activa scilicet et passiva: quamvis forte in una planta dominetur virtus activa, et in alia virtus passiva: propter
quod dicitur etiam una planta masculina, et alia feminina. Cum igitur impossibile sit illud quod est determinatum
ut patiens, habere virtutem activam respectu ejusdem, oportet quod femina non sit agens in conceptione, sed
tantum patiens.
Et ideo alii dicunt, quod id quod mater ministrat, se habet in generatione sicut materia naturalis.
In materia autem naturali non est potentia passiva tantum (alias generatio esset violenta, et non naturalis), sed
oportet inesse materiae ipsam formam quae per generationem adducenda est, in potentia, et secundum esse
incompletum; et ideo non habet perfectam virtutem ad agendum, sed tantum imperfectam; et ideo per se non
potest agere nisi quodammodo excitetur ab agente exteriori, et sic ei cooperetur. Hoc autem non potest stare:
quia impossibile est idem esse alterans et alteratum; unde non potest esse quod forma quae est in aliqua materia,
agat in ipsam, sive sit perfecta, sive imperfecta: forma enim quae per se non existit, non agit, nec proprie patitur,
sed compositum agit ratione formae, et patitur ratione materiae; et ideo non est possibile quod illa forma
imperfecta in agendo cooperetur agenti exteriori.
Praeterea agere sequitur ad esse perfectum, cum unumquodque agat secundum quod est in actu; unde oportet
quod forma imperfecte existens in materia, prius perficiatur in esse per agens exterius quam detur sibi agere;
unde non potest in agendo cooperari ad generationem per quam forma in esse perfectum adducitur. Et praeterea,
si esset de necessitate matris ut active ad generationem operaretur, beata virgo non posset dici mater.
Cum enim conceptio illa tota sit simul facta, non potuit per aliquam creatam activam virtutem fieri; unde beata
virgo non potuit active operari ad conceptionem; et sic non habuisset illud quod ad matrem pertinet; unde nec
mater esset. Nec potest dici quod cooperata sit ad introductionem formae tantum, quae etiam secundum naturam
in instanti inducitur. Inducens enim formam est nobilius quam praeparans materiam per alterationem; et sic
spiritui sancto attribueretur id quod minus est, et virgini id quod dignius est. Et praeterea forma substantialis ad
quam terminatur conceptio, est anima, quae est actus totius et omnium partium; unde remota ea, nec os nec caro
dicitur nisi aequivoce. Ad animam autem Christi constat nihil active beatam virginem cooperatam esse.
Et ideo alii dicunt, quod beata virgo habuit aliquid plus ex supernaturali virtute quam aliae matres: materia enim
quae ab aliis ministratur, non potest seipsam complete in actum educere, nisi sit agens exterius: sed materia
corporis Christi, quam beata virgo ministravit, hoc habuit ex dono divino, ut posset seipsam formare per virtutem
superadditam naturae. Sed non poterat in instanti hoc fieri; et ideo, quia decebat conceptionem in instanti esse,
praevenit spiritus sanctus, subito formationem corporis Christi complens, quae tamen aliter, licet successive,
completa fuisset. Istud autem non videtur conveniens. Primo, quia si illa virtus non cooperata est ad formationem
corporis Christi, frustra collata est: quod non contingit in operibus naturae, et multo minus in operibus
miraculosis.
Secundo, quia beata virgo non eligebatur ut esset simul pater et mater Christi, sed ut esset mater tantum: unde
non oportebat ut in materia quam virgo ministravit, conjungeretur hoc quod in aliis est ex parte patris et matris.
Tertio, quia secundum activam vel passivam potentiam generandi nullus dicitur pater vel mater; sed secundum
quod potentia in actum procedit.
Unde si in materia quam virgo ministravit, fuit potentia activa quae exigitur ad patrem et matrem sine hoc quod
virtus illa operata sit, non diceretur neque pater neque mater, aut eadem ratione pater et mater, quod absurdum
est: nisi forte sufficiat ad esse matrem hoc solum quod materiam ministravit, quod non sufficit ad esse patrem,
propter quod mater dicitur et non pater: et hoc quidem videtur esse secundum intentionem Philosophi, secundum
quam perfectissime salvatur virginitas matris et vera maternitas; unde et fidei maxime consona est.
Hanc igitur viam tenendo, dicendum videtur, quod in conceptione prolis invenitur triplex actio.
Una quae est principalis, scilicet formatio et organizatio corporis; et respectu hujus actionis, agens est tantum
pater, mater vero solummodo ministrat materiam. Alia actio est praecedens hanc actionem, et praeparatoria ad
ipsam; cum enim generatio naturalis sit ex determinata materia, eo quod unusquisque actus in propria materia fit,
sicut in 2 de anima dicit Philosophus, oportet ut formatio prolis fiat ex materia convenienti, et non ex
quacumque. Unde oportet esse aliquam virtutem agentem, per quam praeparetur materia ad conceptum.
Sicut autem dicit Philosophus, ars quae operatur formam, principatur et imperat ei quae praeparat materiam,
sicut ars compaginans navim ei quae complanat ligna; et ideo virtus quae praeparat materiam ad conceptum est
imperfecta respectu ejus quae ex materia praeparata prolem format. Haec autem virtus praeparans est matris,
quae imperfecta est respectu virtutis activae quae est in patre; unde dicit Philosophus, quod mulier est sicut puer
qui nondum potest generare.
Tertia actio est concomitans, vel sequens actionem principalem. Sicut enim locus facit ad bonitatem
generationis; ita et bona dispositio matricis operatur ad bonam dispositionem prolis, quasi praebens fomentum:
et hoc est quod dicit Avicenna in cap.

859

