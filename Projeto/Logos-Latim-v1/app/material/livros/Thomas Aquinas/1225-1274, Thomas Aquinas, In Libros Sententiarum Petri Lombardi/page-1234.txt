RA1
Ad primum igitur dicendum, quod non dicuntur generales per praedicationem, sed per quamdam
participationem, ut dictum est; unde eis non assignantur species, sed partes.
RA2
Ad secundum dicendum, quod ea quae dividunt aliquod commune univocum, sunt simul quantum ad
intentionem generis, quamvis unum possit esse causa alterius quantum ad esse, sicut motus localis est causa
aliorum motuum contra quos dividitur.
Sed ea quae dividunt aliquod commune analogum se habent secundum prius et posterius etiam quantum ad
intentionem communis quod dividitur, sicut patet de substantia et accidente. Unde ex hoc quod una virtus
condividitur alteri, non oportet quod una non sit altera principalior.
RA3
Ad tertium dicendum, quod perfectio peccatorum non est per ordinem ad finem, sed magis per aversionem a fine
debito: unde motus peccatorum non assimilantur Ostio, per quod intratur in domum: et ideo peccata principalia
non assimilantur cardini; unde non dicuntur cardinalia, sed capitalia tantum, ex hoc quod important quosdam
actus aliorum.
RA4
Ad quartum dicendum, quod quamvis omnes virtutes gratuitae introducant ad regnum caelorum, ex hoc tamen
non nanciscuntur nomen cardinis, sed Ostii. Illae autem virtutes quibus ad aeternam vitam pervenitur et super eas
aliarum virtutum motus fundantur, dicuntur proprie cardinales.
Articulus 1B
AG1
Ulterius. Videtur quod morales virtutes non debeant dici cardinales, sed aliae. Quia theologicae virtutes
propinquiores sunt fini, quia habent finem ultimum pro objecto. Cum ergo finis sit principium in operativis
secundum Philosophum 7 ethic., virtutes theologicae erunt principaliores: et ita ipsae magis debent dici
cardinales.
AG2
Praeterea, caritas dicitur radix virtutum, fides autem fundamentum, spes vero anchora. Sed quae est proportio
radicis ad arborem, et fundamenti ad domum, et anchorae ad navem, eadem est proportio cardinis ad Ostium.
Ergo virtutes theologicae possunt dici cardinales, sicut et morales.
AG3
Praeterea, virtutes intellectuales sunt nobiliores virtutibus moralibus: quia perficiunt in vita contemplativa, quae
est nobilior activa. Ergo virtutes intellectuales magis debent dici cardinales quam morales.
SC1
Sed contra, una sola de cardinalibus hic enumeratis intellectualis est, scilicet prudentia, quae moralis est aliquo
modo. Ergo virtutes cardinales magis sunt in genere Moralium quam intellectualium virtutum.
CO
Ad secundam quaestionem dicendum, quod virtutes cardinales dicuntur, ut dictum est, ad similitudinem cardinis,
in quo motus Ostii firmatur.
De ratione autem Ostii est ut per ipsum interiora domus adeantur; et ideo illud per quod non est motus in aliquid
ulterius, non habet rationem Ostii. Virtutes autem theologicae, cum sint circa finem ultimum, non est aliquid
aliud ulterius ex parte objecti in quod tendant; unde in virtutibus theologicis non invenitur ratio Ostii, et propter
hoc non possunt dici cardinales; similiter nec in virtutibus intellectualibus; quia perficiunt in vita contemplativa,
quae non ordinatur ulterius ad alteram vitam, sed activa ad ipsam ordinatur. Unde cum virtutes morales
perficiant in vita activa, et habeant actus suos non circa finem ultimum, sed circa objectum, ex utraque parte
manet in eis ratio Ostii; et propter hoc cardinales virtutes inveniuntur solum in genere Moralium.
RA1
Ad primum igitur dicendum, quod quamvis possint dici principales, non tamen dicuntur cardinales ratione jam
dicta.
RA2
Ad secundum dicendum, quod fundamentum, anchora et radix nominant id, in quo aliquid firmatur quantum ad
suam quietem: et ideo competunt illa nomina virtutibus quae habent finem pro objecto, in quo est quies. Sed
cardo dicit aliquid in quo alterum firmatur quantum ad motum, ut dictum est; et ideo convenit hoc nomen
virtutibus quae sunt circa ea quae sunt ad finem, per quae est transitus in finem.
RA3
Ad tertium sicut ad primum dicendum est.
Articulus 1C
AG1

1234

