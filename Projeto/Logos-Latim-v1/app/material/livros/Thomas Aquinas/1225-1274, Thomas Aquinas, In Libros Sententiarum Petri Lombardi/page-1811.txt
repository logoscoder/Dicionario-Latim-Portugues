Respondeo dicendum ad primam quaestionem, quod ex illis quae supra determinata sunt, satis potest constare,
Purgatorium esse post hanc vitam. Si enim per contritionem deleta culpa non tollitur ex toto reatus poenae, nec
etiam semper venialia dimissis mortalibus tolluntur; et justitia.
Dei hoc exigit ut peccatum per poenam debitam ordinetur; oportet quod ille qui post contritionem de peccato et
absolutionem decedit ante satisfactionem debitam, post hanc vitam puniatur; et ideo illi qui Purgatorium negant,
contra divinam justitiam loquuntur; et propter hoc erroneum est, et a fide alienum. Unde Gregorius Nyssenus
post praedicta verba subjungit: hoc praedicamus, dogma veritatis servantes, et ita credimus; hoc etiam
universalis ecclesia tenet, pro defunctis exorans ut a peccatis solvantur; quod non potest nisi de illis qui sunt in
Purgatorio intelligi. Ecclesiae autem auctoritati quicumque resistit, haeresim incurrit.
RA1
Ad primum ergo dicendum, quod auctoritas illa loquitur de labore operationis ad merendum et non merendum, et
non de labore passionis ad purgandum.
RA2
Ad secundum dicendum, quod malum non habet causam perfectam, sed ex singularibus defectibus contingit; sed
bonum ex una causa perfecta consurgit, ut dionysius dicit; et ideo quilibet defectus impedit a perfectione boni;
sed non quodlibet bonum impedit consummationem aliquam mali; quia nunquam est malum sine aliquo bono: et
ideo peccatum veniale impedit habentem caritatem ne ad perfectum bonum deveniat, scilicet vitam aeternam,
quamdiu purgatur; sed peccatum mortale non potest impediri per aliquod bonum adjunctum, quo minus statim ad
ultimum malorum perducat.
RA3
Ad tertium dicendum, quod ille qui in peccatum mortale incidit, omnia bona ante acta mortificat; et quae in
peccato mortali existens facit, mortua sunt; quia ipse Deum offendens, omnia bona meretur amittere, quae a Deo
habet. Unde ei qui in peccato mortali decedit, non manet aliquod praemium post hanc vitam, sicut manet
aliquando poena ei qui in caritate decedit, quae non semper delet omne malum quod invenit, sed solum hoc quod
est sibi contrarium.
Articulus 1B
AG1
Ulterius. Videtur quod non sit idem locus quo animae purgantur, et quo damnati puniuntur.
Quia poena damnatorum est aeterna, ut dicitur Matth. 25, 46: ibunt hi in ignem aeternum. Sed Purgatorius ignis
est temporalis, ut supra Magister dixit. Ergo non simul puniuntur hi et illi eodem igne; et sic oportet loca esse
distincta.
AG2
Praeterea, poena inferni nominatur pluribus nominibus, ut in psalm. 10, ignis, sulphur, et spiritus procellarum
etc.. Sed poena Purgatorii non nisi uno nomine nominatur, scilicet ignis. Ergo non eodem igne et eodem loco
puniuntur.
AG3
Praeterea, Hugo de sancto victore dicit: probabile est quod in his locis puniuntur in quibus commiserunt culpam.
Gregorius etiam in dial., narrat quod germanus episcopus capuanus Paschasium qui in balneis purgabatur,
invenit. Ergo in loco inferni non purgantur, sed in hoc mundo.
SC1
Sed contra est quod Gregorius dicit, quod sicut sub eodem igne aurum rutilat et palea fumat; ita sub eodem igne
peccator crematur, et electus purgatur. Ergo idem est ignis Purgatorii et inferni; et sic in eodem loco sunt.
SC2
Praeterea, sancti patres ante adventum Christi fuerunt in loco digniori quam sit locus in quo purgantur animae
post mortem; quia non erat ibi aliqua poena sensibilis. Sed locus ille erat conjunctus inferno, vel idem quod
infernus; alias Christus ad Limbum descendens non diceretur ad inferos descendisse. Ergo et Purgatorium est in
eodem loco, vel juxta infernum.
CO
Ad secundam quaestionem dicendum, quod de loco Purgatorii non invenitur aliquid expresse determinatum in
Scriptura, nec rationes possunt ad hoc efficaces induci. Tamen probabiliter, et secundum quod consonat magis
sanctorum dictis, et revelationi factae multis, locus Purgatorii est duplex. Unus secundum legem communem; et
sic locus Purgatorii est locus inferior inferno conjunctus, ita quod idem ignis sit qui damnatos cruciat in inferno,
et qui justos in Purgatorio purgat; quamvis damnati secundum quod sunt inferiores merito, et loco inferiores
ordinandi sint. Alius est locus Purgatorii secundum dispensationem; et sic quandoque in diversis locis aliqui
puniti leguntur, vel ad vivorum instructionem, vel ad mortuorum subventionem, ut viventibus eorum poena
innotescens, per suffragia ecclesiae mitigaretur. Quidam tamen dicunt, quod secundum legem communem locus
Purgatorii est ubi homo peccat; quod non videtur probabile, quia simul potest homo puniri pro peccatis quae in
diversis locis commisit. Quidam vero dicunt quod puniuntur supra nos secundum legem communem; quia sunt

1811

