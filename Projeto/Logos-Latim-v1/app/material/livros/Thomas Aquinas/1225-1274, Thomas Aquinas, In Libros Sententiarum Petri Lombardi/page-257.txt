Nec etiam ex parte personarum relationibus constitutarum, quia relatio non refertur per aliquam relationem
realem mediam; quia sic esset abire in infinitum. Et ideo dico cum Magistro, quod aequalitas non ponit nisi
relationem secundum nomen vel secundum rationem, cum de Deo dicitur; sed verum est quod aliquid ponit,
scilicet unitatem essentiae, non quod sit de intellectu ejus, sed quod praesupponitur ad intellectum ipsius, sicut
est in privativis, et in illis quae dicuntur de Deo ex tempore.
RA1
Ad primum igitur dicendum, quod ex parte unitatis universaliter sumptae, secundum quod unum convertitur cum
ente, nec in Deo nec in creatura aequalitas aliquid positive praedicat; sicut nec unitas, ut supra dictum est, dist.
24, quaest. 1, art. 3. Sed quia in creaturis supposita aequalitatis sunt absoluta, ideo referuntur ad invicem per
relationem realem mediam: quod in divinis non competit.
RA2
Ad secundum dicendum, quod quamvis aequalitas sit secundum rationem, relatio tamen habet aliquid in re
respondens, ratione cujus dicitur haereticus qui aequalitatem negat; sicut et qui negaret Deum esse Dominum,
quamvis illa relatio nihil secundum rem ponat in Deo.
RA3
Ad tertium dicendum, quod sicut in creaturis aequalitas non est una quantitas plurium, sed relatio includens
talem unitatem; ita in divinis aequalitas non est una essentia, sed relatio secundum intellectum, consequens
essentiae unitatem.
RA4
Ad quartum dicendum, quod illa relatio non potest esse realiter in Deo; et ideo non sequitur quod aliquid ponat
ex hoc quod relative dicitur.
|a2 Articulus 2: Utrum attributa essentialia hujusmodi debeant appropriari divinis personis.
AG1
Ad secundum sic proceditur. Videtur quod hujusmodi essentialia attributa personis divinis appropriari non
debeant. Quod enim pluribus commune est, nulli eorum debet appropriari. Sed omnia attributa sunt communia
tribus personis.
Ergo etc..
AG2
Praeterea, de similibus idem est judicium.
Sed omnia haec attributa significant essentiam communem.
Ergo videtur quod omnia debeant appropriari, vel nullum; et quod omnia uni personae approprientur.
AG3
Item, appropriatum secundum rationem sequitur proprium, quia proprium cadit in ratione appropriati. Sed
attributa essentialia non sequuntur propria secundum intellectum; quia possunt intelligi propriis non intellectis,
sicut est apud infideles.
Ergo non debent dici appropriata.
AG4
Praeterea, nihil est faciendum a nobis quod possit in errorem fidei vergere. Sed si aliquid commune approprietur
uni, potest vergere in errorem fidei, ut credatur aut tantum illi aut magis illi personae convenire. Ergo non
debemus attributa essentialia personis appropriare.
SC1
Contra est auctoritas Hilarii et Augustini in littera.
SC2
Praeterea, processiones personarum distinguuntur et nominantur secundum diversas rationes attributorum,
inquantum dicimus quod spiritus sanctus procedit per modum voluntatis, et filius per modum naturae. Ergo
unum attributum, cui competit ratio processionis personae, potest illi personae appropriari.
CO
Respondeo dicendum, quod de appropriatione dupliciter convenit loqui: aut ex parte nostra, aut ex parte ipsius
rei; et utrobique invenitur convenientia. Quamvis enim attributa essentialia communia sint tribus, tamen unum
secundum rationem suam magis habet similitudinem ad proprium unius personae quam alterius, unde illi
personae appropriari potest convenienter. Verbi gratia.
Potentia habet in ratione sua principium; et ideo appropriatur patri, qui est principium non de principio; et
sapientia filio, qui procedit ut verbum; et bonitas spiritui sancto, qui procedit ut amor, cujus objectum est bonum;
et ita similitudo appropriati ad proprium personae, facit convenientiam appropriationis ex parte rei, quae esset
etiam si nos non essemus; sed ex parte nostra facit convenientiam utilitas consequens. Invenitur enim distinctio
et ordo in attributis divinis et in personis; sed differenter; quia in personis est distinctio et ordo realis, sed in
attributis secundum rationem.
Unde quamvis per attributa non possimus sufficienter devenire in propria personarum, tamen inspicimus in
appropriatis aliquam similitudinem personarum, et ita valet talis appropriatio ad aliquam fidei manifestationem,
257

