SC1
Sed contra, omne scitum a Deo est verum.
Sed quondam verum erat Christum esse moriturum.
Ergo fuit scitum a Deo.
SC2
Item, quidquid est scitum a Deo est verum.
Ergo cum modo non sit verum Christum esse moriturum, non est scitum a Deo. Non ergo quidquid Deus scivit,
scit.
SC3
Si dicas, quod in processu est figura dictionis, quia mutatur quid in quando, contra: ista solutione posita, remanet
eadem difficultas: quia mutabitur propositio et dicetur: non quodcumque enuntiabile Deus scivit, scit, ut
conclusum est. Sed enuntiabile est aliquod scitum. Ergo non quidquid Deus scivit, scit.
CO
Respondeo dicendum, quod, sicut supra dictum est, dist. 38, quaest. 1, art. 3, scientia Dei non tantum est rerum,
sed etiam enuntiabilium.
Si ergo scientia Dei referatur ad res, sic nulli dubium est quin omnem rem quam Deus scivit, sciat; et sic optime
procedit solutio Magistri in littera.
Una enim et eadem res est quae significatur cum diversis temporibus profertur: socrates currit et cucurrit; scilicet
cursus socratis. Si autem referatur ad enuntiabilia, tunc super hoc fuit duplex opinio.
Quidam enim dixerunt, quod ad unitatem rei significatae sequitur unitas enuntiabilis, quamvis etiam cum diversa
consignificatione temporis proferatur; et secundum hoc sequitur quod enuntiabile quod semel est verum, semper
fuit et est verum; et ita quod semel est scitum a Deo, semper erit scitum ab eo. Sed ista positio expresse
contrariatur dictis Philosophi in praedicamentis qui dicit, quod eadem propositio, scilicet socrates sedet, quae
prius erat vera, socrate sedente, eodem surgente efficitur falsa.
Et praeterea si ab unitate rei enuntiabile haberet unitatem, eadem ratione ex diversitate haberet diversitatem; et
ita hoc enuntiabile, socratem currere, diversis temporibus prolatum, non esset unum, nec aliquod nomen
significans diversas res unum esset; et sic periret tam aequivocatio quam univocatio, quarum utraque requirit
unitatem nominis quod pluribus convenit. Unde ab omnibus modernis conceditur, quod sunt duo diversa
enuntiabilia, socratem currere et cucurrisse, etiam si ad eumdem cursum referantur. Et secundum hoc
distinguendum est de enuntiabili. Quia vel potest sumi inquantum est res quaedam rationis quasi materialiter; et
sic quodcumque enuntiabile scivit, scit: semper enim scit hoc enuntiabile, socratem currere, habere talem
naturam et tales partes. Vel potest sumi significative, prout per ipsum designatur esse rei cum suis conditionibus
quae dantur intelligi ex consignificatione verbi; et sic non quodcumque enuntiabile Deus scivit, scit. Scivit enim
hoc enuntiabile esse verum, Christum crucifigi, cum crucifigebatur; sed non scit modo esse verum, sed fuisse
verum.
RA1
Ad primum ergo dicendum, quod hoc non contingit ex aliqua mutatione facta circa scientiam Dei, sed circa rem
ipsam. Sicut enim cum dicimus, Deus praescivit Christum moriturum, designatur respectus ad futurum, unde
quando desinit esse futurum, Deus jam non praescit illud, nulla tamen mutatione in ejus praescientia facta; ita
etiam cum dicitur, Deus scivit Christum morituram, designatur respectus futuri in participio. Unde re in
praeteritum transeunte, non manet idem respectus, quo remoto, Deus nescit rem sub tali respectu esse.
Unde non variatur ejus scientia qui uno intuitu omnia conspicit, sed variatur respectus in natura rei. Contingit
enim, ut supra dictum est, dist. 36 qu. 1, art. 3, quod in relativis praedicationibus fiat mutatio altero extremorum
mutato, altero invariabili manente.
RA2
Ad secundum dicendum, quod quamvis veritas enuntiabilis causetur ab esse rei, non tamen oportet quod propter
unitatem rei enuntiabile unitatem habeat, sed veritatem. Unitatem autem habet et diversitatem ex his ex quibus
essentialiter constituitur, scilicet ex partibus suis; unde cum diversae sint partes horum enuntiabilium, socratem
currere et cucurrisse, diversa sunt enuntiabilia.
RA3
Ad tertium dicendum, quod diversus modus significandi facit etiam diversum nomen; sed quod dicatur idem
nomen a grammatico, hoc non est quia simpliciter sit unum, cum sint plures voces, albus, alba, album, et
multiplicato genere, quod est vox, necesse sit multiplicari speciem, quod est nomen; unde ubi multae voces et
multa nomina; sed dicuntur unum nomen quia pertinent ad idem condeclinium.
RA4
Ad quartum dicendum, quod tempus significatum est extra essentiam enuntiabilis; et ideo ab eo enuntiabile non
concipit unitatem vel diversitatem sed a tempore consignificato: quia propter diversam consignificationem
temporis sunt diversae terminationes verborum et diversae voces; unde et diversa enuntiabilia.
RA5

348

