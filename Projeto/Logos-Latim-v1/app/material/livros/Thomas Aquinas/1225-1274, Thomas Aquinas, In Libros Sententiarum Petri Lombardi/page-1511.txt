Ad primum ergo dicendum, quod Christus dicitur esca Angelorum secundum divinitatem, inquantum Angelos
reficit; et secundum humanitatem, secundum quod in ipsum desiderant Angeli prospicere, 1 Petr. 1; non tamen
secundum conformitatem naturae in specie.
RA2
Ad secundum dicendum, quod si Angelus assumpto corpore species masticaret, non tamen manducaret
sacramentaliter: quia non manducaret sacramentum secundum rationem sacramenti, cum non habeat fidem, sed
manifestam visionem; neque habet conformitatem naturae; et ideo non manducaret sacramentum nisi per
accidens.
|a3 Articulus 3: Utrum peccet quis cum conscientia peccati mortalis corpus Christi manducans.
Articulus 3A
AG1
Ad tertium sic proceditur. Videtur quod non peccet quis cum conscientia peccati mortalis corpus Christi
manducans. Quia secundum Augustinum, maximis bonis nullus male utitur. Sed corpus Christi de maximis bonis
est. Ergo nullus potest ipso utendo peccare.
AG2
Praeterea, infirmi non minus egent medicina quam medico. Sed Christus in propria specie veniens ut medicus,
non refugit peccatorum consortium: quia, sicut ipse dicit, Luc. 5, 31, non egent qui sani sunt medico, sed qui
male habent.
Ergo cum Christus sub sacramento proponatur ut medicina, non debet peccatoribus subtrahi.
AG3
Praeterea, nullus peccat faciendo id quod tenetur. Sed iste peccator tenetur ex praecepto ecclesiae semel in anno
corpus Christi sumere.
Ergo quamvis sit in proposito peccandi, non peccat corpus Christi sumendo.
SC1
Sed contra, 1 corinth. 11, 29: qui manducat indigne, judicium sibi manducat. Sed qui cum conscientia peccati
mortalis manducat, indigne manducat.
Ergo etc..
SC2
Praeterea, Deus magis horret sordes spirituales, quae sunt peccata, quam sordes corporales.
Sed peccaret qui corpus Christi in lutum projiceret.
Ergo peccat qui Christum in corpus suum peccato infectum intromittit.
CO
Respondeo dicendum ad primam quaestionem, quod quilibet cum conscientia peccati mortalis manducans corpus
Christi, peccat mortaliter, quia abutitur sacramento: et quanto sacramentum est dignius, tanto abusus est
periculosior.
Ratio autem hujus ex tribus potest sumi. Primo ex eo quod est sacramentum tantum, ex quo apparet, quod hoc
sacramentum in modum cibi proponitur; cibus autem non competit nisi viventi: unde si carens vita spirituali per
peccatum mortale accipiat hoc sacramentum, abutitur ipso. Secundo ex eo quod est ibi res et sacramentum, quod
est ipse Christus, qui est sanctus sanctorum; unde receptaculum ejus debet esse sanctum; et ideo si aliquis cum
contrario sanctitatis corpus Christi sumat, sacramento abutitur. Tertio ex eo quod est res tantum, quod est corpus
Christi mysticum; quia ex hoc ipso quod aliquis ad hoc sacramentum accedit, significat se ad unitatem corporis
mystici tendere; unde si peccatum in conscientia teneat, per quod a corpore mystico separatur, fictionis culpam
incurrit, et ita abutitur sacramento.
RA1
Ad primum ergo dicendum, quod verbum Augustini intelligendum est de eo quo utitur quis sicut eliciente actum
usus: sic enim virtutibus, quas maxima bona dicit, nullus male utitur. Sed non est intelligendum de eo quo quis
utitur quasi objecto usus: sic enim etiam virtutibus aliquis male utitur, qui de virtutibus gloriatur et superbit; et
ita etiam aliquis potest corpore Christi male uti sicut objecto.
RA2
Ad secundum dicendum, quod duplex est medicina.
Una est removens morbum; et talis infirmis debetur; et huic comparatur baptismus et poenitentia.
Alia est promovens in perfectam sanitatem; et talis non debetur infirmis, sed jam sanis; et huic comparatur haec
medicina. Utraque autem medicina per medicum datur. Unde non sequitur, si medicus non fugit infirmi
consortium, quod quaelibet ejus medicina infirmis dari debeat.
RA3
Ad tertium dicendum, quod habens conscientiam mortalis quod dimittere non proponit, peccat accedens ad
sumendum corpus Christi, quia indigne accedit. Peccat etiam non accedendo tempore ab ecclesia constituto, quia
inobediens est. Non tamen est perplexus, quia potest se ab hoc dubio eripere, peccati propositum dimittendo.
1511

