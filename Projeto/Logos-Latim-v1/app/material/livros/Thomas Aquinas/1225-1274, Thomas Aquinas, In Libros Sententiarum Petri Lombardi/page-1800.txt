Articulus 2B
AG1
Ulterius. Videtur quod poenitens non sit debitor majoris poenae quam illius quae a sacerdote est sibi injuncta.
Sacramentum enim semper consequitur suum effectum, nisi sit defectus ex parte recipientis, vel ex parte
conferentis. Sed quandoque imponitur minor poenitentia quam sit condigna; et non est defectus ex parte
recipientis, quia paratus esset omnem poenitentiam sibi injunctam facere; nec est defectus ex parte conferentis
sacramentum, quia secundum conscientiam suam et discretionem talem poenam taxat. Ergo videtur, cum
sacramentum poenitentiae sit ordinatum contra peccatum totaliter destruendum, et quantum ad poenam et
quantum ad culpam; quod non remaneat debitor alicujus poenae, poenitentia injuncta peracta.
AG2
Praeterea, Deus est pronior ad remittendum poenam quam ad exigendum. Sed si iste sacerdos majorem poenam
satisfactoriam injunxisset, poenitens obligaretur ad eam faciendam. Ergo videtur quod si insufficientem poenam
injungat, non exigatur aliquid amplius ab eo.
AG3
Praeterea, in Purgatorio aliquis gravius punitur quam in hac vita. Si ergo post peractam poenitentiam a sacerdote
injunctam, adhuc manet poena Purgatorii, videtur quod multum noceat sacerdos poenitenti levem poenitentiam
injungendo: et ita videtur quod sit valde periculosum confessiones audire, cum non possit sciri quantitas poenae
debitae pro peccato; immo sit impossibile, quia sacerdos non potest scire neque quantitatem contritionis neque
quantitatem affectionis quam peccator habuit in peccando.
SC1
Sed contra, secundum quantitatem delicti debet esse plagarum modus ex praecepto legis.
Si ergo minus imponatur, residuum ab eo in Purgatorio exigetur.
SC2
Praeterea, error sacerdotis non potest poenitenti prodesse. Prodesset autem, si non teneretur ad plus quam sibi per
errorem imponit. Ergo videtur quod sit adhuc debitor majoris poenae.
CO
Ad secundam quaestionem dicendum, quod actus ministri bonus vel malus nihil diversificat in efficacia
sacramentorum. Unde sive sacerdos discrete se habeat in injunctione poenitentiae, sive non; nihil diversificatur
quantum ad efficaciam absolutionis et confessionis et contritionis; et ideo sive discrete poenitentiam injungat,
sive non; semper remanet reatus ad quantitatis ejusdem poenam; et ideo si eam hic non explet, ab eo in
Purgatorio exigetur.
RA1
Ad primum ergo dicendum, quod quandocumque injungitur poenitentia minor condigno, defectus est ex parte
imponentis, vel ex parte recipientis.
Sed quandoque potest esse sine culpa utriusque; sicut quando imponens debitam diligentiam adhibet, et recipiens
paratus est ad implendum; et propter hoc non est inconveniens, si totaliter a reatu poenae non liberetur.
RA2
Ad secundum dicendum, quod poenitens cum major condigno poenitentia injuncta est, tenetur eam explere ex
sacerdotis injunctione, qui non solum debitum poenae considerat, sed peccato remedium adhibet; unde post hanc
vitam non exigitur ab eo tota, sed solum quantum sufficit ad debitum solvendum.
RA3
Ad tertium dicendum, quod sacerdos minorem condigno poenitentiam injungens, non semper peccat; tum quia
non potest determinate quantitatem poenae debitae cognoscere, quamvis aliquid proprie consideratis regulis
patrum determinare possit; tum quia quandoque etiam ex industria minorem poenitentiam imponens, plus
prodest poenitenti quam noceat, qui forte magnitudine poenae posset a poenitentia peragenda impediri propter
debilitatem virtutis adhuc in eo de novo recuperatae; et ideo negligit minus damnum, ut majus evitet; et iterum
paulatim confortatus in eo divinus amor ad plura poenitentiae opera peragenda ipsum incitabit propria sponte
quam sacerdos sibi secundum quantitatem peccatorum injungere potuisset.
Articulus 2C
AG1
Ulterius. Videtur quod poenam satisfactoriam non possit unus pro alio explere. Quia ad satisfactionem meritum
requiritur. Sed unus pro altero non potest mereri vel demereri, cum sit scriptum: tu reddis unicuique secundum
opera sua.
Ergo unus pro alio non potest satisfacere.
AG2
Praeterea, satisfactio contra contritionem et confessionem dividitur. Sed unus pro alio non potest conteri aut
confiteri. Ergo nec satisfacere.
AG3
1800

