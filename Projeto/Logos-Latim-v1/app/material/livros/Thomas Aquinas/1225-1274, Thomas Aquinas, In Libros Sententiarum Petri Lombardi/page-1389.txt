Respondeo dicendum, quod hoc ab omnibus conceditur, quod non efficiebatur aliquid per baptismum joannis
quod non esset operatio hominis. Et quia gratia non potest ab homine dari, ideo patet quod baptismus joannis
gratiam non conferebat.
RA1
Ad primum ergo dicendum, quod illa auctoritas sic exponenda est, ut referatur ad diversa baptismata hoc modo.
Erat joannes baptizans, scilicet baptismate suo, et praedicans, scilicet baptismum Christi, qui est in remissionem
peccatorum. Si autem referatur utrumque ad baptismum joannis, sic dicitur esse in remissionem peccatorum:
quia baptizatis imponebat dignos fructus poenitentiae agere, quibus peccatorum remissionem consequerentur.
Unde baptismus ille erat quasi quaedam protestatio, et professio poenitentiae.
RA2
Ad secundum dicendum, quod baptismus ille purgare dicitur modo praedicto: vel etiam materialiter a sordibus
corporalibus in signum spiritualis purgationis per Christum futurae; vel a caecitate ignorantiae per doctrinam
joannis Christum annuntiantis.
RA3
Ad tertium dicendum, quod spes semper ex gratia procedit, non tamen semper ex gratia habita, sed quandoque ex
gratia expectata; et sic baptismus joannis spem faciebat remissionis peccatorum, non conferens gratiam, sed
promittens eam in hoc quod praefigurabat baptismum Christi, quo gratia daretur.
RA4
Ad quartum dicendum, quod quamvis baptismus joannis magis conveniret cum baptismo Christi quam
circumcisio quantum ad materiam, non tamen conveniebat magis quantum ad causam institutionis: quia
circumcisio ad necessitatem instituta erat ut remedium contra originale; sed baptismus joannis, ut assuefaceret ad
baptismum Christi.
RA5
Ad quintum dicendum, quod baptismus joannis expressius figurabat baptismum Christi quam sacramenta veteris
legis propter majorem similitudinem ad ipsum; et ideo magis de propinquo praeparabat ad ipsum in
significatione, et quadam poenitentiae protestatione.
|a3 Articulus 3: Utrum convenienter Christus joannis baptismate baptizatus fuerit.
Articulus 3A
AG1
Ad tertium sic proceditur. Videtur quod Christo non competeret baptizari baptismo joannis.
Baptismus enim joannis erat baptismus poenitentiae, ut dicitur Luc. 3. Sed Christo non competit poenitentia,
sicut nec peccatum. Ergo nec baptizari baptismo joannis.
AG2
Praeterea, omnis Christi actio nostra est instructio.
Sed non instruimur baptizari baptismo joannis. Ergo non debuit Christus illo baptismo baptizari.
SC1
Sed contra est quod ipse ad baptismum joannis vadens dixit: sic decet nos implere omnem justitiam; Matth. 3,
15.
CO
Respondeo dicendum, quod Christus pluribus de causis a joanne baptizari voluit, quarum tres tanguntur in
Glossa Marc. 1; scilicet propter humilitatem implendam (ut ipsemet dicit Matth. 3); ut baptismum joannis
approbaret, et ut aquas consecraret suae carnis tactu, et sic baptismum suum institueret. Quartam causam tangit
Augustinus, ut scilicet ostenderet non interesse quis a quo baptizaretur. Quintam tangit in Lib. Quaestionum
veteris et novi testamenti, scilicet ad exemplum baptismi proponendum illis qui erant futuri filii Dei per fidem.
Sextam tangit chrysostomus, ut scilicet in baptismo miracula ostendens, evacuaret illorum errorem qui joannem
Christo majorem credebant.
RA1
Ad primum ergo dicendum, quod, sicut dictum est, Christus a sacramentis nihil accepit; et ideo non dicitur
baptismus joannis baptismus poenitentiae quo ad Christum, sed quo ad alios qui ad poenitentiam per ipsum
praeparabantur; sicut etiam circumcisio Christi non fuit in remedium originalis peccati, a quo Christus immunis
erat.
RA2
Ad secundum dicendum, quod actio Christi nostra est instructio, non ut eodem modo agamus sicut Christus fecit,
sed ut pro modo nostro Christum imitemur; et ideo per baptismum suum dedit nobis exemplum, ut baptizaremur
illo baptismo qui nobis competit, per quem scilicet remissionem peccatorum consequamur.
Articulus 3B
AG1
1389

