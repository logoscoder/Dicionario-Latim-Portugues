|a4 Articulus 4: Utrum elementa innovabuntur per receptionem alicujus claritatis.
AG1
Ad quartum sic proceditur. Videtur quod elementa non innovabuntur per receptionem alicujus claritatis. Sicut
enim lux est claritas corporis caelestis propria, ita calidum et frigidum, et humidum et siccum, sunt propriae
qualitates elementorum.
Ergo sicut caelum innovatur per augmentum claritatis, ita debent innovari elementa per augmentum qualitatum
activarum et passivarum.
AG2
Praeterea, rarum et densum sunt propriae qualitates elementorum, quas elementa in illa innovatione non amittent,
ut dictum est. Sed raritas et densitas elementorum resistere videntur claritati, cum corpus clarum oporteat alio
modo condensatum esse; unde claritas aeris non videtur quod possit claritatem pati; et similiter etiam nec
densitas terrae, quae pervietatem tollit. Ergo non potest esse quod innoventur per alicujus claritatis additionem.
AG3
Praeterea, constat quod damnati erunt in terra. Sed ipsi erunt in tenebris non solum interioribus, sed etiam
exterioribus. Ergo terra non dotabitur claritate in illa innovatione, et eadem ratione nec alia elementa.
AG4
Praeterea, multiplicatio claritatis in elementis multiplicat calorem. Si igitur in illa innovatione erit major claritas
elementorum quam nunc sit, erit etiam per consequens major caliditas; et sic videtur quod transmutentur a
naturalibus suis qualitatibus, quae sunt eis secundum certam mensuram; quod est absurdum.
AG5
Praeterea, bonum universi, quod consistit in ordine et harmonia, dignius est quam bonum alicujus naturae
singularis. Sed si creatura efficiatur melior, tollitur bonum universi: quia non remanebit eadem harmonia. Ergo si
corpora elementaria, quae secundum gradum suae naturae quem tenent in universo, claritatis debent esse
expertia, claritatem recipiant, ex hoc magis deperiet perfectioni universi quam accrescet.
SC1
Sed contra est quod dicitur apocalyp. 1, 21: vidi caelum novum et terram novam. Sed caelum innovabitur per
majorem claritatem. Ergo et terra, et similiter alia elementa.
SC2
Praeterea, corpora inferiora fuerunt in usum hominis, sicut et superiora. Sed creatura corporalis remunerabitur
propter ministerium quod homini exhibuit, ut videtur dicere Glossa ad Rom. 8. Ergo etiam elementa
clarificabuntur, sicut et alia corpora caelestia.
SC3
Praeterea, corpus hominis est ex elementis compositum.
Ergo partes elementorum quae sunt in corpore hominis, glorificato homine, glorificabuntur per receptionem
claritatis. Sed eamdem convenit esse dispositionem totius et partis. Ergo et ipsa elementa convenit claritate
dotari.
CO
Respondeo dicendum, quod sicut est ordo caelestium spirituum ad spiritus terrenos, scilicet humanos; ita etiam
est ordo caelestium corporum ad corpora terrestria. Cum autem creatura corporalis sit facta propter spiritualem,
et per eam regatur; oportet similiter disponi corporalia sicut spiritualia disponuntur. In illa autem ultima rerum
consummatione spiritus inferiores accipient proprietates superiorum spirituum, quia homines erunt sicut Angeli
in caelis, sicut dicitur Matth. 22; et hoc erit, inquantum ad maximam perfectionem deveniet id secundum quod
humanus spiritus cum angelico convenit. Unde et similiter cum corpora inferiora cum caelestibus non
communicent nisi in natura lucis et diaphani, ut dicitur in 2 de anima; oportet corpora inferiora maxime perfici
secundum claritatem. Unde omnia elementa claritate quadam vestientur: non tamen aequaliter, sed secundum
modum suum. Terra enim, ut dicitur, erit in superficie exteriori pervia sicut vitrum, aqua sicut crystallus, aer ut
caelum, ignis ut luminaria caeli.
RA1
Ad primum ergo dicendum, quod sicut supra dictum est, innovatio mundi ordinatur ad hoc quod homo etiam
sensu in corporibus quodammodo per manifesta indicia divinitatem videat. Inter sensus autem nostros
spiritualior est visus et subtilior; et ideo quantum ad qualitates visivas, quarum principium est lux, oportet omnia
corpora inferiora maxime meliorari. Qualitates autem elementares pertinent ad tactum, qui est maxime
materialis; et earum excessus contrarietatis magis est contristativus.
Excessus autem lucis erit delectabilis, cum contrarietatem non habeat nisi propter organi debilitatem, quae tunc
non erit.
RA2
Ad secundum dicendum, quod aer non erit clarus sicut radios projiciens, sed sicut diaphanum illuminatum; terra
vero quamvis ex natura sua opacitatem habeat propter defectum lucis, tamen ex divina virtute in sui superficie
claritatis gloria vestietur sine praejudicio densitatis ipsius.
RA3
2199

