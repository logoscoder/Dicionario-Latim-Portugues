Deinde quaeritur de misericordia Dei; et circa hoc quaeruntur tria: 1 utrum in Deo sit ponere misericordiam; 2 de
effectu ipsius; 3 utrum misericordia Dei patiatur poenas damnatorum esse perpetuas.
|a1 Articulus 1: Utrum sit misericordia in Deo.
Articulus 1A
AG1
Ad primum sic proceditur. Videtur quod in Deo non sit misericordia. Sicut enim dicit Damascenus, misericordia
est compassio de alienis malis. Sed compassio non cadit in Deo. Ergo nec misericordia.
AG2
Praeterea, misericordia miseriam respicit.
Sed quanto aliquis est magis peccator, tanto magis est miser; quia Proverb. 14, 34: miseros facit populos
peccatum. Ergo si Deus est misericors, quanto aliquis est magis peccator, tanto magis ei providebit; quod videtur
absurdum.
AG3
Praeterea, misericordia inclinat misericordem ad alienam miseriam repellendam. Ergo misericors nec alii
miseriam infert, nec inferri permittit, si fieri potest. Sed Deus aliquos inducit in miseriam poenae, et permittit eos
incidere in miseriam culpae.
Ergo cum ipse sit omnipotens, non erit misericors.
SC1
Sed contra est quod in Psal. 144, 8, dicitur: miserator et misericors Dominus.
SC2
Praeterea, sicut Deus aliquos punit, ita et aliquibus parcit; est enim praestabilis super malitia; joel. 2. Sed ex hoc
quod punit, ponimus in Deo iram, quamvis ira sit passio. Ergo ex eo quod parcit, debet dici misericors, quamvis
misericordia in nobis sit passio.
CO
Respondeo dicendum ad primam quaestionem, quod ex hoc homo dicitur misericors, quia miseriam alterius
suam facit; quod quidem contingit quantum ad duo. Primo quantum ad hoc quod ipse quodammodo ex aliena
miseria afficitur, inquantum compatitur patienti. Secundo secundum quamdam reputationem, quia miseriam
proximi reputat quasi suam, et exinde movetur ad repellendum ejus miseriam per beneficium, sicut repelleret
suam. Deus autem nullo modo miseriae particeps esse potest; unde secundum primum modum misericordia in
eum non cadit; sed ipse hoc modo se habet in repellendo miserias aliorum, sicut se habet homo in repellendo
miseriam eorum.
Sicut homo enim in repellendo miseriam alicujus considerat hominis utilitatem cujus repellit miseriam; ita et
Deus per sua beneficia repellens nostram miseriam, non ordinat hoc ad suam utilitatem, sed ad nostram; unde
inquantum nostra miseria est quasi sua secundum reputationem quamdam ipsius qui eam repellit, sic dicitur
misericors, et misereri; et propter hoc communiter dicitur, quod non est in eo misericordia secundum passionem,
sed secundum effectum; qui tamen effectus ex affectu voluntatis procedit; qui non est passio, sed simplex
voluntatis actus.
RA1
Ad primum ergo dicendum, quod Damascenus definit misericordiam prout est passio in nobis inventa; et per
hunc modum Deo non competit.
RA2
Ad secundum dicendum, quod misericordia in nobis passio quaedam est; nulla autem passio est laudabilis, nisi
secundum quod ratione regulatur; unde in nobis misericordia non est laudabilis, nisi secundum quod sequitur
ordinem rationis. Nihil enim quod in nobis sit, transfertur in Deum, nisi eo modo quo in nobis est laudabile; et
ideo misericordia in Deo est secundum rationem sapientiae ipsius; unde non oportet quod ex hoc ipso quod
aliquis est magis peccator, majorem effectum misericordiae consequatur, nisi secundum quod est in divina
sapientia ordinatum.
RA3
Et per hoc patet solutio ad tertium. Quia homo misericors non repellit alienam miseriam quantumcumque potest,
sed quantum recta ratio permittit.
Similiter et Deus repellit nostram miseriam secundum ordinem sapientiae suae; et ideo inducit miseriam poenae
quibusdam, et permittit quosdam incidere in miseriam culpae.
Articulus 1B
AG1
Ulterius. Videtur quod in Deo secundum eamdem rationem dicatur bonitas et misericordia.

2156

