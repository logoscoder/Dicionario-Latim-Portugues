tantum de materia erit in corporibus gloriosis quantum nunc est, nec dimensiones erunt majores, ut ex supra
dictis patet. Ergo non erunt magis subtilia quam modo sint.
SC1
Sed contra est quod dicitur 1 corinth. 15, 44: seminatur corpus animale, surget corpus spirituale, idest spiritui
simile. Sed subtilitas spiritus excedit omnem subtilitatem corporis. Ergo corpora gloriosa erunt subtilissima.
SC2
Praeterea, corpora quanto sunt subtiliora, tanto nobiliora. Sed corpora gloriosa sunt nobilissima.
Ergo erunt subtilissima.
CO
Respondeo dicendum ad primam quaestionem, quod nomen subtilitatis a virtute penetrandi est assumptum; unde
dicitur 2 de generat., quod subtile est quod est completivum partibus, et partium partibus: quia propter naturam
humidi, quod male terminatur termino proprio, bene autem alieno, sequitur suum tangens, et fluit undique ad
suum capiens, et sua subtilitate quamlibet ejus partem minimam subintrat. Quod autem aliquod corpus sit
penetrativum, contingit ex duobus.
Primo ex quantitatis parvitate, praecipue secundum profunditatem et latitudinem, non autem secundum
longitudinem: quia penetratio fit in profundum; unde longitudo penetrationi non obstat.
Secundo ex paucitate materiae; unde rara subtilia dicimus. Et quia in corporibus raris forma praedominatur
materiae magis, ideo translatum est nomen subtilitatis ad illa corpora quae optime substant formae, et
perficiuntur ab ea completissimo modo; sicut dicimus subtilitatem esse in sole et luna, et aliis hujusmodi; sicut
etiam aurum vel aliquid hujusmodi potest dici subtile, quando perfectissime completur in esse et virtute suae
speciei. Et quia res incorporeae quantitate carent et materia, nomen subtilitatis ad eas transfertur non solum
ratione suae substantiae, sed etiam ratione suae virtutis. Sicut enim subtile dicitur penetrativum quia pertingit
usque ad intima rei; ita etiam dicitur aliquis intellectus subtilis, quia pertingit ad inspicienda intrinseca principia
et proprietates naturales rei latentes; et similiter dicitur aliquis habere visum subtilem, quia aliquod minimum
potest visus pertingere, et similiter est de aliis sensibus; et secundum hoc etiam diversi diversimode subtilitatem
corporibus gloriosis attribuerunt.
Quidam enim haeretici, ut Augustinus narrat, attribuerunt ei subtilitatem secundum modum quo spirituales
substantiae subtiles dicuntur, dicentes, quod in resurrectione corpus vertetur in spiritum; et ratione hujus, corpora
resurgentia apostolus spiritualia nominat 1 corinth. 15. Sed hoc non potest stare.
Primo, quia corpus in spiritum transire non potest, cum non communicent in materia; quod etiam boetius ostendit
in libro de duabus naturis.
Secundo, quia si esset hoc possibile, corpore in spiritum converso, non resurgeret homo, qui ex anima et corpore
constat. Tertio, quia si apostolus sic intelligeret, sicut nominat corpora spiritualia, pari ratione nominaret corpora
animalia, quae in animam sunt conversa: quod patet esse falsum.
Unde quidam haeretici dixerunt, quod corpus in resurrectione remanebit, sed habebit subtilitatem secundum
modum rarefactionis; ita quod corpora humana in resurrectione erunt aeri vel vento similia, ut Gregorius narrat
in 14 Moral..
Sed hoc etiam non potest stare: quia Dominus post resurrectionem corpus palpabile habuit, ut patet Luc. Ult.,
quod praecipue subtile credendum est.
Et praeterea corpus humanum cum carnibus et ossibus resurget, sicut et corpus Domini, ut dicitur Luc. Ult., 39:
spiritus carnem et ossa non habet, sicut me videtis habere; et job 19, 26, dicitur: in carne mea videbo Deum
salvatorem meum. Natura autem carnis et ossis praedictam raritatem non patitur.
Et ideo assignandus est corporibus gloriosis alius subtilitatis modus, ut dicantur subtilia propter completissimam
corporis perfectionem.
Sed hanc completionem quidam eis attribuunt ratione quintae essentiae, quae in eis tunc maxime dominabitur:
quod non potest esse. Primo, quia nihil de quinta essentia potest venire in compositionem corporis humani, ut in
2 Lib. Ostensum est, distinc. 17, quaest. 2, art. 1. Secundo, quia dato quod veniret in compositionem corporis
humani, non posset intelligi quod dominaretur magis quam nunc supra naturam elementarem, nisi ita quod esset
tunc in corporibus humanis plus secundum quantitatem de natura caelesti; et sic corpora humana non essent
ejusdem staturae, nisi forte minueretur in homine elementaris materia: quod repugnat integritati resurgentium;
vel ita quod natura elementi indueret proprietates naturae caelestis ex ejus dominio in corpore, et sic naturalis
virtus esset causa proprietatis gloriosae; quod absurdum est.
Et ideo alii dicunt, quod dicta completio, ex quo corpora humana subtilia dicentur, erit ex dominio animae
glorificatae, quae est forma corporis, super ipsum, ratione cujus corpus gloriosum spirituale dicitur, quasi
omnino spiritui subjectum.
Prima autem subjectio qua corpus animae subjicitur, est ad participandum esse specificum, prout subjicitur sibi
ut materia formae, et deinde subjicitur ei ad alia opera animae, prout animae est motor; et ideo prima ratio
spiritualitatis in corpore est ex subtilitate, et deinde ex agilitate et aliis proprietatibus corporis gloriosi; et propter
hoc apostolus in spiritualitate tetigit dotem subtilitatis, ut Magistri exponunt. Unde etiam Gregorius dicit in 14
Moralium, quod corpus gloriosum dicitur subtile per effectum spiritualis potentiae.
2090

