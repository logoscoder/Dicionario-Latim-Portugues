Ad quartum sic proceditur. Videtur quod homo non possit se praeparare ad gratiam sine aliqua gratia. Primo per
id quod dicitur hierem. 10, 23: non est in homine via ejus, nec viri est ut dirigat gressus suos. Sed nullus
praeparatur ad gratiam nisi gressus ejus dirigantur, et viam salutis quaerat. Ergo non est in potestate hominis ut
se ad gratiam praeparet.
AG2
Praeterea, illud quod est in potestate hominis, non est necessarium ut homo ab alio petat.
Sed quod homo praeparetur ad gratiam, petendum est a Deo, ut patet in Psal. 85, 2: deduc me, Domine, in via
tua. Ergo praeparatio ad gratiam non est in potestate hominis.
AG3
Praeterea, illud quod visibiliter factum est in quibusdam qui gratiam consecuti sunt, probabile est etiam in aliis,
saltem invisibiliter, fieri; cum eadem ratio sit de uno et de omnibus. Sed quidam, cum etiam gratiae resisterent,
per speciale munus gratiae ad gratiam praeparati sunt, ut patet in conversione Pauli. Ergo etiam alii sine gratia,
saltem gratis data, ad gratiam praeparari non possunt.
AG4
Praeterea, Hebr. 11, 6: oportet accedentem ad Deum credere quia est. Sed fides non potest haberi nisi per
gratiam: Dei enim donum est, ut ad Ephes. 11, 8 dicitur. Ergo cum nullus se ad gratiam praeparet nisi accedendo
ad Deum, videtur quod sine munere gratiae homo se ad gratiam praeparare non possit.
AG5
Praeterea, Augustinus dicit, quod timor servilis inducit caritatem sicut seta linum. Sed timor servilis est donum
spiritus sancti. Ergo per gratiam gratis datam homo praeparatur ad gratiam gratum facientem.
SC1
Sed contra, zachar. 1, 3, dicitur: convertimini ad me... Et ego convertar ad vos. Sed conversio quam nobis indicit,
non videtur esse aliud quam praeparatio ad receptionem gratiae. Ergo hoc primo a nobis exigitur ut ad gratiam
praeparemur, quam quod Deus ad nos gratiam infundendo convertatur.
SC2
Praeterea, Anselmus dicit: quod aliquis non habeat gratiam non est ex hoc quod Deus non velit eam dare, sed
quia homo non vult accipere.
Ergo si homo vult accipere, Deus eam dabit. Sed illud quod in voluntate hominis constitutum est, in potestate
liberi arbitrii est. Ergo in potestate liberi arbitrii est, ut homo ad gratiam se praeparet.
CO
Respondeo dicendum quod gratia dupliciter potest accipi: vel quodcumque excitativum voluntatis exhibitum
homini ab ipsa divina providentia, qua omnibus rebus gratis impendit ex sua bonitate ea quae ipsis conveniunt:
vel aliquod donum habituale in anima receptum, quod gratis a Deo confertur. Si ergo primo modo accipitur
gratia, nulli dubium est quod homo sine gratia Dei non potest se praeparare ad habendum gratiam gratum
facientem: ut enim in 8 physic.
Ostenditur, mutatio voluntatis effici non potest sine aliquo movente per modum excitantis: omne enim motum
necesse est ab alio moveri. Nec differt quidquid sit illud quod hujusmodi variationis occasionem praebeat, quasi
voluntatem excitando; sive sit admonitio hominis, vel aegritudo corporis, vel aliquid hujusmodi: quae omnia
constat divinae providentiae subjecta esse et in bonum electorum ordinata. Unde quidquid illud fuerit quod
hominem excitaverit ad convertendum se, ut gratiam gratum facientem accipiat, gratia gratis data dici potest: et
sic sine gratia gratis data homo se ad gratiam non praeparat, etiamsi gratia gratis data dicatur ipse actus liberi
arbitrii, quem Deus in nobis facit, quo ad gratiam gratum facientem praeparamur. Si autem accipitur gratia pro
aliquo munere habituali animae infuso, sic duplex est opinio. Quidam enim dicunt, quod nullus potest se ad
gratiam gratum facientem praeparare, nisi per aliquod lumen menti infusum, quod est donum gratiae gratis datae.
Istud autem non videtur conveniens: quia praeparatio quae est ad gratiam, non est per actus qui sint ipsi gratiae
aequandi aequalitate proportionis, sicut meritum aequatur praemio; et ideo non oportet ut actus quibus homo se
ad gratiam habendam praeparat sint naturam humanam excedentes: sicut enim natura humana se habet in
potentia materiali ad gratiam, ita actus virtutum naturalium se habent ut dispositiones materiales ad ipsam; unde
non exigitur ad hoc ut homo ad gratiam se praeparet, aliquod aliud lumen gratiae praecedens. Et praeterea
secundum hoc esset abire in infinitum: quia illud etiam lumen gratiae gratis datae non datur alicui nisi qui ad
illud recipiendum se praeparavit; alias omnibus daretur: quod non potest intelligi; nisi forte gratia gratis data
dicatur naturale lumen rationis, quod pertinet ad bona naturalia, et non ad gratuita, nisi large accepta. Si autem
praeparatione indiget talis gratia gratis data, tunc redibit quaestio de ista praeparatione, utrum in eam possit
homo ex se, vel non: et sic vel abiretur in infinitum, vel erit devenire ad aliquam gratiam ad quam homo per se
praeparare potest se.
Sed non est ratio efficax quare hoc magis in una gratia sit quam in alia. Et ideo aliis consentiendo dicimus, quod
ad gratiam gratum facientem habendam ex solo libero arbitrio se homo potest praeparare: faciendo enim quod in
se est, gratiam a Deo consequitur. Hoc autem solum in nobis est quod in potestate liberi arbitrii constitutum est.
RA1

662

