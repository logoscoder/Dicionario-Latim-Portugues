CO
Ad tertiam quaestionem dicendum, quod non solum oportet hominem moderari circa passiones interiores, sed
etiam circa actiones exteriores.
Sed moderatio in eis potest esse duplex. Uno modo per ordinem ad agentem; et sic eadem est ratio moderandi
actiones exteriores, et interiores passiones; unde hoc pertinet ad alias virtutes quae sunt circa passiones. Alio
modo per ordinem ad alium cum quo est convivendum; et sic habet specialem rationem moderationis, et ideo
requiritur specialis virtus; unde ad hoc est justitia, et illa quae ad justitiam reducuntur. Propria ergo materia
justitiae sunt operationes exteriores secundum quod ordinantur ad alterum; res autem exteriores, ut pecunia, vel
aliquid hujusmodi, sunt materia justitiae inquantum in usum veniunt; et ideo sunt materia remota.
RA1
Ad primum igitur dicendum, quod actus virtutum primi et principales sunt actus interiores.
Unde si ponimus exteriores operationes materiam justitiae, non erit idem actus et materia.
RA2
Ad secundum patet solutio per id quod dictum est.
RA3
Ad tertium dicendum, quod, sicut ex dictis patet, duplex est materia virtutum; scilicet remota, ut res exteriores,
quae veniunt in usum vitae; et proxima, ut passiones, et operationes. Justitia igitur, secundum quod specialis est
virtus, ordinat materiam omnium aliarum virtutum remotam: quia illae eaedem res quae sunt natae inferre
passiones violentas, possunt assumi ut materia operationis ad alterum; tamen quaedam assumuntur ut materia
operationis ad alterum, quae non multum nata sunt inferre passionem, sicut pecuniae, et hujusmodi.
Et ideo quidquid est materia exterior aliarum virtutum, potest esse materia exterior justitiae, sed non convertitur.
Quantum autem ad materiam proximam justitia specialis non circuit materiam aliarum virtutum, quia ad ipsam
non spectat qualiter homo irascatur, dummodo non percutiat.
|a3 Articulus 3: Utrum prudentia habeat actum virtutis distinctum ab aliis.
AG1
Ad tertium sic proceditur. Videtur quod prudentia non habeat actum distinctum ab aliis virtutibus.
Quia, ut Philosophus dicit 6 ethic., prudentia praeceptiva est. Sed praecipere de operandis idem videtur quod
electio, quae est actus virtutis moralis, ut dicit Philosophus in 6 ethic..
Ergo prudentia non habet distinctum actum ab aliis virtutibus.
AG2
Praeterea, medium invenitur secundum rationem rectam, quae pertinet ad prudentiam. Sed attingere medium in
qualibet materia est actus virtutis quae est circa materiam illam. Ergo actus prudentiae non distinguitur ab actu
aliarum virtutum.
AG3
Praeterea, ejusdem est operari circa finem et circa ea quae sunt ad finem. Sed aliae virtutes faciunt rectam
electionem de propriis finibus. Ergo etiam dirigunt in hujusmodi quae sunt ad finem.
Sed hoc pertinet ad prudentiam, ut dicitur in 6 ethic.. Ergo prudentia non habet actum distinctum ab aliis
virtutibus.
AG4
Praeterea, secundum Philosophum in 6 ethic., finis proximus virtutis est bona operatio.
Sed prudentia dirigit ad bonam operationem.
Ergo dirigit ad finem virtutis. Sed hoc pertinet ad alias virtutes, ut dicit Philosophus.
Ergo actus prudentiae non distinguitur ab actibus aliarum virtutum.
AG5
Item, videtur quod inconvenienter ponantur in littera actus virtutum. Quia subvenire miseris est actus
misericordiae; praecavere autem insidias pertinet ad cautionem, quam quidam ponunt prudentiae partem.
AG6
Item, perferre molestias non videtur actus fortitudinis esse: tum quia aggredi difficilia videtur esse virtuosius, et
ita magis ad fortitudinem pertinere: tum quia perferre non videtur dicere actum, sed magis immobilitationem:
tum quia perferre molestias videtur esse etiam aliarum virtutum actus, ut patientiae et caritatis, quae omnia
sustinet, et mansuetudinis: tum etiam quia non circa quaslibet molestias est fortitudo, ut Philosophus probat in 3
ethic..
CO
Respondeo dicendum, quod ad perfectionem virtutis moralis tria sunt necessaria. Primum est praestitutio finis;
secundum autem est inclinatio ad finem praestitutum; tertium est electio eorum quae sunt ad finem. Finis autem
proximus humanae vitae est bonum rationis in communi; unde dicit dionysius, quod malum hominis est contra
rationem esse: et ideo est intentum in omnibus virtutibus moralibus, ut passiones et operationes ad rectitudinem
rationis reducantur.

1239

