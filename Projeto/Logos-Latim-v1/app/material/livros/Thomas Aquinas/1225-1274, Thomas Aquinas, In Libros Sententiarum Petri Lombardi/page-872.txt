Ad tertium dicendum, quod assumptio habet duos terminos, scilicet a quo, et in quem. Dicitur ergo Dei verbum
ex virgine carnem assumpsisse, non quantum ad terminum a quo, quasi prius esset in specie carnis quam
assumeretur; sed quantum ad terminum ad quem: quia materia illa simul assumpta est et in carnem formata.
RA4
Ad quartum dicendum, quod quamvis caro cum carne magis conveniat secundum similitudinem speciei; tamen
sanguis, ex quo formatur corpus, magis convenit cum carne et reliquis partibus corporis secundum proportionem
potentiae ad actum, quam caro cum carne; sanguis enim ille est potentia totum, secundum potentiam passivam,
sicut et semen est potentia totum secundum potentiam activam; caro autem non est potentia totum, cum sit actu
pars ultimum complementum habens jam per ultimam digestionem. Haec autem convenientia praecipue
requiritur ad hoc quod aliquid ex aliquo fiat: domus enim facilius construitur ex caemento et lapidibus specie
differentibus, quam ex alia domo ejusdem speciei; ex qua domus construi non potest, nisi in lapides resolvatur.
RA5
Ad quintum dicendum, quod sanguis qui humani corporis materia ponitur, non est absolute talis qualis per actum
nutritivae generatur ex cibo; sed hoc quod de illo sanguine residuum est ab ultima digestione nutritiva, in feminis
generativae ministrat, quae ipsum praeparat, ut sit debita materia corporis humani.
|a2 Articulus 2: Utrum conceptio corporis Christi fuerit subito, vel successive.
AG1
Ad secundum sic proceditur. Videtur quod conceptio corporis Christi non fuerit subito, sed successive completa.
Heb. 2 dicitur, quia Christus debuit per omnia fratribus similari. Sed alii homines, qui fratres ejus dicuntur
ibidem, successive concipiuntur. Ergo et Christi conceptio debuit esse successiva.
AG2
Praeterea, tempus generationis cujuslibet rei est determinatum secundum speciem suam, ut ex 2 de generatione
haberi potest. Sed Christus fuit ejusdem speciei cum aliis hominibus.
Ergo sicut aliorum hominum generatio determinato tempore perficitur, ita et Christi.
AG3
Praeterea, ut in 2 de anima dicitur, cuicumque rei naturali debetur determinata magnitudo. Sed corpus Christi
non potuit in principio conceptionis suae habere tantam magnitudinem quantum naturae hominis debetur: alias
tempore illo non crevisset in utero virginis in quo alii crescunt, vel minori tempore a virgine portatus esset quam
alii homines portantur; quod non tenet ecclesia. Ergo in principio suae conceptionis nondum erat in specie
humana, in qua fuit in termino conceptionis. Ergo principium conceptionis est aliud a termino ejus. Omnis autem
mutatio quae habet prius et posterius, est successiva.
Ergo conceptio Christi fuit successiva.
AG4
Praeterea, corpus Christi ex virginis sanguinibus formatum est. Aut ergo in eodem instanti fuit sanguis et caro; et
sic eadem materia simul erit sub duabus formis substantialibus disparatis, quod est impossibile: aut in alio et in
alio instanti.
Sed inter quaelibet instantia est tempus medium, ut in 6 physic. Probatur. Ergo conceptio Christi tempore
mensuratur, et non est subito peracta.
AG5
Praeterea, concipi est quoddam fieri, sicut conceptum est quoddam factum esse. Nihil autem in permanentibus
simul fit et factum est: alias simul aliquid esset et non esset: quod enim fit in permanentibus non est: quod autem
factum est, jam est. Ergo in carne Christi non simul fuit concipi et conceptum esse: et sic fuit ibi prioris et
posterioris successio.
SC1
Sed contra: conceptionis principium esse non potuit antequam conceptionis activum in virgine esset. Sed
conceptionis activum fuit in ipsa divina sapientia, quae ex sanguinibus virginis carnem sibi copulavit, ut dicit
Damascenus. Ergo non potuit prius conceptio incipere quam in uterum virginis divina sapientia descendisset.
Sed, sicut dicit Gregorius in Moral., spiritu adveniente, mox verbum in utero, mox intrat verbum caro factum.
Ergo conceptio carnis incipere non potuit antequam caro esset. Sed ad speciem carnis terminata est conceptio.
Ergo non prius incepit conceptio quam terminata esset; et ita sine successione fuit.
SC2
Praeterea, conceptio Christi facta est virtute divina, quae infinita est. Sed virtutis infinitae est subito suum
effectum producere. Ergo conceptio Christi subitanea fuit.
CO
Respondeo dicendum, quod conceptio Christi secundum fidem oportet quod subito facta ponatur: non enim
humana natura prius assumpta fuit quam in sua specie perficeretur, cum partes ejus non sint assumptibiles nisi
ratione totius, ut patet ex dictis in 2 dist., quaest. 2, art. 3, quaestiunc. 1. Proprietates autem et accidentia
humanae naturae non dicuntur de filio Dei ante assumptionem. Ergo quidquid humanum de filio Dei dicitur,
completionem humanae naturae non praecessit. Conceptio autem de filio Dei dicitur, ut patet in symbolo: qui
872

