Sed in Christo culpa originalis non fuit. Ergo Christus hos defectus non contraxit.
CO
Respondeo dicendum, quod illud proprie contrahitur quod ex necessitate alio tracto trahitur; et quia ex hoc ipso
quod humanam naturam trahimus ex parentibus per vitiatam originem, sequitur de necessitate quod hos defectus
habeamus; ideo dicimur hos defectus contrahere. Christus autem potuit humanam naturam sine his defectibus
assumere, sicut cum defectibus assumpsit; et ideo non fuerunt in eo ex hoc ipso quod humanam naturam a
parentibus traxit; sed sicut voluntarie assumpsit naturam humanam, ita et hos defectus: et propter hoc dicitur
assumpsisse hos defectus, non contraxisse.
RA1
Ad primum ergo dicendum, quod haec conjunctio con non solum notat simultatem temporis in hoc quod dicitur
aliquid contrahi, sed ordinem necessariae consecutionis unius ad alterum.
RA2
Ad secundum dicendum, quod generatum, inquantum hujusmodi, assimilatur ei quod generat ipsum active, quia
agens similat sibi patiens; quod autem aliquando natus assimilatur matri, ex qua generatur materialiter, est ex
defectu virtutis activae, quae non potest materiam contrahere ad sui similitudinem; unde vincunt motus materiae,
et assimilatur filius matri. Neutro istorum modorum fuit necessarium quod Christus matri assimilaretur: tum quia
mater non fuit agens in generatione, sed solum materiam ministravit: tum quia non fuit aliquis defectus ex parte
virtutis agentis, scilicet spiritus sancti; et ideo quod assimilatus est matri in his defectibus, hoc fuit ex sola ejus
voluntate.
RA3
Ad tertium dicendum, quod ex principiis naturae sibi relictae, idest privatae illo dono gratiae quod naturae primo
conditae datum fuerat, ut in 2 Lib. Dictum est, hujusmodi defectus causantur.
Sed Christus poterat naturam humanam accipere cum illa perfectione quam gratis in sua conditione natura
humana acceperat; et ideo non de necessitate contraxit, sed voluntarie assumpsit.
RA4
Ad quartum dicendum, quod verbum contrahendi non solum importat traductionem, sed necessarium ordinem ad
aliud tractum, ut dictum est.
RA5
Ad quintum dicendum, quod illud habet veritatem in illis qui secundum legem naturae nascuntur; Christus autem
non sic ex virgine natus est, sed supra naturam; et ideo ratio non sequitur.

|+d15.q2 Distinctio 15, Quaestio 2
|a0 Prologus
Deinde quaeritur de passionibus quas assumpsit ex parte animae; et circa hoc quaeruntur tria: 1 si anima Christi
fuerit passibilis, et cujus proprie sit pati; 2 de passionibus animalibus quae consequuntur ex interiori
apprehensione, ut tristitia, et hujusmodi; 3 de passionibus quae sunt secundum sensum corporalem, sicut est
dolor.
|a1 Articulus 1: Utrum corpus pati possit.
Articulus 1A
AG1
Ad primum sic proceditur. Videtur, quod omne corpus possit pati. Omne enim quod movetur, patitur: quia motus
in eo quod movetur est passio, ut dicitur in 3 phys.. Sed omne corpus movetur. Ergo omne corpus patitur.
AG2
Praeterea, omne quod recipit, patitur, cum pati dicatur a patim, quod est recipere. Sed corpora caelestia aliquid
recipiunt, scilicet illuminationem.
Ergo patiuntur: ergo et alia multo magis quae sunt sub eis.
AG3
Praeterea, omne quod est potentius, natum est agere in minus potens. Sed omni corpore est aliquid potentius, et
omni substantia creata. Ergo omnis creaturae est pati.
SC1
Sed contra, omne passibile est corruptibile, quia passio magis facta abjicit a substantia, ut dicitur topic., Lib. 6.
Sed non omne corpus est corruptibile. Ergo non omne corpus est passibile.
SC2
Praeterea, sicut dicitur in 1 de generatione, omne agens est contrarium patienti.
Sed non omne corpus habet contrarium. Ergo non etiam omne patitur.
1001

