Ad primum ergo dicendum, quod dare spiritum sanctum contingit dupliciter: scilicet auctoritate et ministerio.
Auctoritate quidem tantum Dei est; sed ministerio dicuntur etiam homines dare, inquantum scilicet per
ministerium eorum datur a Deo, sicut dicit Paulus Galat. 3, 5: qui tradidit vobis spiritum, ut supra in 1 Lib., dist.
15, Magister dixit: et hoc modo Christus, secundum quod homo, spiritum sanctum ministerio dare potuit, ut
dicitur Rom. 15, 8: dico enim Christum Jesum ministrum fuisse circumcisionis.
RA2
Ad secundum dicendum, quod in hoc quod de Christi plenitudine omnes accepimus, est aliquid simile
traductioni, quamvis non sit proprie traductio.
Est igitur similitudo quantum ad ipsum spiritum sanctum increatum, qui idem numero est in capite et in
membris, et aliquo modo a capite ad membra descendit, non divisus, sed unus. Est autem dissimilitudo quantum
ad ipsum donum, secundum quod spiritus sanctus in nobis inhabitat, quia istud non traducitur de subjecto in
subjectum.
RA3
Ad tertium dicendum, quod in aliqua actione potest aliquid esse medium dupliciter; scilicet quantum ad
perfectionem, et quantum ad dispositionem tantum: sicut natura est medium in operatione qua Deus producit
animam sensibilem, quia ipsa perfectio ultima fit mediante natura; sed in operatione qua producit animam
rationalem, natura non est medium, nisi quantum ad dispositionem. Similiter dico, quod Deus immediate format
mentem nostram quantum ad ipsam perfectionem gratiae; et tamen potest ibi cadere medium disponens; et sic
gratia fluit a Deo mediante homine Christo: ipse enim disposuit totum humanum genus ad susceptionem gratiae;
et hoc tripliciter. Uno modo secundum operationem nostram in ipsum: quia secundum quod credimus ipsum
Deum et hominem, justificamur; Rom. 3, 25: quem posuit Deus propitiatorem per fidem in sanguine ipsius. Alio
modo per operationem ipsius in nos, inquantum scilicet obstaculum removet, pro peccatis totius humani generis
satisfaciendo; et etiam inquantum nobis suis operibus gratiam et gloriam meruit; et inquantum pro nobis
interpellat apud Deum. Tertio modo ex ipsa ejus affinitate ad nos; quia ex hoc ipso quod humanam naturam
assumpsit, humana natura est magis Deo accepta.
RA4
Ad quartum dicendum, quod caput Christi dicitur Deus, non secundum completam rationem capitis (est enim
caput ipsius secundum quod est principium ejus, principium autem ejus est secundum divinitatem et secundum
humanitatem); sed inquantum est principium ejus secundum humanitatem; et sic deficit quarta conditio capitis,
quae est conformitas in natura: inquantum autem est principium ejus secundum divinitatem, sic deficit prima
conditio, quia sic non habet majorem dignitatem.
RA5
Ad quintum dicendum, quod cor est principium virium vitalium in toto corpore, et est primum principium
omnium membrorum quantum ad esse ut dicit Philosophus: sed caput est principium virium animalium quae
pertinent ad sensum et ad motum. Et quia cum dicimus Christum principium esse membrorum ecclesiae, non
intendimus quantum ad esse naturale, secundum quod sunt homines, sed quantum ad fidem et caritatem, per
quam ecclesiae membra uniuntur; ideo accommodatius dicitur caput quam Cor.
RA6
Ad sextum dicendum, quod in nomine capitis importatur principium et origo alicujus rei; in nomine autem
membri importatur partialitas, quae repugnat rationi primae originis: quia in prima origine sunt omnia virtute
quae inveniuntur in originatis; et ideo non potest dici membrum, quia non recipit ab aliquo alio influentiam. Quia
in corpore naturali caput non solum influit aliis membris, sed etiam ab aliis recipit, ut nutrimentum, et alia
obsequia; ideo et caput dicitur, et commembrum: sed Christus, secundum quod homo, non recipit aliquid ab aliis
membris ecclesiae, sed a solo Deo; unde non potest dici commembrum, secundum quod caput ecclesiae dicitur
ipse secundum humanitatem. Potest autem dici membrum secundum humanitatem, secundum quod ipse est
caput ecclesiae secundum divinitatem: et sic dicit apostolus, 1 corinth. 12, 26: vos estis corpus ejus et membrum
de membro.
|a2 Articulus 2: Utrum Christus, secundum quod homo, sit caput Angelorum.
Articulus 2A
AG1
Ad secundum sic proceditur. Videtur quod Christus, secundum quod homo, non sit caput Angelorum.
De ratione enim capitis est conformitas ad membra, ut dictum est. Sed Christus non est conformis Angelis in
natura: quia nusquam Angelos apprehendit, ut dicitur Heb. 2. Ergo non est caput Angelorum.
AG2
Praeterea, Christus dicitur Hebr. 2, caput hominum, secundum quod ab ipso aliquam influentiam recipiunt. Sed
Angeli, cum sint beati, non indigent ut eis aliquid influatur. Ergo Christus, secundum quod homo, non est caput
Angelorum.
AG3
974

