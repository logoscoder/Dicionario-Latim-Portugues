|a3 Articulus 3: Utrum consanguinitas de jure naturali impediat matrimonium.
AG1
Ad tertium sic proceditur. Videtur quod consanguinitas de jure naturali non impediat matrimonium.
Nulla enim mulier potest esse propinquior viro quam eva fuit Adae, de qua dicitur genes. 2, 23: hoc nunc os ex
ossibus meis, et caro de carne mea. Sed eva fuit matrimonio conjuncta Adae. Ergo consanguinitas nulla,
quantum est de lege naturae, matrimonium impedit.
AG2
Praeterea, lex naturalis eadem est apud omnes.
Sed apud barbaras nationes nulla persona conjuncta consanguinitate a matrimonio excluditur.
Ergo consanguinitas, quantum est de lege naturae, matrimonium non impedit.
AG3
Praeterea, jus naturale est quod natura omnia animalia docuit, ut dicitur in principio digestorum.
Sed animalia bruta etiam cum matre coeunt. Ergo non est de lege naturae quod aliqua persona a matrimonio
propter consanguinitatem repellatur.
AG4
Praeterea, nihil impedit matrimonium quod non contrarietur alicui bono matrimonii. Sed consanguinitas non
contrariatur alicui bono matrimonii.
Ergo non impedit ipsum.
AG5
Praeterea, eorum quae sunt magis propinqua et similia, melior et firmior est conjunctio. Sed matrimonium
quaedam conjunctio est. Ergo cum consanguinitas sit propinquitas quaedam, matrimonium non impedit, sed
magis juvat.
SC1
Sed contra, illud quod impedit bonum prolis, etiam matrimonium impedit secundum legem naturae.
Sed consanguinitas impedit bonum prolis: quia, ut in littera ex verbis Gregorii, habetur, experimento didicimus
ex tali conjugio sobolem non posse succrescere.
Ergo consanguinitas secundum legem naturae matrimonium impedit.
SC2
Praeterea, illud quod habet natura humana in prima sui conditione, est de lege naturae. Sed a prima sui
conditione hoc habuit natura, quod pater et mater a matrimonio excluderentur; quod patet per hoc quod dicitur
Gen. 2, 24: propter hoc relinquet homo patrem et matrem; quod non potest intelligi quantum ad cohabitationem;
et sic oportet quod intelligatur quantum ad matrimonii conjunctionem. Ergo consanguinitas impedit
matrimonium secundum legem naturae.
CO
Respondeo dicendum, quod, sicut supra, dist. 33, qu. 1, art. 1, in corp., dictum est, in matrimonio illud contra
legem naturae esse dicitur per quod matrimonium redditur incompetens respectu finis ad quem est ordinatum.
Finis autem matrimonii per se et primo est bonum prolis; quod quidem per aliquam consanguinitatem, scilicet
inter patrem et filiam, vel filium et matrem, impeditur; non quidem ut totaliter tollatur, quia filia ex semine patris
potest prolem concipere, et simul cum patre nutrire et instruere, in quibus bonum prolis consistit; sed ut non
convenienti modo fiat. Inordinatum est enim quod filia patri per matrimonium adjungatur in sociam causa
generandae prolis et educandae, quam oportet per omnia patri esse subjectam velut ex eo procedentem; et ideo
de lege naturali est ut pater et mater a matrimonio repellantur, et magis etiam mater quam pater; quia magis
reverentiae quae debetur parentibus, derogatur, si filius matrem quam si pater filiam ducit in uxorem, cum uxor
viro aliqualiter debeat esse subjecta. Sed finis matrimonii secundarius per se tantum est concupiscentiae
repressio; qui deperiret, si quaelibet consanguinea posset in matrimonium duci; quia magnus concupiscentiae
aditus praeberetur, nisi inter illas personas quas oportet in eadem domo conversari, esset carnalis copula
interdicta.
Et ideo lex divina non solum patrem et matrem exclusit a matrimonio, sed etiam alias conjunctas personas quas
oportet simul conversari, et quae habent invicem altera alterius pudicitiam custodire; et hanc causam assignat
divina lex, dicens Levit. 18: ne reveles turpitudinem talis vel talis, quia turpitudo tua est. Sed per accidens finis
matrimonii est confoederatio hominum, et amicitiae multiplicatio, dum homo ad consanguineos uxoris sicut ad
suos se habet; et ideo huic multiplicationi amicitiae praejudicium fieret, si aliquis sanguine conjunctam uxorem
duceret; quia ex hoc nova amicitia per matrimonium nulla accresceret; et ideo secundum leges humanas et
statuta ecclesiae plures consanguinitatis gradus sunt a matrimonio separati. Sic ergo ex dictis patet quod
consanguinitas quantum ad aliquas personas impedit matrimonium de jure naturali; quantum ad aliquas de jure
divino; et quantum ad aliquas de jure per homines instituto.
RA1
Ad primum ergo dicendum, quod eva quamvis ex Adam processerit, non tamen fuit filia Adae; quia non prodiit
ex eo per modum illum quo vir natus est generare sibi simile in specie; sed operatione divina; quia ita potuisset

2025

