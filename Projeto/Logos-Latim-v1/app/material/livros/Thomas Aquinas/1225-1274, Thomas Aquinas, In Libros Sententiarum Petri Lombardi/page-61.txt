voluntatem concomitantem quae dicitur secundum comparationem ad objectum tantum; et sic est in Deo
respectu generationis filii.
Item in voluntatem antecedentem; et sic dicit comparationem principii ad principiatum; et sic est respectu
creaturarum.
RA1
Ad primum ergo dicendum, quod ratio illa procedit secundum comparationem voluntatis ad objectum tantum.
RA2
Ad secundum dicendum, quod generatio humana non est aeterna, et ideo potest habere voluntatem antecedentem,
quod non potest esse in divina.
RA3
Ad tertium dicendum, quod Origenes vocat germen voluntatis id in quo quiescit patris beneplacitum; et haec est
filius, sicut ipse dixit Matth. 3, 17: hic est filius meus dilectus, in quo mihi complacui. Aliae autem rationes
procedunt de voluntate antecedente, sive secundum comparationem principii ad principiatum.
|a3 Articulus 3: Utrum pater genuit filium naturaliter.
AG1
Ad tertium sic proceditur. Videtur quod pater non naturaliter genuit filium. Hilarius: non naturali necessitate
ductus pater genuit filium. Ergo videtur quod non sit naturalis generatio.
AG2
Praeterea, in Deo idem est voluntas et natura.
Sed pater non genuit filium voluntate. Ergo nec genuit filium natura.
AG3
Praeterea, sicut supra habitum est, dist. 3, quaest. 1, art. 3, Philosophi per rationes creaturarum potuerunt
devenire in cognitionem divinae naturae. Sed cognita natura cognoscitur operatio naturae. Ergo potuerunt
devenire in cognitionem generationis aeternae, si pater naturaliter genuit filium: cujus contrarium superius est
ostensum, dist. 3, quaest. 1, art. 4.
SC1
Contra, Hilarius: omnibus creaturis substantiam Dei voluntas attulit; sed filio natura dedit. Ergo videtur quod
pater genuit filium natura.
SC2
Praeterea, Damascenus: generatio est opus divinae naturae existens.
Ergo etc..
CO
Respondeo dicendum, quod essentia divina, ut dictum est, dist. 3, art. 4, est principium omnium actuum
divinorum; licet essentia sub ratione essentiae non dicat principium actus qui est operatio, sed qui est esse. Sed
cum in essentia sit considerare diversa attributa, quae sunt realiter unum in ipsa, ratione tamen distincta; actus
refertur ad essentiam secundum hoc attributum vel illud, secundum quod exigit conditio actus; sicut intelligere
est ab essentia divina, inquantum ipsa est intellectus; et res volitae, quae possunt esse vel non esse, producuntur
ab essentia, inquantum ipsa est voluntas.
Et quia de ratione generationis est ut producatur genitum in similitudinem generantis, et hujus productionis
principium pertinet ad naturam, quae est ex similibus similia procreans; ideo dicitur, quod pater natura genuit
filium.
RA1
Ad primum ergo dicendum, quod Hilarius naturalem necessitatem appellat, quando virtute naturae aliquid agitur
quod est contrarium voluntati, sicut fames et sitis in nobis; unde voluntas patitur quasi quamdam violentiam a
natura; et talis necessitas non est in Deo.
RA2
Ad secundum dicendum, quod quamvis natura et voluntas sint idem re, differunt tamen ratione, ut dictum est. Et
ideo essentia divina in ratione naturae est principium alicujus, cujus principium non est ipsa eadem, prout habet
rationem voluntatis.
RA3
Ad tertium dicendum, quod naturam contingit cognoscere dupliciter. Vel perfecte comprehendendo ipsam; et sic
Philosophi non cognoverunt naturam divinam: quia sic cognovissent omnia opera divina, et quaecumque sunt in
ipsa. Vel per effectus; et ita Philosophi cognoverunt. Quia vero creatura non perfecte repraesentat naturam
divinam, secundum quod est principium generationis aeternae et consubstantialis; ideo generationem divinam,
quae est ejus operatio, non cognoverunt Philosophi.
EX
Voluntas sapientiam praeire non potest. Hoc dicit, quia sapientia filio appropriatur. Sed contra. Voluntas est
motor aliarum virium: intelligimus enim, quia volumus. Ergo voluntas videtur praecedere cognitionem
sapientiae.
61

