Ad sextum dicendum, quod de productione plantarum videtur esse diversitas inter Augustinum et alios sanctos.
Augustinus enim videtur velle, quod cum dicitur, producat terra herbam virentem et facientem semen, non
intelligitur tunc plantas esse productas in propria natura: sed tunc terrae datam esse virtutem germinativam ad
producendum plantas opere propagationis. Aliis autem videtur quod tunc etiam plantae productae sunt. Utroque
autem modo convenienter productio plantarum ad opus distinctionis pertinet: quia ad earum pullulationem
sufficit virtus caelestis loco patris, et virtus terrae loco matris, ut Philosophus dicit. Et sic principia communia
activa, quae ad opus distinctionis pertinent, sufficiunt ad generationem plantarum; non autem ad productionem
animalium, ad quam requiritur virtus formativa in semine existens. Vel quia quaelibet res pertinet ad ornatum
illius loci in quo movetur, et non in quo quiescit; plantae autem radicitus infixae terrae adhaerent; ideo ad
ornatum ejus non pertinent, sed cum ipsa computantur, sicut dicit Augustinus super Gen. Ad litter..
RA7
Ad septimum dicendum, quod plantae nocivae simul etiam cum aliis productae sunt; non tamen homini ante
peccatum nocivae fuissent, divina providentia ipsum protegente: sed post peccatum in nocumentum hominis esse
coeperunt: unde signanter dicitur: germinabit tibi.
RA8
Ad octavum dicendum, quod generatio mineralium est occulta in visceribus terrae; et ideo non oportuit de his
populo facere mentionem, sed de his solum quae manifesta sunt.
Praeterea, mineralia non participant aliquem gradum dignitatis in entibus supra elementa, cum vita careant:
propter quod non oportuit de his specialiter fieri mentionem.
EX
Quod de aquis factum esse credi potest. Hoc intelligendum est quantum ad proprietatem perspicuitatis, et non
quantum ad naturam corporis elementaris; sed hoc etiam credi potest, quia contra fidem non est.
Sed spiritus sanctus, quamvis auctores nostri sciverint, per eos dicere noluit nisi quod prosit saluti. Notandum,
quod hic auctores nostros nominat eos qui libros canonicos ediderunt, scilicet apostolos et prophetas, qui haec
scribere non curaverunt: sed ab aliis sanctis asseritur, et a philosophis probatur, caelum esse sphaericae figurae;
quod rationibus naturalibus, et etiam mathematicis demonstratur.
Quaeritur etiam ei stet etc.. De hoc etiam apud Philosophos est duplex opinio. Aristoteles enim vult tantum orbes
moveri, et non stellas per se; sed Ptolomaeus vult stellas habere proprium motum, praeter motum orbis. Quamvis
autem utroque modo motus localis caelestibus orbibus ascribatur, motus tamen varians aliquid in ejus substantia,
ab eo excluditur, ex cujus privatione firmamentum vocatur.
Post haec quaeri solet, quare non est dictum...
Vidit Deus quod esset bonum. Praeter hanc rationem mysticam quae in littera tangitur, aliam litteralem Magister
in historiis assignat, quam etiam Rabbi Moyses tangit, quia scilicet in secundo die medium elementum a
supremo distinguebatur, et ita non erat perfecta distinctio medii elementi, nisi etiam ab infimo distingueretur: et
sic patet opus secundae diei in tertia die consummatum esse: et ideo benedictio tertiae diei ad utrumque refertur.

|+d15.q1 Distinctio 15, Quaestio 1
|a0 Prologus
Post opus creationis et distinctionis, hic incipit Magister prosequi opus ornatus; et dividitur in partes duas: in
prima determinat de operibus trium ultimorum dierum, qui ad ornatum deputantur; in secunda determinat de
quiete septimae diei, in qua totius operis consummatio ostenditur, ibi: jam de septimae diei requie aliquid nos
eloqui oportet.
Prima in duas: in prima prosequitur opus ornatus secundum sententiam aliquorum sanctorum; in secunda
prosequitur sententiam Augustini de operibus sex dierum, ibi: sed antequam de hominis creatione tractemus,
quod supra breviter tetigimus plenius versantes clarius faciamus. Prima in tres, secundum tres dies quibus opus
ornatus perficitur: in prima enim determinat de opere quartae diei; in secunda de opere quintae, ibi: dixit Deus:
producant aquae reptile animae viventis; in tertia de opere sextae diei, ibi: sequitur: dixit Deus: producat terra
animam viventem. Circa primum duo facit: primo distinguit opera ornatus ab invicem, et ab operibus
distinctionis; secundo prosequitur specialiter opus quartae diei, ibi: quia ergo caelum ceteris elementis specie
praestat..., ideo ante alia ornatur in quarto die; tertio movet quamdam dubitationem, et solvit, ibi: quod autem
subditur: et sint in signa, et tempora, et dies et annos: quomodo accipiendum sit, quaeri solet.
Sequitur: dixit Deus: producat terra animam viventem. Hic describitur opus sextae diei; et circa hoc tria facit:
primo ponit opus quod sexto die factum est; secundo movet circa hoc duas quaestiones; unam de animalibus
nocivis, ibi: quaeri solet de venenosis animalibus; aliam de animalibus ex putrefactione generatis, ibi: de
quibusdam etiam minutis animantibus quaestio est; tertio assignat rationem ordinis ejus quod ultimo factum est,
ad opera praecedentia, ibi: omnibus autem creatis atque dispositis novissime factus est homo.

526

