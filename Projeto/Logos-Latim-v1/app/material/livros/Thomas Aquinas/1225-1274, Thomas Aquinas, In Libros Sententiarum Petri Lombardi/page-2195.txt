Ergo motus caeli nunquam cessabit.
AG7
Praeterea, frustra est potentia quae non reducitur ad actum. Sed in quocumque situ ponatur corpus caeli, est in
potentia ad alium situm. Ergo nisi reduceretur ad actum, potentia illa frustra remaneret, et semper esset
imperfecta. Sed non potest reduci ad actum nisi per motum localem. Ergo semper movebitur.
AG8
Praeterea, illud quod se habet indifferenter ad plura, aut utrumque attribuitur ei, aut nullum.
Sed sol indifferenter se habet ad hoc quod sit in oriente vel occidente; alias motus ejus non esset uniformis per
totum; quia ad locum ubi naturalius esset, velocius moveretur. Ergo vel neuter situs attribuitur soli, vel uterque.
Sed nec uterque nec neuter potest ei attribui nisi successive per motum; oportet enim, si quiescit, quod in aliquo
situ quiescat. Ergo corpus solis in perpetuum movebitur; et eadem ratione omnia alia corpora caelestia.
AG9
Praeterea, motus caeli est causa temporis.
Si ergo motus caeli deficiat, oportet tempus deficere; quod si deficeret, oportet quod deficeret in instanti.
Definitio autem instantis est in 8 physic., quod est initium futuri, et finis praeteriti; et sic post ultimum instans
temporis esset tempus; quod est impossibile. Ergo motus caeli nunquam cessabit.
AG10
Praeterea, gloria non tollit naturam. Sed motus caeli est ei naturalis. Ergo per gloriam non ei tollitur.
SC1
Sed contra est quod dicitur apocal. 10, quod Angelus qui apparuit, juravit per viventem in saecula, quia tempus
amplius non erit, scilicet postquam septimus Angelus tuba cecinerit, qua canente mortui resurgent, ut dicitur 1
corinth. 15. Sed si non est tempus, non est motus caeli. Ergo motus caeli cessabit.
SC2
Praeterea, Isai. 60, 20, dicitur: non occidet ultra sol tuus, et luna tua non minuetur. Sed occasus solis et diminutio
lunae ex motu caeli causatur.
Ergo motus caeli quandoque cessabit.
SC3
Praeterea, ut probatur in 2 de generatione, motus caeli est propter continuam generationem in istis inferioribus.
Sed generatio cessabit impleto numero electorum. Ergo motus caeli cessabit.
SC4
Praeterea, omnis motus est propter aliquem finem, ut dicitur in 2 metaphysic.. Sed omnis motus qui est propter
finem, habito fine quiescet. Ergo vel motus caeli nunquam consequetur finem suum, et sic esset frustra; vel
aliquando quiescet.
SC5
Praeterea, quies est nobilior quam motus; quia secundum hoc quod res sunt immobiles, Deo assimilantur, in quo
est summa immobilitas. Sed corporum inferiorum motus terminatur naturaliter ad quietem. Ergo cum corpora
caelestia sint multo nobiliora, eorum motus naturaliter ad quietem terminabitur.
CO
Respondeo dicendum, quod circa istam quaestionem est triplex positio. Prima est Philosophorum, qui dicunt,
quod motus caeli semper durabit.
Sed hoc non est consonum fidei nostrae, quae ponit certum numerum electorum praefinitum a Deo; et sic oportet
quod generatio hominum non in perpetuum duret; et eadem ratione nec alia quae ad generationem hominis
ordinantur, sicut est motus caeli, et variationes elementorum.
Alii vero dicunt, quod motus caeli cessabit secundum naturam. Sed hoc etiam est falsum; quia omne corpus quod
naturaliter quiescit et naturaliter movetur, habet locum in quo naturaliter quiescit, ad quem naturaliter movetur,
et a quo non recedit nisi per violentiam. Nullus autem locus potest assignari corpori caelesti; quia non est magis
naturalis soli accessus ad punctum orientis quam recessus ab eo; unde vel motus ejus non esset naturalis totaliter,
vel motus ejus non terminatur naturaliter ad quietem.
Unde dicendum est, secundum alios, quod motus caeli cessabit in illa mundi innovatione, non quidem ex aliqua
naturali causa, sed divina voluntate faciente. Corpus enim illud sicut et alia, in ministerium hominis dupliciter
facta sunt, ut prius dictum est. Altero autem horum ministeriorum homo post statum gloriae non indigebit,
scilicet secundum quod corpora ei deserviunt ad sustentationem corporalis vitae; hoc autem modo corpus
caeleste servit ei per motum, inquantum per motum caeli multiplicatur genus humanum, et generantur plantae, et
alia animalia, quae usui hominum sunt necessaria; et temperies in aere efficitur, conservans sanitatem. Unde
homine glorificato, motus caeli cessabit.
RA1
Ad primum ergo dicendum, quod verba illa intelliguntur de terra secundum statum istum in quo potest esse
principium generationis et corruptionis plantarum; quod patet ex hoc quod ibi dicitur: cunctis diebus terrae
sementis et messis; et hoc simpliciter concedendum est, quod quamdiu terra erit messibus et sementibus apta,
motus caeli non cessabit.
2195

