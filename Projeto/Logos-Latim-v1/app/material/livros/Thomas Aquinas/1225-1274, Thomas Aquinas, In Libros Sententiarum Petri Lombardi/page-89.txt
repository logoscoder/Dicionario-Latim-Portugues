Ad primum sic proceditur. Videtur quod filius non sit alius a patre. Alius enim, secundum Priscianum est
relativum diversitatis substantiae. Sed pater et filius sunt unius substantiae. Ergo filius non potest dici alius a
patre.
AG2
Item, unitas substantiae impedit quod filius non potest dici aliud esse a patre, propter diversitatem significatam
per ly aliud. Sed alius et aliud non differunt nisi secundum modum significandi: quia alius masculine, aliud
neutraliter significat. Cum igitur modus significandi non variet significationem, videtur quod nec etiam alius a
patre dici possit.
AG3
Praeterea, si filius dicitur alius a patre, hoc non est nisi quia filius est a patre. Sed pater est a seipso. Ergo pater
erit alius a seipso.
AG4
Praeterea, proprietas secundum Porphyrium, non facit alietatem, sed magis alteritatem. Pater autem non
distinguitur a filio nisi per proprietatem relationis.
Ergo pater non potest dici alius a filio, sed alter.
SC1
Contra, quaecumque distinguuntur realiter, unum eorum est alia res ab alio. Sed pater et filius, ut supra dictum
est, dist. 2, quaest. Unica, art. 5, distinguuntur realiter. Ergo pater est alia res a filio; et eodem modo potest dici
esse alius a filio.
Hoc etiam videtur per verbum Augustini in littera.
CO
Respondeo dicendum, quod in divinis invenimus tria, scilicet essentiam, personam, proprietatem, quibus
aptantur tria genera. Essentiae enim, quia communis est et indistincta, aptatur neutrum genus, quod est informe
non importans sexus distinctionem. Personae vero, quae est distincta et significatur ut aliquid existens in natura
divina, aptatur masculinum genus quod est genus distinctum, et non femininum propter imperfectionem.
Proprietati autem, quae significatur per modum formae, aptatur genus femininum; sic etiam essentiae aptari
potest, inquantum essentia significatur ut forma; et ideo propter unitatem essentiae non potest dici pater alius a
filio, sed propter distinctionem personae dicitur alius.
Istud autem videtur magis esse adaptatio, quam expressio proprietatis locutionis. Unde dicendum aliter, quod
hoc contingit, quia neutrum genus substantivatur; et ideo importat diversitatem simpliciter et absolute, quae est
diversitas essentiae; sed masculinum genus et femininum tenentur adjective; unde ponunt diversitatem circa
terminos personales qui in locutione ponuntur, cum dicitur: filius est alius a patre; et hoc explicabitur in
solutionibus argumentorum.
RA1
Ad primum ergo dicendum, quod alius semper significat diversitatem substantiae. Sed substantia dicitur
dupliciter: quandoque enim sumitur pro essentia, sicut est in usu Latinorum; quandoque pro supposito essentiae,
vel pro re naturae primi praedicamenti, quae dicitur hypostasis apud Graecos; et hoc secundo modo non est
eadem substantia patris et filii: quia sic substantia significat personam; et hac ratione potest dici alius.
RA2
Ad secundum dicendum, quod neutrum genus substantivatur, et non masculinum. Substantivum autem
significationem suam habet absolutam; sed adjectivum ponit significationem suam circa subjectum.
Quando autem aliquid dicitur absolute, intelligitur de eo quod simpliciter est, sicut ens, absolute dictum,
significat substantiam; et ideo quia alietas essentiae est simpliciter alietas, ideo neutrum genus substantivatum
importat alietatem essentiae.
Sed genus masculinum, quia adjective tenetur, ponit alietatem circa suum subjectum. Unde si terminus
personalis est suum substantivum, designat distinctionem personarum. Et ideo haec est vera: pater est alius a
filio. Si autem sit terminus essentialis, designat diversitatem substantiae; unde haec est falsa: pater est alius Deus
a filio.
Et similiter neutrum adjective sumptum, quando adjungitur termino personali, importat alietatem personae, ut
cum dicitur: pater est aliud suppositum a filio. Unde hoc non contingit ex variata significatione, sed ex eo quod
alietas significata in masculino et neutro, non ad idem refertur.
RA3
Ad tertium dicendum, quod haec est impropria: pater est a se; et exponenda est per negationem; id est, non est ab
alio. Ista autem est propria: filius est a patre. Unde non est simile.
RA4
Ad quartum dicendum, quod proprietas in divinis non tantum est proprietas, sed etiam subsistens: paternitas
enim est ipse pater; et ideo proprietas facit alium magis proprie, quam alterum.
De hoc tamen infra plenius habebitur, dist. 26, quaest. 2, art. 2.
|a2 Articulus 2: Utrum pater et filius possint dici plures aeterni.
89

