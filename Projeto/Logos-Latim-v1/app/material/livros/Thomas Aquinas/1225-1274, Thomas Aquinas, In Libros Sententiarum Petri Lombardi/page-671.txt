videlicet ex hoc quod homo non habebat impellens ad malum, magis poterat conservari a casu in peccatum sine
gratia quam post. Vel dicendum, quod non consentire tentationi, dicitur dupliciter: vel ita quod importetur
negatio tantum; et ita cum non relinquatur aliquis actus, non remanebit ratio meriti: et hoc potuisset contingere in
primo statu propter hoc quod homo non cogebatur tentationem exteriorem discutere, cum interiori tentatione non
urgeretur; vel ita quod importet actum voluntatis tentationi repugnantem; et sic resistere peccato semper est
meritorium in eo qui gratiam habet.
RA2
Ad secundum dicendum, quod quamvis homo in primo statu non habuerit certamen interius, habuit tamen
certamen exterius; unde et victoriam habere potuit, qua coronam mereretur. Nec tamen est de necessitate meriti
certamen contra aliquem impugnantem, quia sic in Angelis meritum non inveniretur; sed de necessitate meriti est
certamen quo quis contendit apprehendere aliquid quod supra se est, secundum quod aliquis quasi viribus suis
luctatur; nec oportet ut ubi est majus certamen, ibi sit majus meritum; sed ubi est magis legitimum. Contingit
autem in minori impugnatione magis legitimum certamen esse.
RA3
Ad tertium dicendum, quod aliquid potest dici difficile dupliciter: vel ex arduitate operis; et sic virtus intelligitur
circa difficile esse, quod scilicet in se difficile est, et arduum: vel ex imperfectione operantis; et sic virtus circa
difficile non est, sed talem difficultatem virtus tollit; quanto enim aliquis virtuosior est, tanto facilius opera
virtutis exercet.
Nec tamen dicendum est, quod quanto virtuosior sit, minus mereatur. Et per hunc modum est difficultas major in
operibus hominis post peccatum ex imperfectione operantis.
RA4
Ad quartum dicendum, quod hoc quod opera alicujus Angeli sint minus meritoria quam alicujus hominis, non
contingit ex imperfectione Angelorum, sed ex conditione gratiae; quae quamvis in Angelis sit major secundum
statum, quia propinquior fini, cum sit minor via Angelo data quam homini, ut supra dictum est; tamen gratia
hominis potest esse major in virtute merendi. Angelis enim data est gratia ad determinatum gradum, secundum
determinatum ordinem, promerendum; et ideo ulterius praemium per gratiam illam mereri non possunt.
Homo autem cum ex conditione naturae ad nullum ordinem determinetur, sed indifferenter ad omnes se habeat,
accipit gratiam etiam indifferenter ordinatam ad promerendum gradum cujuslibet ordinis secundum genus suum:
et ideo non oportet quod ratione ista homo in primo statu minus mereri potuisset quam post peccatum.
RA5
Ad quintum dicendum, quod quamvis homo nunc ad eumdem terminum perveniat ad quem pervenisset ante
peccatum, non oportet tamen ut aequalem efficaciam in merendo habeant actus ejus: quia quod tunc ex paucis
actibus mereri potuit, nunc oportet quod ex multis actibus mereatur; ita quod per exercitium actuum in quamdam
perfectionem crescat, secundum quam sibi competat meritum tanti praemii, quantum prius habuisset.
|a5 Articulus 5: Utrum expulsio de Paradiso, et privatio justitiae originalis, sit conveniens poena primae
transgressionis.
AG1
Ad quintum sic proceditur. Videtur quod poena hominis inconvenienter in littera determinetur pro peccato
primae transgressionis. Illud enim quod propter hominem factum est, in aliquo homini servire debet. Sed
Paradisus terrestris propter hominem factus est, sicut aliae creaturae. Cum igitur homini inde ejecto in nullo
serviat, videtur quod inde expelli non debuerit.
AG2
Praeterea, propter peccatum hominis, tota natura deteriorata est, quae propter hominem facta est, ut dicit Glossa
Rom. 8. Multo ergo magis locus ille in quo peccatum commissum est, scilicet Paradisus terrestris, infici debuit.
Sed homini infecto debetur locus infectus. Ergo post peccatum de Paradiso terrestri expelli non debuit.
AG3
Praeterea, ut supra Magister dixit, dist. 17, Paradisus terrestris de se locus inaccessibilis est.
Ergo frustra apponuntur custodiae, ne homo ad illum accedere possit, ad quem etiam sine illis pervenire non
valeret.
AG4
Praeterea, homo post peccatum statim necessitati mortis addictus fuit. Sed ex quo necessitatem moriendi habuit,
non poterat non mori. Ergo frustra Dominus dixit, Gen. 3, 22: videte ne forte sumat de ligno vitae, et comedat, et
vivat in aeternum.
AG5
Praeterea, lignum vitae non habuisset majorem effectum in homine post peccatum quam ante. Sed homo ante
peccatum de ligno vitae edidit, ut in littera dicitur, nec tamen in aeternum vixit. Ergo etiam licet post peccatum
de eo comedisset, non in aeternum vixisset.
AG6

671

