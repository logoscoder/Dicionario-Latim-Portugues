Articulus 5A
AG1
Ad quintum sic proceditur. Videtur quod post resurrectionem non quilibet cognoscet peccata quae fecit. Omne
enim quod cognoscimus, vel de novo per sensum accipimus, vel de thesauro memoriae educitur. Sed homines
post resurrectionem suam peccata non poterunt sensu percipere, quia jam transierunt: sensus autem est tantum
praesentium: multa etiam peccata a memoria exciderunt peccantis, quae non poterunt de thesauro memoriae
educi.
Ergo non omnium peccatorum quae fecit, resurgens cognitionem habebit.
AG2
Praeterea, sicut in littera dicitur, conscientiae libri quidam sunt, in quibus merita singulorum leguntur. Sed in
libris non potest legi aliquid, nisi nota ejus contineatur in libro; notae autem quaedam peccatorum remanent in
conscientia, ut Rom. 1, in Glossa patet; quae non videntur aliud esse quam reatus vel macula. Cum igitur
multorum peccatorum macula et reatus a multis sit deletus per gratiam, videtur quod non omnia peccata quae
fecit, possit aliquis in sua conscientia legere; et sic idem quod prius.
AG3
Praeterea, crescente causa crescit effectus.
Sed causa quae facit nos dolere de peccatis quae ad memoriam revocamus, est caritas. Cum ergo in sanctis
resurgentibus sit perfecta caritas, maxime de peccatis dolebunt, si ea ad memoriam revocabunt: quod non potest
esse, quia fugiet ab eis et dolor et gemitus, ut dicitur Apoc. 21. Ergo propria peccata ad memoriam non
revocabunt.
AG4
Praeterea, sicut se habebunt resurgentes damnati ad bona quae fecerunt aliquando, ita se habebunt resurgentes
beati ad peccata quae aliquando commiserunt. Sed resurgentes damnati, ut videtur, cognitionem de bonis quae
aliquando fecerunt, non habebunt: quia per hoc poena eorum multum alleviaretur.
Ergo nec beati habebunt cognitionem peccatorum quae commiserunt.
SC1
Sed contra est quod Augustinus dicit 20 de CIV.
Dei, quod quaedam vis divina aderit, qua fiet quod cuncta peccata ad memoriam revocentur.
SC2
Praeterea, sicut se habet humanum judicium ad testimonium exterius, ita se habet judicium divinum ad
testimonium conscientiae, ut patet 1 Reg. 16, 7: homines vident ea quae parent, Deus autem intuetur Cor. Sed
non posset perfecte judicium humanum esse de aliquo, nisi testes de omnibus de quibus judicandum est,
testimonium deponerent.
Ergo oportet, cum judicium divinum sit perfectissimum, quod conscientia omnia teneat de quibus judicandum
est. Sed judicandum erit de omnibus operibus bonis et malis: 2 corinth. 5, 10: omnes astabimus ante tribunal
Christi, ut referat unusquisque propria corporis, prout gessit, sive bonum, sive malum. Ergo oportet quod
conscientia uniuscujusque retineat omnia opera quae fecit, sive bona, sive mala.
CO
Respondeo dicendum ad primam quaestionem, quod, sicut dicitur Rom. 2, in illa die cum judicabit Dominus,
testimonium unicuique sua conscientia reddet, et cogitationes erunt accusantes et defendentes; et quia oportet
quod testes et accusator et defensor in quolibet judicio habeant eorum notitiam quae in judicio versantur; in illo
autem communi judicio omnia opera hominum in judicium venient; oportet quod omnium operum suorum
quisque tunc notitiam habeat; unde conscientiae singulorum erunt quasi quidam libri continentes res gestas, ex
quibus judicium procedet, sicut etiam in judicio humano registris utuntur.
Isti sunt libri, de quibus apocal. 20, 12 dicitur: libri aperti sunt, et alius liber apertus est vitae; et judicati sunt
mortui ex his quae scripta erant in libris secundum opera ipsorum; ut per libros qui dicuntur sic aperti, ut
Augustinus exponit, 20 de Civit. Dei, significentur sancti novi et veteris testamenti, in quibus Deus ostendit quae
mandata fieri jussisset; unde, ut Richardus de sancto victore dicit eorum corda erunt quasi quaedam canonum
decreta: sed per librum vitae, de quo subjungitur, intelliguntur conscientiae singulorum; quae dicuntur
singulariter liber unus, quia una virtute divina fiet ut cunctis ad memoriam sua facta revocentur.
Et haec vis, inquantum ad memoriam reducit homini sua facta, liber vitae dicitur. Vel per primos libros,
conscientiae intelligantur, per secundum sententia judicis in ejus providentia descripta.
RA1
Ad primum ergo dicendum, quod quamvis multa merita vel demerita a memoria excidant, tamen nullum eorum
erit quod non aliquo modo remaneat in suo effectu; quia merita quae non sunt mortificata, manebunt in
praemium quod eis redditur; quae autem sunt mortificata, manent in reatu ingratitudinis, quae augentur ex hoc
quod homo post gratiam susceptam peccavit; similiter etiam demerita, quae non sunt per poenitentiam deleta,
manent in reatu poenae quae eis debetur; quae autem poenitentia delevit, manent in ipsa poenitentiae memoria,
quam simul cum aliis meritis in notitiam habebunt. Unde in quolibet homine erit aliquid ex quo possit ad
memoriam sua opera revocare; et tamen, ut Augustinus dicit, principaliter ad hoc vis divina operabitur.
2066

