Praeterea, contingit quod de his quae ad fidei religionem pertinent, aliquis joco mentiatur; nec tamen hoc gravius
reputaretur quam mendacium vergens in grave damnum proximi. Ergo idem quod prius.
AG3
Praeterea, officiosum mendacium plus habet de ratione mendacii quam jocosum, ut ex dictis patet. Cum ergo
jocosum mendacium praeponatur officioso, videtur quod inconvenienter ordinetur.
AG4
Praeterea, cuicumque malitia propter seipsam placet, videtur in spiritum sanctum peccare.
Sed peccatum in spiritum sanctum est gravissimum, ut in 2 Lib., dist. 43, qu. 1, art. 2, dictum est.
Cum ergo ille qui mentitur sola mentiendi libidine, in ipsa malitia delectari videatur, videtur quod hoc
mendacium ceteris sit gravius, quod tamen quarto loco ponitur.
AG5
Praeterea, quanto majus nocumentum per mendacium evitatur, tanto est minus peccatum. Sed majus damnum est
corporis mors quam corporis immunditia. Ergo septimum mendacium quod fit ad tuendum vitam, deberet
postponi octavo, quod fit ad tuendum aliquem ab immunditia corporali.
SC1
In contrarium est auctoritas Augustini in libro de mendacio.
CO
Respondeo dicendum, quod quodlibet peccatum secundum suum genus habet aliquam quantitatem, cui addi vel
subtrahi potest ratione alicujus adjuncti; unde et quantitas mendacii secundum tres gradus potest considerari.
Primus gradus est, quando quantitas mendacii ex aliquo adjuncto augmentatur. Hoc autem adjunctum,
mendacium aggravans, est vel profanatio divinorum, quae est conditio maxime aggravans; et ideo mendacium
quod fit in doctrina religionis, ponitur primum; vel est nocumentum proximorum, quod quidem mitigatur, si
nocumento aliqua utilitas adjungatur; et ideo in secundo ordine ponitur mendacium quod alicui obest, et nulli
prodest; in tertio vero mendacium quod alicui prodest, et nulli obest. Secundus vero gradus mendacii
consideratur sine additione vel diminutione. Sed quia in quolibet genere peccati gravius est peccatum quod ex
habitu procedit inquantum ex libidine majori fit; ideo in quarto loco ponitur mendacium quod fit ex libidine
mentiendi; quia unicuique habenti habitum delectabilis est operatio secundum proprium habitum. Quinto vero
loco ponitur mendacium quod non videtur ex habitu procedere, sed ex intentione alicujus finis extranei, quae
tamen mendacium non aggravat nec alleviat, sicut quod fit ex intentione placendi vel delectandi. Tertius gradus
est in quo consideratur quantitas mendacii diminuta ex aliquo adjuncto, quod est intentio utilitatis, quae tanto
magis alleviat, quanto damnum est gravius quod vitatur; et ideo in sexto loco ponitur mendacium quod fit ad
vitandum sublevationem pecuniae: septimum mendacium quod fit ad vitandum occisionem: octavum ad
vitandum deturpationem libidinis, quod propter propinquitatem consensus vix sine peccato esse potest.
RA1
Ad primum ergo dicendum, quod ille qui disputando falsum loquitur, quamvis scienter, non mentitur, nisi
asserendo dicat: quia non ex sua persona falsum illud enuntiat, sed gerens personam veritatem negantis.
RA2
Ad secundum dicendum, quod distinctio istorum graduum et ordo accipiuntur ceteris paribus; unde in aliquo
casu illud quod est secundum, potest esse primum; et sic de aliis est.
RA3
Ad tertium dicendum, quod quamvis mendacium officiosum habeat plus de ratione mendacii quam jocosum,
inquantum habet plus de assertione; tamen officiosum habet minus de malo ratione utilitatis adjunctae; et ideo
est minus peccatum.
RA4
Ad quartum dicendum, quod, sicut in Lib. 2, dist. Penult., qu. 1, art. 2, in corp., dictum est, non omne peccatum
quod fit ex electione habitus, est peccatum in spiritum sanctum; alias non esset speciale genus peccati; et ideo
hoc mendacium quod fit ex mentiendi libidine, cum procedat ex inclinatione habitus, et non ex rebellione
voluntatis ad aliquod eorum quibus a peccato liberamur, quod est proprium peccati in spiritum sanctum, non erit
peccatum in spiritum sanctum.
RA5
Ad quintum dicendum, quod immunditia corporalis hic intelligitur quae habet vicinitatem ad peccatum, ratione
cujus majus damnum reputatur quam corporis mors.
EX
Ne pro corpore alterius animam suam occidat.
Quod sic vitari potest secundum Augustinum in Lib. De mendacio. Si enim aliquis ad mortem quaeratur,
simpliciter nobis interrogatis de eo sine loci determinatione, respondendum est, quod eum non prodemus, etiam
si oporteat nos tormenta sustinere: pro quo facto quemdam episcopum laudat. Si autem interrogamur, utrum sit
in illo loco determinato, respondendum est: scio ubi est, sed non dicam.
Praecipue si iteretur. Hoc dicitur inquantum multiplicatio venialium disponit ad mortale.
Ut ab immunditia corporali aliquem tueatur.
1329

