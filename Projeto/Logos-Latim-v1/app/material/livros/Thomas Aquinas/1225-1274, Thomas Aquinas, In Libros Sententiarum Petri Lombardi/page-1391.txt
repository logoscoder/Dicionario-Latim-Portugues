SC2
Praeterea, Augustinus dicit, quod baptizabat joannes et non est baptizatum.
Sed de necessitate salutis tempore gratiae est quod homo sit baptizatus, vel saltem propositum baptismi habuerit.
Ergo oportebat eos qui baptismum joannis acceperant, iterum baptizari baptismo Christi.
SC3
Praeterea, impositio manuum praecedente baptismo joannis non imprimebat characterem baptismalem.
Sed character talis est de necessitate salutis vel in actu vel in proposito. Ergo oportebat quod baptizati baptismo
joannis iterum baptizarentur baptismo Christi, et non sufficiebat eis manus impositio.
CO
Respondeo dicendum, quod circa hoc est duplex opinio.
Quidam enim dicunt, quod baptismus joannis erat praeparatorius ad Christum suscipiendum; et ideo si quis
baptismum joannis suscepisset in eo sistens, non referens ad Christum, baptismus in eo frustraretur a fine suo; et
ideo oportebat eum iterum baptizari baptismo Christi. Si autem non figeret spem suam in baptismo joannis, sed
ulterius referret ad Christum, sic ex gratia Christi et baptismo joannis praeaccepto efficiebatur quasi unum quid;
et ideo non oportebat quod iterum aqua baptizaretur, sed solum quod spiritum sanctum per manus impositionem
acciperet; et haec videtur fuisse Magistri opinio in littera.
Sed quia sacramenta novae legis ex ipso opere operato efficaciam habent, ideo videtur quod spes et fides illius
qui baptismum suscipit, nihil faciat ad sacramentum, quamvis posset facere ad rem sacramenti impediendam vel
promovendam. Unde quantumcumque spem suam aliquis ad Christum referret baptizatus baptismo joannis,
baptismum novae legis non consequebatur; et ideo si baptismus novae legis est de necessitate salutis, oportebat
quod iterum illo baptismo baptizaretur. Praeterea est generale in omnibus sacramentis, quod si omittatur quod est
de substantia sacramenti, oportet id sacramentum iterari. Unde cum non esset forma debita in baptismo joannis,
oportebat quod iteraretur baptismus. Et hoc habet communior opinio, quae etiam ex verbis Augustini
confirmatur, qui dicit super joan., Hom. 5: qui baptizati sunt baptismate joannis, non eis sufficit: baptizandi enim
sunt baptismate Christi.
RA1
Et ideo secundum hoc dicendum ad primum, quod ibi agitur de illis qui baptizati erant a Philippo, de quo constat
quod baptismo Christi baptizaverat.
Sed non erat ibi spiritus sanctus ad robur, sicut in confirmatione datur: quia ille non fuit Philippus apostolus, sed
unus de septem diaconibus, et ideo non poterat manus imponere, quia hoc episcoporum est; et propter hoc missi
sunt ad hoc Petrus et joannes.
RA2
Ad secundum dicendum, quod Hieronymus non vult tangere causam rebaptizationis, sed insufficientiam fidei
ipsorum ad salutem, ut patet ex verbis praecedentibus. Praemittit enim: qui dicit se credere in Christum, et non
credit in spiritum sanctum, nondum habet claros oculos. Insufficientiam autem fidei non posset esse causa quare
aliqui baptizarentur, sed quare instruendi essent, sicut et nunc fit.
RA3
Ad tertium dicendum, quod apostoli creduntur baptizati fuisse baptismo Christi, quamvis scriptum non
inveniatur, ut dicitur in Glossa joan. 13 super illud: qui lotus est, non indiget nisi ut pedes lavet. Ex quo enim ipsi
alios baptizabant, ut habetur joan. 3, videtur quod et ipsi venientes ad Christum baptizati fuerint. Si tamen
Christus, qui habuit potestatem remittendi peccata, et qui virtutem suam sacramentis non alligavit, eos sine
baptismo ex privilegio quodam sanctificare voluisset, non esset ad consequentiam trahendum. Ex auctoritate
autem inducta non habetur quod apostoli tantum baptismo joannis baptizati erant; sed comparatio quaedam
baptismi flaminis ad baptismum joannis.
RA4
Ad quartum dicendum, quod ad baptismum requiritur aqua cum debita forma. Joannes autem non observabat
formam baptismi Christi, nec iterum erat in eo efficacia sicut in baptismo Christi; et ideo, quia omittebantur ea
quae erant de necessitate sacramenti, oportebat iterum baptizari.
EX
Quorum alia remedium contra peccatum praebent...
Alia gratia et virtute nos fulciunt. Omnia sacramenta novae legis sunt in remedium, et gratiam conferunt, ut
dictum est. Ergo distinctio illa nulla videtur. Et dicendum, quod illa distinctio sacramentorum sumitur secundum
id ad quod principaliter ordinantur. Quamvis ergo omnia sacramenta aliquo modo gratiam conferant, et in
remedium sint, quaedam tamen principaliter ordinata sunt in remedium, contra aliquem specialem morbum, ut
matrimonium contra concupiscentiam; quaedam vero de sui propria intentione sunt ordinata ad remedium morbi,
et ad gratiam, sicut baptismus, qui est spiritualis regeneratio, per quam vetus homo corrumpitur, et novus
generatur; quaedam autem, quia gratiam praesupponunt, ordinantur ad gratiae perfectionem sicut eucharistia; et
sic intelligenda sunt verba Magistri: non utique propter remedium, sed ad sacramentum; et debet accipi
sacramentum large pro quolibet signo rei sacrae.
Baptismum Christi joannes suo baptismo praenuntiavit.
1391

