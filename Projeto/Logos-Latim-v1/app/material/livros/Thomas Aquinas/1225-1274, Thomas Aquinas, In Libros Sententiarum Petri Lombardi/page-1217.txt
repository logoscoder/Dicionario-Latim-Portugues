Ad primum ergo dicendum, quod Deus omnia, idest creaturas irrationales, ex caritate diligit, non sicut caritatem
habens ad illa, sed sicut ordinans ea ad illa ad quae ille caritatem habet.
RA2
Ad secundum dicendum, quod quamvis nos non diligamus creaturas inanimatas amore benevolentiae, quia
eorum bonum non est a nobis; Deus tamen eas diligit amore benevolentiae: quia per hoc quod eis bonum vult,
sunt, et bonae sunt.
Tamen Deus quamvis non amet aliquid in concupiscendo sibi, amat tamen in concupiscendo alteri, ut non fiat vis
in verbo concupiscentiae, quae anxietatem, non proprietatem desiderii importat.
RA3
Ad tertium dicendum, quod dilectio amicitiae est illa quae electionem causat; et hanc non habet ad omnia.
RA4
Ad quartum dicendum, quod Deus omnibus creaturis irrationalibus vult bonum eis proportionatum, et cujus sunt
capaces; et ideo simpliciter loquendo potest dici quod Deus eas diligat. Sed reprobis voluntate consequente,
secundum quam simpliciter dicitur aliquid velle, vult quidem bonum naturae, non autem bonum cujus sunt
capaces, scilicet gratiae et gloriae, nisi voluntate antecedente: et ideo non est dicendum quod diligat Deus eos
simpliciter, sed secundum quid, scilicet inquantum sunt creaturae.
RA5
Ad quintum dicendum, quod non odit reprobos inquantum creaturae sunt, sed inquantum mali sunt, quod ab ipso
non est.
|a3 Articulus 3: Utrum Deus ab aeterno dilexerit creaturas.
AG1
Ad tertium sic proceditur. Videtur quod Deus ab aeterno non dilexerit creaturas. Dilectio enim non est nisi boni.
Sed creaturae non fuerunt bonae ab aeterno. Ergo non diligit eas ab aeterno.
AG2
Praeterea, dilectio significat divinam essentiam, et connotat effectum in creatura. Sed ea quae important effectum
in creatura, dicuntur de Deo ex tempore, sicut Dominus, et salvator, et hujusmodi.
Ergo et diligere creaturas non dicitur de Deo nisi ex tempore.
AG3
Praeterea, dilectio unit amantem amato. Sed res non potuerunt conjungi vel uniri Deo antequam essent. Ergo non
poterant amari ab eo ab aeterno.
AG4
Praeterea, eorum quae similiter se habent, est una ratio amoris. Sed creaturae antequam essent, in nullo
distinguebantur. Ergo non erat in uno quare diligeretur magis quam in alio; et ita ab aeterno non dilexit electos,
nisi forte sicut alia.
AG5
Praeterea, amans vult esse amatum. Sed Deus non volebat esse creaturas antequam essent: quia si voluisset eas
esse, fuissent. Ergo non amabat eas antequam essent.
SC1
Sed contra, Ephes. 1: elegit nos ante mundi constitutionem. Sed electio est ex dilectione.
Ergo etiam ab aeterno dilexit creaturas.
SC2
Praeterea, dionysius dicit, quod divinus amor fuit causa quare res fecit. Ergo amor rerum fuit in Deo antequam
res essent, et ita ab aeterno.
SC3
Praeterea, affectus boni sequitur cognitionem de bono. Sed Deus ab aeterno cognovit quidquid boni est in
creaturis. Ergo ab aeterno dilexit creaturas.
CO
Respondeo dicendum, quod illa sola nomina ex tempore de Deo dici possunt quae in principali significato
important aliquid quod in Deo secundum rem non est: sicut ea quae important relationem Dei ad creaturam in
principali significato, ut Dominus, et hujusmodi: quae quidem relatio secundum rem est in creatura, sed in Deo
est secundum rationem tantum: similiter ea quae important in principali significato actionem divinam terminatam
ad aliquid extra se, sicut causare, et hujusmodi. Amor autem non importat in principali significato relationem,
sed operationem voluntatis; cujus operationes, sicut et operationes intellectus proximae, et ab eis elicitae, in
operante manent, et non transeunt ad constituendum aliquid in exteriori materia. Et ideo amor Deo ab aeterno
convenit.
RA1
Ad primum igitur dicendum, quod quamvis creaturae ab aeterno non fuerint bonae in propria natura, fuerunt
tamen bonae in Dei praescientia.
RA2
1217

