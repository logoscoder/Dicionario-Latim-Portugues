Augustinus enim dicit in Lib. De Lib. Arbit.: considera quantum bonum est esse, quod et beati et miseri volunt.
Majus enim est esse, et esse miserum, quam omnino non esse.
AG2
Praeterea, Augustinus ibidem sic arguit. Praelectio supponit electionem. Sed non esse non est eligibile, cum non
habeat apparentiam boni, cum nihil sit. Ergo non esse non potest esse magis appetibile damnatis quam esse.
AG3
Praeterea, magis malum est magis fugiendum.
Sed non esse est maximum malum, cum tollat totaliter bonum, eo quod nihil relinquit. Ergo non esse est magis
fugiendum quam miserum esse; et sic idem quod prius.
SC1
Sed contra est quod dicitur apocalyps. 9, 6: in diebus illis desiderabunt homines mori, et fugiet mors ab eis.
SC2
Praeterea, damnatorum miseria omnem hujus mundi miseriam excedit. Sed ad vitandam miseriam hujus mundi
appetibile est aliquibus mori; unde dicitur Eccli. 41, 3: o mors, quam bonum est judicium tuum homini indigenti,
et qui minoratur viribus, deficit aetate, et cui de omnibus cura est, et incredibili, qui perdit sapientiam. Ergo
multo fortius est damnatis appetibile non esse secundum rationem deliberatam.
CO
Ad tertiam quaestionem dicendum, quod non esse dupliciter potest considerari. Uno modo secundum se: et sic
nullo modo potest esse appetibile, cum non habeat aliquam rationem boni, sed sit pura boni privatio. Alio modo
potest considerari inquantum est ablativum poenalis vel miserae vitae; et sic non esse accipit rationem boni.
Carere enim malo est quoddam bonum, ut dicit Philosophus in 5 ethic.; et per hunc modum melius est damnatis
non esse quam miseros esse. Unde Matth. 26, 24, dicitur: bonum erat ei, si natus non fuisset homo ille; et Hier.
20, super illud, maledicta dies in qua natus sum etc.
Dicit Glossa, Hieronymi, ibi: melius est non esse quam male esse. Et secundum hoc damnati possunt praeligere
non esse, secundum deliberativam rationem.
RA1
Ad primum ergo dicendum, quod verbum Augustini est intelligendum, quod non esse per se non est eligibile; sed
per accidens eligibile est, inquantum scilicet est miseriae terminativum. Quod enim dicitur, quod esse et vivere
ab omnibus appetitur naturaliter, non oportet hoc accipere quantum ad malam vitam et corruptam, et eam quae
est in tristitiis, ut dicit Philosophus in 9 ethic..
RA2
Ad secundum dicendum, quod non esse non est eligibile per se, sed per accidens tantum, ut dictum est.
RA3
Ad tertium dicendum, quod non esse, licet maxime sit malum inquantum privat esse, tamen est valde bonum
inquantum privat miseriam, quae est maximum malorum; et sic non esse eligitur.
Articulus 1D
AG1
Ulterius. Videtur quod damnati in inferno non vellent esse aliquos damnatos qui non sunt damnati. Quia Luc. 16,
dicitur de divite, quod rogabat pro fratribus suis, ne venirent in locum tormentorum.
Ergo eadem ratione et damnati alii non vellent ad minus carnales suos amicos in inferno damnari.
AG2
Praeterea, affectiones inordinatae a damnatis non auferuntur. Sed aliqui damnati inordinate aliquos non damnatos
dilexerunt. Ergo non vellent eorum malum, quod est esse damnatos.
AG3
Praeterea, damnati non desiderant augmentum suae poenae. Sed si plures damnarentur, major esset damnatorum
poena; sicut etiam multiplicatio bonorum amplificat eorum gaudium. Ergo damnati non vellent salvatos damnari.
SC1
Sed contra est quod Isai. 14, super illud, surrexerant de soliis, dicit Glossa: solatium est malorum multos socios
habere poenarum.
SC2
Praeterea, in damnatis maxime regnat invidia.
Ergo dolent de felicitate bonorum, et eorum damnationem appetunt.
CO
Ad quartam quaestionem dicendum, quod sicut in beatis in patria erit perfectissima caritas, ita in damnatis erit
perfectissimum odium; unde sicut sancti gaudebunt de omnibus bonis, ita etiam mali de omnibus bonis dolebunt;
unde et felicitas sanctorum considerata eos maxime affligit; unde dicitur Isai. 26, 11: videant et confundantur
zelantes populi, et ignis hostes tuos devoret. Unde vellent omnes bonos esse damnatos.
RA1

2294

