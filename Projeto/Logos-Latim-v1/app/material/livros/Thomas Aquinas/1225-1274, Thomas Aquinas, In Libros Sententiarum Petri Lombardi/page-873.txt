conceptus est de spiritu sancto etc. Ergo oportet ut conceptio in Christo non praecedat tempore completam
naturam carnis ejus: et ita relinquitur quod simul concipiebatur et concepta est: propter quod oportet illam
conceptionem subitaneam ponere, ita quod haec in eodem instanti fuerunt, scilicet conversio sanguinis illius
materialis in carnem et alias partes corporis Christi, et formatio membrorum organicorum et animatio corporis
organici, et assumptio corporis animati in unitatem divinae personae. In aliis autem haec successive contingunt,
ita quod maris conceptio non perficitur nisi usque ad quadragesimum diem, ut Philosophus in 9 de animalibus
dicit, feminae autem usque ad nonagesimum. Sed in completione corporis masculi videtur Augustinus
superaddere sex dies, qui sic distinguuntur, secundum eum in epistola ad Hieronymum.
Semen primis sex diebus quasi lactis habet similitudinem; novem diebus vertitur in sanguinem; deinde duodecim
diebus solidatur; decem et octo diebus formatur usque ad perfecta membrorum lineamenta; et hinc jam reliquo
tempore usque ad tempus partus magnitudine augetur; unde versus: sex in lacte dies, ter sunt in sanguine terni,
bis seni carnem, ter seni membra figurant.
In Christi autem conceptione materia quam virgo ministravit, statim formam et figuram humani corporis accepit,
et animam, et in unitatem divinae personae assumpta est.
RA1
Ad primum ergo dicendum, quod Christus per omnia fratribus assimilari debuit in his quae necessaria erant ad
eorum reparationem. Hujusmodi autem sunt ea in quibus veritas humanae naturae consistit, scilicet partes
essentiales ejus, et proprietates naturales, et passiones quibus opus redemptionis explendum erat. In aliis autem
excellere debuit ut hominum salvator.
RA2
Ad secundum dicendum, quod determinatum tempus generationis alicui speciei debitum non sequitur veritatem
speciei in re generata, sed virtutem generantis in specie illa; et ideo quamvis Christus in veritatem humanae
naturae conceptus fuit, quia tamen conceptio illa non est facta per actionem alicujus virtutis humanae, ideo non
oportet quod idem tempus debeatur conceptioni Christi quod conceptionibus aliorum.
RA3
Ad tertium dicendum, quod quantitas determinata alicujus speciei non est determinata secundum aliquid
indivisibile; sed habet aliquam latitudinem: quia in specie humana invenitur major et minor quantitas, et in
eodem individuo secundum diversa tempora, et in diversis, ut ad sensum patet.
Minimum autem quantitatis in uno individuo est in primo instanti suae figurationis et animationis; quae quantitas
adeo parva est quod parum excedit quantitatem formicae, ut dicit Philosophus, quod in Quadragesima die
muliere pariente abortum, inventum est corpus prolis omnia membra distincta habere, quamvis in quantitate esset
sicut magna formica. Maxima autem quantitas in aliquo individuo est in ultimo termino augmenti: et sicut
maximum differt in diversis, ita etiam proportionaliter illud minimum. Potuit ergo esse ut corpus Christi in primo
instanti conceptionis perfecte figuratum, haberet quantitatem sufficientem suae speciei; minorem tamen quam
sibi deberetur in principio suae humanitatis si naturaliter conceptus esset, respectu quantitatis quam habuit in
completa aetate proportionaliter aliis hominibus; ita quod usque ad quadragesimum aut quadragesimum sextum
diem crescendo pervenerit usque ad quantitatem illam quae in eo debuit esse minima proportionaliter aliis
hominibus; et deinceps crevit sicut et alii homines crescunt; ita quod totum tempus quo in utero matris fuit,
augmento corporis ejus servivit, quod in aliis servit conversioni, figurationi, animationi, et augmento.
RA4
Ad quartum dicendum, quod hoc est universaliter verum in quolibet motu continuo, quod non est accipere
ultimum instans in quo id quod movetur distet a termino ad quem, quamvis posset accipi primum instans in quo
est in termino ad quem, ut patet ex 8 physic.. Verbi gratia, si aliquid movetur de nigredine in albedinem, in
ultimo instanti temporis mensurantis motum illum albedo inest mobili: ultimus etenim terminus temporis
respondet ultimo termino motus; sed in omni eo quod de dicto tempore accipitur ante ultimum instans, mobile ab
albedine distat.
Non est autem accipere ante ultimum instans temporis, secundo ultimum instans; cum inter quaelibet duo
instantia sit tempus medium, ut 6 physicorum probatur; unde non est accipere instans in quo id quod fit album,
sit non album. Et similiter est in mutationibus, quae quamvis non sint motus, tamen aliquem motum
consequuntur; sicut generatio sequitur alterationem, et illuminatio motum localem solis; non est enim accipere
ultimum instans in quo id quod fit ignis sit non ignis; neque instans in quo aer qui illuminatur, sit tenebrosus: eo
quod terminus a quo in istis mutationibus inest transmutato in toto tempore mensurante motum, cui mutatio non
conjungitur sicut terminus, nisi in ultimo instanti illius temporis. Dico ergo, quod conceptio Christi quamvis non
sit motus, quia successionem non habet; tamen conjungitur quidam motui locali, saltem motui locali sanguinis
materialis ad locum generationis, ubi undique congregatus est; et in ultimo termino illius motus materia illa fuit
sub specie corporis Christi; et sic est accipere primum instans in quo corpus Christi fuit; sed in toto tempore
praecedenti hoc instans, erat sanguis; unde non est accipere ultimum instans in quo sanguis erat, sed ultimum
tempus. Tempus autem continuatur instanti sine hoc quod cadat aliquod medium, sicut nec inter lineam et
punctum necesse est medium cadere; unde forma sanguinis et forma corporis Christi continue successerunt sibi
in illa materia: neque oportet aliquod medium tempus ponere, ut conceptio successiva judicetur.
873

