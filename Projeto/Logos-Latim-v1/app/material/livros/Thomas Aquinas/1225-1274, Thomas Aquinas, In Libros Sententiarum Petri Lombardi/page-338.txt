Praeterea, sicut dirigimur in bona gratiae a Deo, ita et in bona naturae; quia omne bonum nostrum ab ipso est.
Sed bona naturae omnibus largitur, bonis et malis, ut habetur Matth. 5. Cum ergo praedestinatio sit directio in
finem (finis autem est bonum) videtur quod praedestinatio sit omnium.
CO
Respondeo dicendum, quod praedestinatio dicitur esse aliquorum dupliciter: vel sicut finis et conferentium ad
finem; et sic dicitur esse gratiae et gloriae; vel eorum qui finem consequuntur; et sic est omnium qui gloriam per
Dei gratiam adipiscuntur. Utrumque autem ex nomine praedestinationis accipi potest, in quo conjungitur actus
destinationis cum hac praepositione prae per compositionem advenientem. Destinare autem significat
directionem alicujus in aliquid, sicut nuntii. Dicitur etiam alio modo destinare, ut habetur 2 machab., 6, 20:
eleazarus destinavit non admittere illicita propter vitae amorem. Sed haec significatio videtur deducta ex prima;
quod enim proponitur, dirigitur in executionem operis. Illud autem proprie dicitur dirigi in aliquid quod non
habet in se unde in illud vadat: et ideo proprie in illa dicitur praedestinatio quae homo ex naturalibus suis
consequi non potest, scilicet gratiam et gloriam. Et ideo dicit Damascenus quod praedestinatio est eorum quae
non sunt in nobis. Et ideo quidquid non potest consequi gratiam et gloriam, illud non praedestinatur; sed illi
tantum praedestinari dicuntur qui consecuturi sunt gloriam per gratiam. Sed haec praepositio prae importat
antecessionem, quae diversimode diversis convenit. Invenitur enim in praedestinatione hominis antecessio
aeternitatis ad naturam, et naturae ad gratiam, et gratiae ad gloriam. In Angelo autem invenitur antecessio
aeternitatis ad naturam, et naturae ad gratiam, secundum eos qui ponunt Angelos tantum in naturalibus creatos,
sed non gratiae ad gloriam duratione. Secundum autem alios, qui ponunt Angelos in gratia creatos, non invenitur
antecessio naturae ad gratiam secundum durationem, sed gratiae ad gloriam. In Christo autem non invenitur
antecessio aeternitatis ad personam, sed tantum ad alteram naturam; nec naturae ad gratiam, nec gratiae ad
gloriam, quantum ad fruitionem, sed solum quantum ad impassibilitatem animae et dotes corporis; et sic
diversimode praedestinatio diversis convenit.
RA1
Ad primum ergo dicendum, quod illi qui non sunt nec erunt, non praedestinantur; sed illi qui erunt, quamvis non
sint, quos Deus scientia visionis cognoscit; et quamvis ipsi non dirigantur actu in aliquid, ut in propria natura
existentes, tamen praediriguntur in finem, prout sunt in Dei praescientia.
RA2
Ad secundum dicendum, quod est duplex praeparatio.
Quaedam materiae, secundum quod disponitur ad recipiendum formam; et sic non praeparatur nisi quod est.
Quaedam autem est praeparatio agentis, ut sit agens; et ista sicut est in naturalibus, inquantum agens acquirit
dispositionem per quam agat, ita est in artifice, secundum quod concipit formam artificiati, et proponit eam
exequi in opere; et talis praeparatio est in Deo etiam respectu futurorum.
RA3
Ad tertium dicendum, quod illa definitio data est de praedestinatione inquantum respicit statum praesentis
miseriae, et non de ipsa absolute. Vel potest dici, quod misereri sumitur hic non pro amotione miseriae prius
habitae, sed pro collatione eorum sine quibus miseria esset, et praecipue quae sola gratuita voluntate conferuntur.
RA4
Ad quartum dicendum, quod praedestinatus potest accipi dupliciter. Vel participialiter secundum quod
consignificat tempus praeteritum; et sic existentes in patria sunt praedestinati; quia quod semel est praeteritum,
semper erit praeteritum. Vel alio modo potest sumi neutraliter; et sic non proprie possunt dici praedestinati nisi
secundum quod diriguntur in continuitatem beatitudinis; quod tamen non proprie dicitur; quia extensionem
successionis non habet.
RA5
Ad quintum dicendum, quod quamvis non possit designari aliqua antecessio ad personam filii Dei absolute,
potest tamen designari ad naturam humanam, vel ad personam, secundum quod in tali natura subsistit. Sed hoc
habet quaeri magis in 3, dist. 2, art. 3.
RA6
Ad sextum dicendum, quod quamvis Deus, quantum in se est, aequaliter se habeat ad omnes, non tamen
aequaliter se habent omnes ad ipsum; et ideo non aequaliter omnibus gratia praeparatur.
RA7
Ad septimum dicendum, quod praedestinatio est proprie eorum quae sunt elevata super facultatem naturae, ut
dictum est, in corp. Art.: et ideo non oportet quod omnium sit praedestinatio qui a Deo bona naturalia percipiunt,
sed eorum quibus gratia et gloria praeparatur.

|+d40.q3 Distinctio 40, Quaestio 3: Utrum praedestinatio sit certa.
AG1
Deinde quaeritur de certitudine praedestinationis.

338

