CO
Ad tertiam quaestionem dicendum, quod aliquem sensum esse in corporibus beatorum, omnes ponunt: alias vita
corporalis sanctorum post resurrectionem assimilaretur magis somno quam vigiliae: quod non competit illi
perfectioni, eo quod in somno corpus sensibile non est in ultimo actu vitae, propter quod somnus dicitur vitae
dimidium in 1 ethic.. Sed in modo sentiendi diversi diversa opinantur.
Quidam enim dicunt, quod quia gloriosa corpora erunt impassibilia, et propter hoc non receptibilia peregrinae
impressionis, et multo minus quam corpora caelestia; non erit ibi sensus in actu per receptionem alicujus speciei
a sensibilibus, sed magis extra mittendo. Sed hoc non potest esse: quia in resurrectione natura speciei manebit
eadem in homine et in omnibus partibus ejus. Hujusmodi autem est natura sensus, ut sit potentia passiva, ut in 2
de anima probat Philosophus; unde si in resurrectione sancti sentirent extra mittendo, et non recipiendo, non
esset sensus in eis virtus passiva; et sic non esset ejusdem speciei cum sensu qui nunc est, sed esset aliqua alia
virtus eis data: sicut enim materia nunquam fit forma, ita potentia passiva nunquam fit activa.
Et ideo alii dicunt, quod sensus in actu fiet per susceptionem non quidem ab exterioribus sensibilibus, sed per
effluxum a superioribus viribus; ut sicut nunc superiores vires accipiunt ab inferioribus, ita tunc e converso
inferiores accipient a superioribus.
Sed ille motus receptionis non facit vere sentire: quia omnis potentia passiva secundum suae speciei rationem
determinatur ad aliquod speciale activum: quia potentia, inquantum hujusmodi, habet ordinem ad illud respectu
cujus dicitur; unde cum proprium activum in sensu exteriori sit res existens extra animam, et non intentio ejus
existens in imaginatione vel ratione; si organum sentiendi non moveatur a rebus extra, sed ex imaginatione, vel
aliis superioribus viribus, non erit vere sentire.
Unde non dicimus quod phrenetici et alii mente capti, in quibus propter victoriam imaginativae virtutis fit
hujusmodi fluxus specierum ad organa sentiendi, vere sentiant, sed quod videtur eis quod sentiant.
Et ideo dicendum est cum aliis, quod sensus corporum gloriosorum erit per susceptionem a rebus quae sunt extra
animam.
Sed sciendum, quod organa sentiendi immutantur a rebus quae sunt extra animam, dupliciter.
Uno modo immutatione naturali, quando scilicet organum disponitur eadem qualitate naturali qua disponitur res
extra animam quae agit in ipsum; sicut cum manus fit calida et adusta ex tactu rei calidae, vel odorifera ex tactu
rei odoriferae. Alio modo immutatione spirituali, quando recipitur qualitas sensibilis in instrumento secundum
esse spirituale, idest species sive intentio qualitatis, et non ipsa qualitas; sicut pupilla recipit speciem albedinis, et
tamen ipsa non efficitur alba. Prima ergo receptio non causat sensum per se loquendo, quia sensus est
susceptivus specierum in materia praeter materiam, idest praeter esse materiale quod habebant extra animam, ut
dicitur in 2 de anima; et haec receptio immutat naturam recipientis, quia recipitur hoc modo qualitas secundum
esse suum materiale. Unde ista receptio non erit in corporibus gloriosis, sed secunda quae per se facit sensum in
actu, et non immutat naturam recipientis.
RA1
Ad primum ergo dicendum, quod jam patet ex dictis quod per hanc passionem quae est in actu sentiendi (quae
non est aliud quam receptio praedicta), non trahitur corpus extra naturalem suam qualitatem, sed spiritualiter
perficitur; unde impassibilitas gloriosorum corporum hanc passionem non excludit.
RA2
Ad secundum dicendum, quod omne passivum recipit actionem agentis secundum suum modum.
Si ergo aliquid sit quod natum sit immutari ab activo, naturali et spirituali immutatione, immutatio naturalis
praecedit immutationem spiritualem, sicut esse naturale praecedit esse intentionale. Si autem natum sit immutari
tantum spiritualiter, non oportet quod immutetur naturaliter; sicut est de aere, qui non est receptivus coloris
secundum esse naturale, sed solum secundum esse spirituale; et ideo hoc solum modo immutatur; sicut e
converso corpora inanimata immutantur per qualitates sensibiles solum naturaliter, et non spiritualiter. In
corporibus autem gloriosis non poterit esse aliqua immutatio naturalis; et ideo ibi erit spiritualis immutatio
tantum.
RA3
Ad tertium dicendum, quod sicut erit nova receptio speciei in organo sentiendi, ita erit novum judicium sensus
communis, non autem novum judicium intellectus de hoc, sicut fit in eo qui videt aliquid quod prius scivit. Quod
autem Augustinus dicit, quod non erunt ibi cogitationes volubiles, intelligitur de cogitationibus intellectivae
partis; unde non est ad propositum.
RA4
Ad quartum dicendum, quod quando unum duorum est ratio alterius, occupatio animae circa unum non impedit
nec remittit occupationes ejus circa aliud; sicut medicus dum videt urinam, non minus potest considerare regulas
artis de coloribus urinarum, sed magis; et quia Deus apprehendetur a sanctis ut ratio omnium quae ab eis agentur
vel cognoscentur; ideo occupatio eorum circa sensibilia sentienda, vel quaecumque alia contemplanda aut
agenda, in nullo impedit divinam contemplationem, nec e converso. Vel dicendum, quod ideo una potentia
impeditur in suo actu quando alia vehementer operatur, quia una potentia de se non sufficit ad tam intensam
operationem, nisi ei subveniatur per id quod erat aliis potentiis vel membris influendum a principio vitae; et quia
2087

