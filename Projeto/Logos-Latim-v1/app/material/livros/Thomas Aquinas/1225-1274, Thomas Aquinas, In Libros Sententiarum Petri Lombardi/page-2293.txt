finem praedictum; unde etiam si aliquod bonum velint, non tamen bene bonum volunt illud, ut ex hoc voluntas
eorum bona dici possit.
RA1
Ad primum ergo dicendum, quod verbum dionysii intelligitur de voluntate naturali quae est inclinatio naturae in
aliquod bonum; sed tamen ista naturalis inclinatio per eorum malitiam corrumpitur, inquantum hoc bonum quod
naturaliter desiderant, sub quibusdam malis circumstantiis appetunt.
RA2
Ad secundum dicendum, quod malum in quantum est malum non movet voluntatem, sed inquantum est
aestimatum bonum; sed hoc ex eorum malitia procedit, ut id quod est malum, aestiment ut bonum; et ideo
voluntas eorum est mala.
RA3
Ad tertium dicendum, quod habitus virtutum politicarum non remanent in anima separata, eo quod virtutes illae
perficiunt solum in vita civili, quae non erunt post hanc vitam; si tamen remanerent, nunquam in actum exirent,
quasi ligatae ex obstinatione mentis.
Articulus 1B
CO1
Ulterius. Videtur quod damnati nunquam poeniteant de malis quae fecerunt. Quia dicit bernardus in Cantic.,
quod damnatus semper vult iniquitatem quam fecit. Ergo nunquam de peccato commisso poenitet.
CO2
Praeterea, velle se non peccasse, est bona voluntas. Sed damnati non habebunt bonam voluntatem.
Ergo damnati nunquam volent se non peccasse; et sic idem quod prius.
CO3
Praeterea, secundum Damascenum, hoc est hominibus mors quod Angelis casus. Sed Angeli voluntas post
casum est invertibilis hoc modo, ut non possit recedere ab electione qua prius peccavit. Ergo et damnati non
possunt poenitere de peccatis a se commissis.
CO4
Praeterea, major erit perversitas damnatorum in inferno quam peccatorum in hoc mundo.
Sed peccatores aliqui in hoc mundo non poenitent de peccatis commissis, vel propter excaecationem mentis,
sicut haeretici; vel propter obstinationem, sicut qui laetantur cum male fecerint, et exultant in rebus pessimis, ut
dicitur Proverb. 2, 14. Ergo et damnati in inferno de peccatis non poenitebunt.
SC1
Sed contra, Sap. 5, 3, dicitur de damnatis: intra se poenitentiam agentes.
SC2
Praeterea, Philosophus dicit in 9 ethic.
Quod poenitudine replentur pravi; mox enim tristantur de hoc quod prius delectati sunt. Ergo damnati, cum sint
maxime pravi, magis poenitent.
CO
Ad secundam quaestionem dicendum, quod poenitere de peccato est dupliciter. Uno modo per se, et alio modo
per accidens. Per se quidem de peccato poenitet qui peccatum in eo quod est peccatum abominatur; per accidens
vero qui illud odit ratione alicujus adjuncti, utpote poenae, vel alicujus hujusmodi. Mali igitur non poenitebunt
per se loquendo, de peccatis, quia voluntas malitiae peccati in eis remanet; poenitebunt autem per accidens,
inquantum affligentur de poena quam pro peccato sustinent.
RA1
Ad primum ergo dicendum, quod damnati iniquitatem volunt, sed poenam refugiunt; et sic per accidens de
iniquitate commissa poenitent.
RA2
Ad secundum dicendum, quod velle se non peccasse propter turpitudinem iniquitatis, est bona voluntas; sed hoc
non erit in damnatis.
RA3
Ad tertium dicendum, quod sine aliqua aversione voluntatis continget quod damnati de peccatis poeniteant; quia
non hoc refugient in peccatis quod prius appetiverunt, sed aliquid aliud, scilicet poenam.
RA4
Ad quartum dicendum, quod homines in hoc mundo, quantumcumque obstinati, per accidens de peccatis suis
poenitent, si pro eis puniantur; quia hoc dicit Augustinus in Lib. 83 qq.: videmus etiam ferocissimas bestias
dolore poenarum a maximis voluptatibus abstinere.
Articulus 1C
AG1
Ulterius. Videtur quod damnati recta ratione et deliberativa non possint velle se non esse.
2293

