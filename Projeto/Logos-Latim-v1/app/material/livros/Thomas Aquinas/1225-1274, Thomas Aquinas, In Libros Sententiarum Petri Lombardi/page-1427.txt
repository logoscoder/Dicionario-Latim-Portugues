Praeterea, secundum Augustinum, qui creavit te sine te, non justificabit te sine te. Sed ille qui habet indispositam
voluntatem, non cooperatur Deo, immo magis in contrarium operatur. Ergo in baptismo non justificatur.
CO
Respondeo dicendum ad primam quaestionem, quod duplex est effectus baptismi.
Primus est res et sacramentum, scilicet character.
Et quia character non imprimitur ad praeparandum hominis voluntatem, ut aliquid bene fiat cum non sit habitus,
sed potentia, ut dictum est, ideo hunc effectum voluntatis indispositio non impedit, dummodo aliqualis sit
voluntas recipiendi sacramentum.
Alius effectus est qui est res et non sacramentum, scilicet gratia, et quae ad ipsam consequuntur, per quae
hominis voluntas praeparatur ut bene cooperetur; et ideo ad hunc effectum percipiendum non sufficit quaelibet
voluntas sacramentum recipiendi, sed requiritur voluntas talis a qua removeatur omnis indispositio contraria
gratiae baptismali quia contraria non se compatiuntur; unde manente contraria dispositione, baptismus ultimum
suum effectum habere non posset.
RA1
Ad primum ergo dicendum, quod peccatum originale eo ipso quod non est voluntarium voluntate hujus personae,
habet quod in voluntate, in qua ultimus effectus baptismi effici debet, indispositionem aliquam non causet; et
ideo effectum baptismi impedire non potest.
RA2
Ad secundum dicendum, quod de ratione voluntatis est ut cogi non possit; et ideo non est similis ratio de
indispositione voluntatis et aliarum rerum naturalium, quae per violentam actionem agentis dispositiones
contrarias admittunt.
RA3
Ad tertium dicendum, quod sicut in his quae ad esse naturae spectant, quaedam Deus operatur mediantibus rebus
naturalibus, quaedam autem sibi reservavit, ita etiam in aliis quae ad gratiam pertinent, quaedam operatur
mediantibus sacramentis, quaedam autem immediate operatur; et quandoque praeter legem naturae, sicut et
miracula facit praeter rationes seminales seu naturales; et de hujusmodi est permutatio voluntatis eorum qui
gratiae contrariam voluntatem habent non solum habitu (quod quandoque contingit in his qui non ficte accedunt,
se ad gratiam disponentibus, quam in ipso momento baptismi consequuntur), sed etiam eorum qui contrariam
actu voluntatem habent, sicut de Paulo accidit; Act. 10.
Articulus 2B
AG1
Ulterius. Videtur quod hujusmodi voluntatis indispositio non debeat dici fictio. Secundum enim unumquodque
genus peccati contingit voluntatem esse indispositam ad baptismalis gratiae susceptionem.
Sed fictio est speciale peccatum, quia opponitur speciali virtuti, scilicet veritati, ut patet per Philosophum in 4
ethic.. Ergo non debet dici universale impedimentum baptismalis gratiae.
AG2
Praeterea, Augustinus dicit, quod fictus est qui non credit. Sed sicut in baptismo datur fides, ita et aliae virtutes,
et praecipue caritas, per quam aliquis fit filius Dei. Ergo fictio non magis debet poni impedimentum baptismi,
quam opposita aliarum virtutum.
AG3
Praeterea, secundum Augustinum aliquo modo fictus est qui indevotus accedit. Sed indevotio potest esse sine
peccato mortali; talis autem non habet aliquod impedimentum baptismi. Ergo impedimentum baptismi non debet
dici fictio.
AG4
Praeterea, secundum Augustinum, alio modo dicitur fictus qui aliter celebrat. Sed qui non servat formam
ecclesiae, non confert sacramentum, neque suscipit. Ergo talis fictio non est sacramenti impedimentum.
AG5
Praeterea, fictus alio modo ab Augustino dicitur qui contemnit suscipere. Sed talis non suscipit.
Ergo talis fictio non impedit sacramenti effectum.
CO
Ad secundam quaestionem dicendum, quod ad hoc quod aliquis alicujus agentis effectum percipere debeat,
oportet quod se habeat in debita dispositione ad causam agentem, et ad effectum percipiendum; et ideo
indispositio voluntatis, quae effectum ultimum baptismi impedit est duplex: una secundum ordinem ad ipsum
sacramentum; alia secundum ordinem ad effectum sacramenti.
Ad ipsum autem sacramentum contingit voluntatem esse indispositam dupliciter: uno modo per subtractionem
necessarii; alio modo per positionem contrarii. Quia autem omnis actio est per contactum; ideo necessarium est
quod recipiens sacramentum quodammodo contingat ipsum et per intellectum quem quidem contactum facit
fides et per affectum quem contactum facit devotio; et ideo indispositus reputatur et qui non credit, et qui
indevotus accedit. Similiter autem duplex est contrarium, quod subtrahi oportet. Unum est ex parte eorum quae
1427

