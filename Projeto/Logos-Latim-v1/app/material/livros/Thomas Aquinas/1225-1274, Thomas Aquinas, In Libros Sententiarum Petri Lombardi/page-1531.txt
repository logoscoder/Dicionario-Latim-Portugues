propria quantitate, tamen non comparatur ad hostiam sub qua est, secundum propriam quantitatem; et ideo non
est spiritus, sed participat quantum ad aliquid proprietatem spiritus secundum comparationem ad species sub
quibus continetur.
Articulus 3D
AG1
Ulterius. Videtur quod corpus Christi movetur ad motum hostiae. Omne enim quod desinit esse ubi prius erat, et
incipit esse ubi prius non erat, movetur vel per se vel per accidens. Sed corpus Christi translata hostia desinit esse
ubi prius erat, scilicet in altari; et incipit esse ubi prius non erat, scilicet in pixide, vel in ore. Ergo corpus Christi
movetur ad motum hostiae, vel per se vel per accidens.
AG2
Praeterea, secundum Philosophum in 2 topicor., moventibus nobis, moventur ea quae in nobis sunt. Sed corpus
Christi vere continetur sub speciebus illis. Ergo speciebus translatis, et ipsum transfertur.
AG3
Praeterea, anima vel Angelus magis recedit a natura loci quam corpus Christi. Sed anima vel Angelus movetur
per accidens, moto corpore unito vel assumpto. Ergo multo fortius corpus Christi.
SC1
Sed contra, nullum quietum manens in eodem loco movetur per se vel per accidens. Sed corpus Christi est
hujusmodi. Ergo etc..
SC2
Praeterea, quod movetur per accidens ad motum alterius, definitive est in illo; unde Deus non movetur ad motum
alicujus, nec anima ad motum manus. Sed corpus Christi non est definitive sub speciebus illis. Ergo non movetur
ad motum illarum.
CO
Ad quartam quaestionem dicendum, quod moveri in loco includit esse in loco; unde ad hoc quod aliquid per se
moveatur in loco, oportet quod per se sit in loco, et quod per se moveatur, non ad motum alterius. Sed per
accidens aliquid movetur in loco dupliciter: uno modo quia per accidens est in loco, sicut formae moventur per
accidens; alio modo quia per se est in loco, sed per accidens movetur in loco, sicut patet in his quae vehuntur;
quia locus quem mutant, est per se eorum proprius locus, vel communis.
Corpus autem Christi in loco quem species transmutant, non est per se neque sicut in loco proprio, neque sicut in
loco communi, sicut ex dictis patere potest; et ideo per se in illo moveri non potest, neque per accidens, sicut
corpora per accidens moventur; sed hoc modo quo aliquid et per accidens est in loco, et per accidens movetur.
Nec differt, ut quidam dicunt differre, utrum species moveantur in eodem loco, aut transferantur de loco ad
locum: quia quod in eodem loco secundum substantiam manens movetur, mutat locum non solum secundum
partes, sed secundum totum, ut in 6 physic. Probatur.
RA
Et secundum hoc patet solutio ad utramque partem, praeter ultimum.
RC2
Ad secundum dicendum, quod quamvis non definiatur hoc loco, tamen perfecte est ibi et quantum ad
substantiam et quantum ad virtutem, tamen per accidens: non autem in manu perfecte est anima; unde non est
simile.
|a4 Articulus 4: Utrum oculus glorificatus possit videre ipsum verum corpus Christi sub speciebus existens.
Articulus 4A
AG1
Ad quartum sic proceditur. Videtur quod oculus glorificatus possit videre ipsum verum corpus Christi sub
speciebus existens. Ipse enim Christus sub speciebus existens, videt seipsum ibi corporali oculo. Sed corpora
glorificata conformantur corpori ejus, ut dicitur philipp. 3. Ergo et alius oculus glorificatus, puta virginis, potest
hoc idem.
AG2
Praeterea, ideo, ut infra dicetur, corpus Christi sub alia specie proponitur, ut fides habeat meritum. Sed illi qui
sunt in gloria, non habent fidem. Ergo ipsi ad ipsam substantiam corporis ejus videndam pertingunt corporali
oculo, etiam secundum quod est sub sacramento.
AG3
Praeterea, propter velamen specierum quibus verum corpus Christi velatur, decipitur sensus viatoris. Sed status
gloriae non patitur deceptionem neque velamen. Ergo ipsam substantiam corporis Christi sub sacramento vident.
SC1

1531

