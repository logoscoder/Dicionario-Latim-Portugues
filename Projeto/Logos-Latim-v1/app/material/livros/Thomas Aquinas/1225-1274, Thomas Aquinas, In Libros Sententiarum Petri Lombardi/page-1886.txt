Praeterea, ab eo qui non habet executionem ordinis, nullus debet accipere sacramentum. Sed ab eo quem scio
simoniacum, debeo ordines accipere si mihi praecipiatur, ne inobediens sim. Ergo non amittit ordinis
executionem.
AG3
Sed contra, videtur quod simoniacus nec ordinem recipiat. Quia defectus intentionis evacuat sacramentum. Sed
ille qui pretio aliquid intendit acquirere in susceptione ordinis, non intendit suscipere quod ecclesia tradit, quia
illud non cadit sub pretio. Ergo non suscipit ordinem.
CO
Ad tertiam quaestionem dicendum, quod efficacia sacramentorum non est ex humano merito: et ideo propter
hominis peccatum non impeditur sacramentum; unde peccatum simoniae nec sacramentum suscipiendum
impedit, nec susceptum tollit. Potest tamen impedire ultimam rem sacramenti, si sit peccatum ex parte
recipientis. Sed tamen per simoniam aliquis ab executione ordinis aut officii suspenditur. Sed in hoc
distinguendum est. Quia si dicatur simoniacus ex hoc quod recipit ordinem per simoniam, non recipit
executionem, et est ipso jure suspensus et quo ad se, et quo ad alios: et punitur ulterius per depositionem, quando
constiterit de crimine judici. Si autem dicatur simoniacus, quia contulit ordinem simoniace, vel quia dedit vel
recepit simoniace beneficium, vel quia mediator fuit simoniae; si sit occultum, suspensus est ipso jure quo ad se:
si autem manifestum est, suspensus est quo ad se, et quo ad alios. Et iterum ille qui recepit beneficium per
simoniam, tenetur ad restitutionem omnium fructuum perceptorum, et beneficio renuntiare.
RA1
Ad primum ergo dicendum, quod propter homicidium non fit aliquis defectus in ipsa ordinatione, sed in ordinato
tantum; et ideo sufficit quod ordinatus sit immunis ab homicidio: sed per simoniam fit defectus in ipsa
ordinatione; et ideo etiam si ipse sit immunis, tamen est suspensus, quando ad notitiam ejus devenerit.
RA2
Ad secundum dicendum, quod quando est manifestum crimen simoniae, tunc amittit executionem, et suspensus
est quo ad se et quo ad alios: sed quando est occultum, tunc est suspensus quo ad se tantum; et ideo si sit
manifestum, secundum quod in jure aliquid dicitur manifestum; tunc nullo modo aliquis debet obedire, nec ab eo
ordinem suscipere. Si autem non sit manifestum; si non potest subterfugere, debet obedire, etiam si ipse sciat
eum esse simoniacum qui ordines celebrat.
RA3
Ad tertium dicendum, quod ipse non intendit emere illud quod est per se spirituale, ut characterem; sed
operationem ministri, quae est corporalis, et causa sacramentalis rei spiritualis.
|a2 Articulus 2: Utrum sacramenta possint emi et vendi sine simonia.
Articulus 2A
AG1
Ad secundum sic proceditur. Videtur quod sacramenta possint emi et vendi sine simonia. Quia finis omnium
sacramentorum est regnum caelorum, et remissio peccatorum. Sed regnum caelorum emitur, ut Gregorius dicit:
regnum caelorum tantum valet, quantum habes; et Dan. 4, 24, dicitur: peccata tua eleemosynis redime.
Ergo multo fortius sacramenta emi possunt absque vitio simoniae.
AG2
Praeterea, matrimonium sacramentum quoddam est. Sed matrimonium aliquando contrahitur interveniente
pactione de aliqua pecunia solvenda sine peccato. Ergo sacramenta licite possunt emi.
AG3
Praeterea, baptismus est sacramentum primum.
Sed in aliquo casu, scilicet quando sacerdos sine pretio puerum baptizare nollet, aliquis posset emere baptismum
sine peccato simoniae, ne puer in aeternum periret absque baptismo decedens.
Ergo sacramenta possunt emi sine peccato.
AG4
Praeterea, in Missa conficitur eucharistia, quae est sacramentum sacramentorum. Sed licet cantare Missam pro
aliquo pretio, quia nemo debet suis stipendiis militare, ut dicitur 1 corinth. 9. Ergo etc..
AG5
Praeterea, extra. De praebend.
Dicitur, quod quidam canonici sacerdoti cuidam unam praebendam in ecclesia dederunt, ut Missam de beata
virgine quotidie celebraret; et Papa quotidie confirmat illam petitionem.
Ergo idem quod prius.
AG6
Praeterea, absolutio quoddam sacramentale est. Sed quidam accipiunt pecuniam, ut ab excommunicatione
absolvant. Ergo etc..
AG7
1886

