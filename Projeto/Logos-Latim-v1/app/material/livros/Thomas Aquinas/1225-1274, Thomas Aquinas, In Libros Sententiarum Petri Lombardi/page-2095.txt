CO
Ad quartam quaestionem dicendum, quod corpus gloriosum ratione suae proprietatis non habet quod possit esse
cum alio corpore glorioso in eodem loco, sicut nec ut sit simul cum corpore non glorioso. Divina autem virtute
fieri posset ut duo corpora gloriosa essent simul, vel duo non gloriosa, sicut gloriosum et non gloriosum.
Sed tamen non est conveniens quod corpus gloriosum sit simul cum alio corpore glorioso; tum quia in eis
servabitur debitus ordo, qui distinctionem requirit; tum quia unum corpus gloriosum non se apponet alteri. Et sic
nunquam duo corpora erunt simul.
RA1
Ad primum ergo dicendum, quod ratio illa procedit, ac si corpori glorioso inesset ratione suae subtilitatis quod
posset esse simul in eodem loco cum alio corpore; quod falsum est.
RA2
Et similiter dicendum ad secundum.
RA3
Ad tertium dicendum, quod corpus caeli et alia corpora aequivoce dicentur gloriosa inquantum participabunt
aliquid gloriae, et non quod eis conveniant dotes corporum humanorum glorificatorum.
Articulus 2E
AG1
Ulterius. Videtur quod ex sua subtilitate removeatur a corpore glorificato necessitas existendi in aequali loco.
Corpora enim gloriosa erunt conformia corpori Christi, ut patet philippen. 3. Sed corpus Christi non coarctatur
hac necessitate ut sit in loco aequali; unde continetur totum sub parvis vel magnis dimensionibus hostiae
consecratae. Ergo et hoc idem erit in corporibus gloriosis.
AG2
Praeterea, Philosophus probat in 4 physic., quod si duo corpora sunt in eodem loco, sequitur quod maximum
corpus obtineat minimum locum, quia diversae partes ejus poterunt esse in eadem parte loci: non enim differt
utrum duo corpora vel quotcumque sint in eodem loco.
Sed corpus gloriosum erit simul in eodem loco cum alio corpore, ut dicitur communiter. Ergo poterit esse in
quovis parvo loco.
AG3
Praeterea, sicut corpus videtur ratione sui coloris, ita commensuratur loco ratione suae quantitatis.
Sed corpus gloriosum ita subjectum erit spiritui quod poterit videri et non videri, praecipue ab oculo non
glorioso, pro suae libito voluntatis, ut patuit in Christo. Ergo ita quantitas subjicietur nutui spiritus quod poterit
esse in magno vel parvo loco, et habere magnam vel parvam quantitatem ad libitum.
SC1
Sed contra est quod Philosophus dicit in 4 physic., quod omne quod est in loco, est in loco aequali sibi. Sed
corpus gloriosum erit in loco. Ergo erit in loco aequali sibi.
SC2
Praeterea, eaedem sunt dimensiones loci et locati, ut probatur in 4 physic.. Si ergo locus esset major locato, esset
idem majus et minus seipso; quod est inconveniens.
CO
Ad quintam quaestionem dicendum, quod corpus non comparatur ad locum nisi mediantibus dimensionibus
propriis, secundum quas corpus locatum circumscribitur ex contactu corporis locantis; unde quod corpus aliquod
sit in minori loco quam sit sua quantitas, hoc non potest esse nisi per hoc quod quantitas corporis propria
efficitur aliquo modo minor seipsa; quod quidem non potest intelligi nisi dupliciter. Uno modo ex variatione
quantitatis circa eamdem materiam: ut scilicet materia quae primo subest magnae quantitati, postea subsit
parvae; et hoc quidam posuerunt in corporibus gloriosis, dicentes, quod quantitas eorum subest eis ad nutum; ita
quod cum voluerint, possunt habere magnam quantitatem, et cum voluerint, parvam. Sed hoc non potest esse;
quia nullus motus qui fit secundum aliquid intrinsecum rei, potest esse sine passione abjiciente a substantia; et
ideo in corporibus incorruptibilibus, scilicet caelestibus, est solus motus localis, qui non est secundum aliquid
intrinsecum. Unde patet quod mutatio quantitatis circa materiam repugnaret impassibilitati corporis gloriosi, et
incorruptibilitati. Et praeterea sequeretur, quod corpus gloriosum quandoque esset rarius, et quandoque spissius:
quia cum nihil dividi possit ab eo de materia sua, quandoque eadem materia esset sub parvis dimensionibus, et
quandoque sub magnis; et ita rarefieret et densaretur; quod non potest esse. Alio modo potest intelligi quod
quantitas corporis gloriosi efficiatur minor seipsa per variationem situs, ita scilicet quod partes corporis gloriosi
subintrent se invicem, et sic redeat ad quantumcumque parvam quantitatem; et hoc quidam posuerunt, dicentes,
quod ratione suae subtilitatis corpus gloriosum habebit quod possit esse simul cum alio corpore non glorioso in
eodem loco; et similiter potest una pars esse intra aliam intantum quod totum corpus gloriosum poterit intrare per
minimum porum unius corporis; et sic ponunt quod corpus Christi exivit de utero virginali, et intravit januis
clausis ad discipulos. Sed hoc non potest esse; tum quia corpus gloriosum non habebit quod sit cum alio corpore
simul ratione subtilitatis; tum quia etiam si haberet ut ratione subtilitatis esset cum alio corpore, non tamen cum
2095

