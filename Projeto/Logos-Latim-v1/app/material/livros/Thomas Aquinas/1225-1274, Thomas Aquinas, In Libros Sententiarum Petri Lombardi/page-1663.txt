Articulus 2C
AG1
Ulterius. Videtur quod etiam pueri teneantur ad jejunium. Joel. 2, 15, dicitur: sanctificate jejunium; et postea
sequitur: congregate parvulos, et sugentes ubera. Ergo parvuli ad jejunium tenentur.
AG2
Praeterea, magis propinquus est praecepto puer quam bestia. Sed jonae 2, 7, dicitur: homines et jumenta... Non
gustent quidquam, nec aquam bibant. Ergo multo magis pueri ad jejunium tenentur.
AG3
Praeterea, pueri plus possunt jejunare quam (ut videtur) provecti, quia habent plus de humido.
Sed qui plus habet, magis tenetur. Ergo pueri magis tenentur ad jejunium quam provecti.
SC1
Sed contra, praeceptum ecclesiae necessitatem cibi subtrahere non debet. Sed pueri indigent frequenti cibo: quia
non possunt semel tantum sine laesione alimentum accipere quod eis ad totam diem sufficiat, propter debilitatem
naturae. Ergo ad jejunium non tenentur.
SC2
Praeterea, jejunium est ordinatum ad satisfaciendum, et concupiscentiam comprimendum. Sed satisfactio pro
peccatis praeteritis non competit pueris; quia innocenti vita degunt, et a puritate pueri dicuntur; similiter nec est
in eis concupiscentia impugnans, etsi habitus eis insit, ut Augustinus dicit.
Ergo non tenentur ad jejunium.
CO
Ad tertiam quaestionem dicendum, quod pueri indigent multo cibo, eo quod cibus in eis non solum exigitur ad
actum nutritivae, sed etiam ad actum augmentativae virtutis, quia de residuo nutrimenti fit augmentum. Et quia
virtus naturae in eis nondum convaluit, non possunt simul multum de cibo assumere, quia naturalis virtus illud
convertere non posset; et ideo indigent frequenti cibi sumptione; et propter hoc eis non competit jejunium, dum
sunt in augmento. Tempus enim augmenti, secundum Philosophum, est usque ad finem tertii septennii ut in
pluribus, quia res naturales non currunt semper eodem modo, sed ut frequenter; et ideo ante hoc tempus non
arctantur pueri ad omnia jejunia ecclesiae servanda. Sed quia quanto ad terminum praedictum appropinquant,
tanto virtus naturae magis roboratur, et augmentum tardius procedit, cum in primis quinque annis perveniat puer
ad medietatem totius augmenti, ut Philosophus dicit; ideo secundum quod magis appropinquant ad praedictum
terminum, sunt eis jejunia magis commensuranda.
RA1
Ad primum ergo dicendum, quod loquitur in casu quando magna tribulatione imminente major afflictio ad
placandum Deum superaddenda est.
RA2
Et similiter dicendum ad secundum.
RA3
Ad tertium dicendum, quod quamvis pueri plus habeant de humido quam provecti; quia tamen illud est minus
inspissatum, citius potest a calore consumi; et ideo frequentiori refectione indigent.
Articulus 2D
AG1
Ulterius. Videtur quod provecti et sani non excusentur a jejunio propter peregrinationem. Est enim dimittendum
illud quod non est necessitatis, ut servetur id quod est necessitatis. Sed peregrinatio non est necessitatis. Cum
ergo jejunium ab ecclesia institutum sit necessitatis, quia cadit sub praecepto; videtur quod non debeat propter
peregrinationem aut iter, jejunium intermitti.
AG2
Praeterea, videtur quod nec ratione paupertatis.
Quia paupertas de se inducit ad jejunandum.
Ergo non est causa quare aliquis jejunare non debeat.
AG3
Praeterea, videtur quod nec ratione operis alicujus servilis quis a jejunio excusetur. Quia lucrum spirituale debet
praeponderare lucro corporali.
Sed hujusmodi opera ad lucrum corporale ordinantur, jejunium autem ad spirituale. Ergo non est jejunium
propter hujusmodi opera intermittendum.
SC1
Sed contra, afflictio non est addenda afflicto.
Sed omnia praedicta habent de se afflictionem.
Ergo aliquo modo excusantur ab afflictione jejunii.
CO

1663

