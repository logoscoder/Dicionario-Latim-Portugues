Praeterea, in omni generatione naturale agens univocum inducit formam suam in materiam quae prius tali formae
subjecta non erat, sicut ignis in materiam aeris, quae prius formae ignis subjecta non erat. Sed si materia ex qua
ille homo formatur secundum aliquid signatum in Adam fuerit, et in ceteris parentibus; nunquam ejus materia
fuisset humanae naturae non subjecta. Ergo iste modus generationis non esset conveniens secundum viam
generationis naturalis: et sic idem quod prius.
CO
Respondeo dicendum, quod circa hoc sunt duae opiniones. Una opinio dicit, quod caro Christi et omnium
aliorum hominum fuit in Adam secundum determinatam materiam hoc modo quod aliqua pars corporis Adae fuit
de qua per multiplicationem quamdam omnium hominum corpora formata sunt, aut sine permixtione alicujus
extranei, ut quidam dicunt, aut permixto illi materiae aliquo quod ex alimento conversum est: et de hoc qualiter
improbabile videatur, in 2 Lib., dist. 30, qu. 2, art. 2 et 3, dictum est.
Alia opinio est (quae probabilior videtur), quod alii homines non fuerunt in primo parente nisi secundum
materiam originalem; et Christus hoc modo in primis parentibus fuit. Sed in hoc differt, quod alii homines
fuerunt in primo parente secundum rationem seminalem, Christus autem non: quod sic videri potest. In his qui
per concubitum generantur, duo concurrunt ad formationem corporis: scilicet principium activum, quod est in
semine, quod ratio seminalis dicitur: aliud autem est materia ex qua corpus formatur, quam mater ministrat:
utrumque autem horum originaliter reducitur in primum parentem. Quod enim in semine patris sit virtus activa
ad conceptionem corporis humani, est per virtutem naturae humanae, quam pater prolis procreandae a suo patre
accepit, et ille ab alio, et sic usque ad Adam. Et sic patet quod ratio seminalis eorum qui sunt ex semine viri
concepti, originaliter ab Adam descendit.
Similiter etiam materia quam mater ministrat, oportet quod sit praeparata per virtutem generativam ejus: rei enim
generatio naturalis requirit materiam propriam et determinatam: virtus autem generativa ipsius matris originaliter
ab Adam descendit, sicut et virtus generativa viri; et ideo illi qui ex mare et femina generantur, descendunt
originaliter ab Adam et secundum rationem seminalem, et secundum materiam: et quia unus modus essendi in
est secundum quod dicitur effectus esse in sua causa efficiente, ut dicitur 4 phys.; ideo homines sic concepti
dicuntur fuisse in Adam et secundum rationem seminalem, et secundum materiam originalem. In conceptione
autem Christi virtus activa non fuit nisi spiritus sanctus; materia autem est per virginem ministrata debito modo
praeparata. Unde patet quod originaliter materia corporis Christi descendit ab Adam, non autem ratio activa in
conceptione ejus ab Adam descendit originaliter; et ideo Christus fuit in Adam secundum materiam originalem,
sed non secundum rationem seminalem.
RA1
Ad primum ergo dicendum, quod cum dicitur Christus fuisse in Adam secundum corpulentam substantiam, non
est intelligendum quod in Adam fuerit per modum corpulentae substantiae; sed quia ipsa corpulenta substantia
corporis Christi aliquo modo fuerit in Adam sicut in originali principio.
RA2
Ad secundum dicendum, quod materia corporis Christi, non autem ratio conceptionis ejus, fuit in Adam: non
tamen materia illa fuit in Adam in actu, quasi aliqua determinata pars ejus, sed virtute tantum, sicut res dicitur
esse in suo principio effectivo unius speciei.
RA3
Ad tertium dicendum, quod materia corporis Christi assumpta est ex eo quod de cibis a beata virgine sumptis in
purissimos sanguines ejus conversum est. Alimentum autem quamvis in principio sit extraneum et dissimile,
tamen in fine est conveniens et simile, ut in 2 de anima dicitur; unde non sequitur quod materia corporis Christi
sit extranea humanae naturae.
RA4
Ad quartum dicendum, quod similitudo et convenientia, magis attenditur secundum formam quam materiam; ut
si ignis generet ex aere ignem, ignis generatus magis convenit cum igne generante, cum quo convenit secundum
formam, quam cum aere ex quo materialiter generatus est. Similiter etiam materia corporis Christi magis
convenit cum beata virgine et aliis patribus, quorum virtute effecta est propria materia corporis humani, quam
cum rebus illis quae in cibum sumptae sunt.
RA5
Ad quintum dicendum, quod per primam sanctificationem, ut supra dictum est, beata virgo a fomite mundata fuit
secundum quod inclinat ad actus personales, non autem remota est illa inclinatio secundum quam fomes est
infectivus naturae: sed hoc factum est per secundam sanctificationem, ut quidam dicunt; et ideo illud quod erat in
beata virgine ut ordinatum ad propagationem naturae, peccato obnoxium erat; quamvis erat a peccato mundatum,
secundum quod ad personam pertinebat.
|a3 Articulus 3: Utrum solus Christus in Abraham non fuerit decimatus.
Articulus 3A
AG1
868

