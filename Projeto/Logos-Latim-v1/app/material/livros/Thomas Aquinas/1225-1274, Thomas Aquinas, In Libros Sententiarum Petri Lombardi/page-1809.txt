Praeterea, secundum hoc, ille qui facit indulgentiam, posset pro aliquo modico facto sibi poenam remittere
omnium peccatorum suorum, et ita impune peccare; quod videtur absonum.
AG3
Praeterea, ejusdem potestatis est concedere indulgentias, et excommunicare. Sed aliquis non potest
excommunicare seipsum. Ergo nec indulgentiae quam facit, particeps esse potest.
SC1
Sed contra, quia tunc esset ipse pejoris conditionis quam alii, si ipse non posset uti thesauro ecclesiae, quem aliis
dispensat.
CO
Ad quartam quaestionem dicendum, quod indulgentia debet ex aliqua causa dari ad hoc quod aliquis per
indulgentiam ad aliquem actum provocetur, qui in utilitatem ecclesiae et in honorem Dei vergat. Praelatus autem,
cui cura ecclesiae utilitatis procurandae et honoris divini propagandi est commissa, non habet causam ut seipsum
ad hoc provocet; et ideo non potest praebere indulgentiam sibi tantum, sed potest uti indulgentia quam pro aliis
facit, quia aliis subest causa faciendi.
RA1
Ad primum ergo dicendum, quod actus jurisdictionis non potest aliquis in seipsum exercere; sed eis quae
auctoritate jurisdictionis dantur aliis potest etiam praelatus uti tam in temporalibus quam in spiritualibus; sicut
etiam sacerdos sibi eucharistiam accipit quam aliis dat; et ita etiam episcopus potest accipere sibi suffragia
ecclesiae quae aliis dispensat, quorum effectus immediatus est remissio poenae per indulgentias, et non
jurisdictionis.
RA2
Ad secundum patet solutio ex dictis.
RA3
Ad tertium dicendum, quod excommunicatio profertur per modum sententiae, quam nullus in seipsum ferre
potest, eo quod in judicio non potest idem esse judex et reus. Indulgentia autem non per modum sententiae datur,
sed per modum dispensationis cujusdam, quam homo potest facere ad seipsum.
EX
Tene certum. Loquitur de certitudine conjecturae, non de certitudine scientiae; quia nemo scit utrum sit dignus
odio, vel amore: Eccl. 9.
Arbitrii libertatem quaerit, idest liberam electionem, ut scilicet homo non dimittat peccatum quia jam non potest
peccare, sed quia non vult Deum offendere, etiam si posset; quod etiam in tarde poenitentibus quandoque
contingit, ut dictum est.
Horrendum est incidere in manus Dei viventis.
Verum est quantum ad statum futurae vitae, ubi habet locum principaliter justitia; quia in hac vita, ubi est locus
misericordiae, verum est quod dicitur 2 Reg. Ult. 14: melius est mihi incidere in manus Dei quam in manus
hominis.
Si enim semper viveret, semper peccaret; idest, semper in peccato permaneret; quia de se non posset a peccato
liberari, cum sit spiritus vadens, et non rediens; non quod semper actum peccati exerceret.
Statim ut conversus fuit, Paradisum ingredi meruit. Hoc non est intelligendum de terrestri, ut quidam dicunt:
quia passio Christi non reducit ad illum Paradisum; sed ad caelestem; qui quidem Paradisus potest accipi
dupliciter: scilicet secundum gloriam fruitionis, et sic statim moriens in Paradiso fuit; vel quantum ad locum
gloriae convenientem; et sic nullus intravit ante ascensionem.
Non est imponenda in articulo mortis poenitentia, sed innotescenda. Quia per hoc quod imponitur aliqua
poenitentia alicui, obligatur ad illam faciendam.
Nullus autem debet ad aliquid obligari quod non potest facere. Sed est innotescenda, ut procuret per amicos et
eleemosynas expiari, et ut ejus complendae propositum habeat, si evadat. Tamen est confortandus ex divina
misericordia, ne in desperationem cadat.
Non enim debet presbyter poenitentem inconsulto episcopo reconciliare. Hoc intelligendum est de ligato ab
episcopo per excommunicationem, vel de agente poenitentiam solemnem.
Puellarum consecratio per presbyterum fieri valeat consulto episcopo. Hoc non est de jure communi; quia solis
episcopis, qui sunt vicem sponsi gerentes, competit desponsare, et uni viro virginem castam exhibere Christo, 2
corinth. 11, 2.
Unde modo non habet locum, sed fuit ex aliqua dispensatione factum in aliquo loco. Vel loquitur de benedictione
viduarum, quae per presbyteros fieri valet.

|+d21.q1 Distinctio 21, Quaestio 1
|a0 Prologus

1809

