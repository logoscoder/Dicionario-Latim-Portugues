Praeterea, in nicaeno symbolo nulla fit mentio de descensu ad inferos. Ergo videtur insufficienter articulos
continere.
AG9
Praeterea, quaeritur quare in nicaeno symbolo dicitur, non creatorem, sed factorem.
AG10
Praeterea, fides de corpore Christi in sacramento altaris maximam difficultatem habet. Cum ergo in nullo
symbolorum de hoc dicatur aliquid, videtur quod insufficienter in eis fides tradatur.
CO
Respondeo dicendum, quod articuli fidei distinguuntur dupliciter. Uno modo quantum ad ipsa credibilia; et sic
sunt quatuordecim: alio modo quantum ad ipsos qui articulos distinxerunt; et sic sunt duodecim secundum
numerum duodecim apostolorum. Quia autem articulus est veritas de Deo, hoc contingit esse dupliciter: quia aut
est de ipso Deo tantum, aut de Deo ratione naturae assumptae. Si primo modo, contingit esse tripliciter: quia aut
est de eo ratione naturae, aut ratione personarum, aut ratione effectus proprii. Si ratione naturae, sic habemus
primum articulum: credo in unum Deum. Si ratione personae, aut ratione personae patris, et sic habemus
secundum: patrem omnipotentem; aut ratione filii, et sic habemus tertium: et in Jesum Christum filium ejus; aut
ratione personae spiritus sancti, et sic habemus quartum: credo in spiritum sanctum.
Si ratione effectus, aut pertinet ad conditionem naturae, et sic est quintus: creatorem caeli et terrae; aut ad bonum
gratiae, et sic habemus sextum: sanctam ecclesiam catholicam, sanctorum communionem, remissionem
peccatorum; aut de perfectione gloriae, et sic habemus septimum: carnis resurrectionem, vitam aeternam.
Quidam autem aliter distinguunt hos tres articulos: quia opus creationis includunt in primo articulo, qui pertinet
ad veritatem essentiae; et ultimum opus dividunt in duos articulos, scilicet carnis resurrectionem, unum
articulum dicentes, et vitam aeternam alium. Sed prima distinctio melior videtur: quia apostolus expresse ponit
unum articulum de creatione, Hebr. 11, 3: fide credimus aptata esse saecula verbo Dei. Et iterum completio vitae
aeternae et gloriae includit conjunctionem animae et corporis.
Item sciendum, quod opus creationis conjungitur articulo de persona patris, quia pertinet ad potentiam, quae
appropriatur patri. Duo autem alia opera adjunguntur articulis de spiritu sancto: unde sibi appropriatur unio
ecclesiae, quae importatur per hoc quod dicitur: sanctam ecclesiam catholicam, remissionem peccatorum: et
communicatio bonorum operum quae est per caritatem, ut bonum unius alteri prosit. Articuli autem pertinentes
ad naturam assumptam sunt etiam septem.
Primus pertinet ad conceptionem: qui conceptus est de spiritu sancto. Secundus ad nativitatem: natus ex maria.
Tertius ad passionem: passus sub Pontio Pilato, crucifixus, mortuus, et sepultus. Quartus ad descensum ad
inferos: descendit ad inferna.
Quintus ad resurrectionem: tertio die resurrexit a mortuis. Sextus ad ascensionem: ascendit in caelos, sedet ad
dexteram Dei patris. Septimus ad adventum ad judicium: inde venturus est judicare vivos et mortuos. Horum
autem articulorum tres Petrus in unum complexus est, scilicet articulum de unitate essentiae, de omnipotentia
patris, et de opere creationis, ideo quia opus creationis propter potentiam quam indicat, patri appropriatur qui est
etiam fons totius deitatis; et ideo competit Petro, quod est caput apostolorum, sicut pater trinitatis. Posuit autem
joannes articulum de persona filii. Articulum autem de conceptione et nativitate conjunxit in unum Jacobus
zebedaei. Articulum autem de passione posuit Andreas. Descensum ad inferos posuit Philippus. Resurrectionem
thomas. Ascensionem bartholomeus. Adventum ad judicium matthaeus. Articulum de spiritus sancti persona
Jacobus Alphaei. Opus gratiae diviserunt duo apostoli. Nam simon posuit effectum gratiae in consecutione boni,
scilicet: sanctam ecclesiam catholicam, sanctorum communionem; Judas Jacobi quantum ad remotionem mali,
scilicet peccatorum remissionem. Effectum gloriae posuit matthias, vel iterum thomas, ut quidam dicunt. Alii
autem aliter praedictos articulos attribuunt apostolis. Sed in hoc non est magna vis.
RA1
Ad primum ergo dicendum, quod pater non est missus sicut aliae personae; et ideo eis propter effectum missionis
plures articuli appropriantur quam patri.
RA2
Ad secundum dicendum, quod Deum esse simpliciter, non est articulus; sed Deum esse sicut fides supponit,
scilicet habentem curam de omnibus, remunerantem, et punientem, ut patet per apostolum Hebr. 11: quia sic
determinat, quia est, et quia remunerator est. Similiter Deum esse creatorem non cognoverunt Philosophi, sicut
fides ponit, ut scilicet postquam non fuerunt, in esse producta sint; sed secundum alium modum accipiunt
creationem, ut in Lib. 2, dist. 1 dictum est.
RA3
Ad tertium dicendum, quod omnes articuli, praecipue qui pertinent ad opera divina, probantur per omnipotentiam
Dei, sicut et Angelus probavit incarnationem, veniens ad virginem, Lucae 1, 37: quia non erit impossibile apud
Deum omne verbum; et ideo ponitur praecipue omnipotentia quasi radix fidei.
RA4

1126

