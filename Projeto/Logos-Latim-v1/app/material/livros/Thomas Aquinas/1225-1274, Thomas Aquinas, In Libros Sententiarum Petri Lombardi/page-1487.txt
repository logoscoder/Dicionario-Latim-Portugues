Ad tertium dicendum, quod quamvis antiqui patres in via essent, tendentes ad patriam, non tamen erant in statu
perveniendi ante Christi incarnationem; et ideo non competebat pro tempore illo viaticum esse, quo statim ad
patriam perducimur.
Articulus 3C
AG1
Ulterius. Videtur quod post passionem institui debuit. Quia hoc sacramentum est in memoriam dominicae
passionis, ut patet 1 corinth., 11.
Sed memoria praeteritorum est. Ergo et praeterita passione Christi institui debuit.
AG2
Praeterea, eucharistia non nisi baptizatis debet dari. Sed baptismus fuit institutus post Christi passionem, quando
Dominus discipulis formam baptizandi dedit, Matth. Ult.. Ergo et post passionem institui debuit eucharistia.
AG3
Praeterea, in his quae sibi invicem continue succedunt, ultimum primi debet conjungi primo secundi. Sed
Dominus voluit in coena ostendere terminationem veteris legis, et continuationem novae legis ad ipsam, ut ex
littera habetur. Ergo debuit post coenam paschalem statim instituere primum sacramentum novae legis, et alia
per ordinem; et sic post passionem eucharistiam, quae est ultimum.
AG4
Sed contra, videtur quod debuerit institui a principio praedicationis Christi. Quia quae primo capiuntur, arctius
memoriae imprimuntur, ut patet de his quae homo a pueritia capit. Sed Dominus voluit ut hoc sacramentum
arctissime memoriae commendaretur. Ergo debuit a principio hoc instituere.
CO
Ad tertiam quaestionem dicendum, quod propter quatuor rationes hoc sacramentum in coena institui debuit, et
non ante. Prima apparet ex ipsa necessitate sacramenti assignata: quia ad perfectionem nostram exigebatur ut
caput nostrum etiam nobis realiter conjungeretur; et ideo quamdiu sub propria specie cum hominibus
conversatus est, non oportebat hoc sacramentum institui, sed quando ejus corporali praesentia destituenda erat
ecclesia; et haec ratio tangitur in littera ab eusebio: quia, inquit, corpus assumptum ablaturus erat etc.. Secunda
sumitur ex ejus figura. Christus enim quamdiu in mundo conversatus est, figuras legis observare voluit, factus
sub lege, ut eos qui sub lege erant redimeret. Et quia veniente veritate cessat figura, ideo non debuit hoc
sacramentum institui nisi Christo ascendente per mortem, quando figurae veteris legis terminandae erant. Tertia
ratio sumitur ab ipsa repraesentatione hujus sacramenti. Est enim repraesentativum dominicae passionis; et ideo
congrue jam passione imminente instituitur. Quarta ratio sumitur ex ritu quo frequentandum est hoc
sacramentum, ut ultimo traditum magis memoriae teneretur.
RA1
Ad primum ergo dicendum, quod imminente passione corda discipulorum magis erant affecta ad passionem,
quam passione jam peracta, quando jam erant immemores pressurae passionis propter gaudium resurrectionis; et
ideo memoriale passionis magis erat eis proponendum ante quam post. Nec tunc erat memoriale, sed
instituebatur ut in memoriam in posterum celebrandum.
RA2
Ad secundum dicendum, quod baptismus etiam ante passionem institutus est quantum ad aliquid, ut supra
dictum est; et praeterea non oportet quod sit idem ordo institutionis sacramentorum et perceptionis: quia ad
finem qui nobis praestituitur, ultimo pervenimus. Sed eucharistia est quodammodo finis baptismi: quia per
baptismum aliquis consecratur ad eucharistiae perceptionem, sicut per ordinem ad ejus consecrationem. Et ideo
ratio non procedit.
RA3
Ad tertium dicendum, quod quamvis hoc sacramentum sit quasi ultimum in perceptione, est tamen primum in
intentione. Institutio autem ordini intentionis respondet; et ideo terminatis sacramentis legalibus hoc primo
instituendum fuit.
RA4
Ad quartum dicendum, quod ratio illa procedit de illis quae a principio quis capere potest. Apostoli autem a
principio non tanti capaces erant mysterii; et ideo in fine hoc eis proponendum fuit.
Et praeterea ratio illa procedit de illis quae memoriae imprimuntur propter seipsa; in illis autem quae memoriae
imprimit affectio ad dicentem, secus est: quia tunc firmius imprimuntur quando affectionis motus ad dicentem
major sentitur. Quanto autem aliquis ad amicum diutius conversatur, fit major dilectio; et quando ab amicis
separatur, sentitur motus dilectionis ferventior propter dolorem separationis; et ideo verba amicorum a nobis
recedentium finaliter dicta magis memoriae imprimuntur.
|a4 Articulus 4: Utrum hoc sacramentum a non jejunis licite sumi possit.
Articulus 4A
1487

