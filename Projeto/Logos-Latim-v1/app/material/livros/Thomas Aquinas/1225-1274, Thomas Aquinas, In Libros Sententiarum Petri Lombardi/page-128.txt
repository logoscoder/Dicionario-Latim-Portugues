Item, omne quod convenit aliquibus secundum prius et posterius non convenit eis secundum eandem rationem.
Sed spiritui sancto convenit datio per prius quam filio, quia habet rationem primi doni: ergo alia est ratio dationis
in utroque. Ergo et missionis, cum missio sit ipsa datio.
AG3
Praeterea, dona in quibus datur filius et spiritus sanctus sunt diversa et non dependentia ad invicem. Sed eorum
quae non dependent ad invicem, unum potest esse sine alio. Ergo missio filii potest esse sine missione spiritus
sancti et e converso, et ita sunt distinctae etiam secundum tempus missionis.
AG4
Praeterea, videmus sensibiliter quosdam simplices ferventes esse in amore divino, qui tamen sunt valde hebetes
in cognitione divinae sapientiae et e converso. Cum igitur missio filii sit secundum donum sapientiae et missio
spiritus sancti sit secundum amoris donum, videtur quod una missio sine alia possit esse.
AG5
Contra, missio spiritus sancti est ad sanctificandum creaturam, ut supra dixit Magister, dist. 14. Si igitur missio
filii quae est etiam in gratia gratum faciente, cujus est sanctificare, esset alia a missione spiritus sancti, essent
duae missiones ad sanctificandum creaturam rationalem; et ita altera superflueret, quod non invenitur in operibus
divinis. Ergo una missio non distinguitur ab alia.
CO
Respondeo dicendum, quod de distinctione missionum filii et spiritus sancti, tripliciter contingit loqui: aut
quantum ad ipsarum diversitatem realem, aut quantum ad rationem missionis, aut quantum ad earum
separationem. Si primo modo, cum in missione duo considerentur: scilicet exitus personae Missae ab alia, et
effectus secundum quem novo modo in creatura persona divina esse dicitur; utroque modo missio filii est alia a
missione spiritus sancti secundum rem: quia et generatio qua filius exit a patre, est alia a processione spiritus
sancti qua exit ab utroque.
Similiter donum quod perficit intellectum, scilicet sapientia, secundum quod attenditur missio filii, est aliud a
dono quod perficit affectum vel voluntatem, secundum quod attenditur missio spiritus sancti. Si autem secundo
modo de earum distinctione loquamur, hoc potest esse dupliciter; aut secundum rationem propriam utriusque, aut
secundum communem. Si secundum communem, tunc eadem ratio est missionis filii et spiritus sancti quantum
ad utrumque; quia et esse ab alio commune est utrique, et similiter esse novo modo in creatura. Sed secundum
propriam rationem utrumque differt: quia et propria ratio processionis filii non est propria ratio processionis
spiritus sancti, cum ille procedat ut amor, et hic ut filius vel verbum; et similiter proprius modus quo filius
dicitur esse in creatura, non est proprius modus quo spiritus sanctus est; quinimmo unus per sapientiam, alter per
amorem. Si autem tertio modo, tunc dico, quod una missio nunquam est sine alia; quia amor sequitur notitiam;
notitia perfecta, secundum quam est missio filii, semper inducit in amorem, et ideo simul infunduntur et simul
augmentantur.
RA1
Ad primum ergo dicendum, quod quamvis sit alia processio secundum rem, conveniunt tamen in quodam
communi secundum rationem, quod est esse ab alio.
RA2
Ad secundum dicendum, quod, ut prius diximus, in divinis non est prius et posterius; tamen exitus spiritus sancti
praesupponit exitum filii, secundum ordinem naturae; et ex parte ista, si liceret ita loqui, possemus dicere, quod
missio filii ex parte exitus importati, est prior missione spiritus sancti. Sed hoc esset secundum rationem
propriam utriusque, et non secundum rationem communem. Si autem considerentur istae missiones quantum ad
effectum in creatura, hoc dupliciter: vel ex parte ipsius dantis vel mittentis; vel ex parte ipsorum donorum in
quibus fit missio. Si ex parte donorum, tunc simpliciter naturaliter notitia praecedit amorem, et ex parte illa
missio filii missionem spiritus sancti. Sed hoc erit secundum rationis propriae considerationem, et non
communis; sicut omnes species motus aequaliter conveniunt in ratione communi motus; tamen secundum esse
suum proprium, motus localis est prior aliis motibus. Si autem ex parte dantis, cum primum movens et inclinans
ad dandum sit ipse amor, sic datio spiritus sancti est prior datione filii. Sed hoc non ita exprimitur in ratione
missionis.
RA3
Ad tertium dicendum, quod dona in quibus mittitur filius et spiritus sanctus, consequuntur se invicem necessario,
ut supra ostensum est, in corp. Art., et ideo ratio procedit ex falsis.
RA4
Ad quartum dicendum, quod illa notitia ex qua procedit amor, viget in ferventibus divino amore, qua scilicet
cognoscunt divinam bonitatem inquantum est finis, et inquantum est largissime in eos profluens sua beneficia; et
talem notitiam perfecte non habent qui amore ipsius non accenduntur.
RA5
Ad quintum dicendum, quod utraque missio ordinatur ad finem unum ultimum, scilicet conjungere Deo; sed
effectus utriusque missionis differt secundum duo quae inveniuntur in rationali creatura, quibus Deo conjungitur,
scilicet intellectus et affectus, et ita neutra superfluit.
128

