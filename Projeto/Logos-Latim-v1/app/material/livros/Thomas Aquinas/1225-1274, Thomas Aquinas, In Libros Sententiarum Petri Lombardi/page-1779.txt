secunda confirmat eam, ibi: quod vero hanc potestatem habeant omnes sacerdotes, Hieronymus testatur. In tertia
removet quaedam quae huic opinioni videntur esse contraria, ibi: huic autem Augustini sententiae videtur
obviare quod ait Hesychius. Et circa hoc duo facit: primo ponit objectionem, qua videtur ostendi quod non solis
sacerdotibus usus clavium competit; secundo quod malis sacerdotibus non competit; quorum utrumque est contra
secundam opinionem, quae vera est, ibi: praemissae vero sententiae...
Videtur obviare quod Dominus per Malachiam prophetam malis sacerdotibus comminatur. Et circa hoc tria facit:
primo ponit objectionem; secundo aliorum solutionem ponit, ibi: sed illud capitulum, maledicam etc. Quidam
referunt ad haereticos.
Tertio solutionem propriam ex dictis prius colligit, ibi: illud autem Malachiae, scilicet maledicam
benedictionibus vestris, sive super haereticos tantum et excommunicatos, sive super omnes sacerdotes qui vita, et
scientia carentes, benedicere praesumunt, dictum accipiatur. Circa secundum duo facit: primo ponit solutionem
ad auctoritatem prophetae inductam, quam quidam ponunt; secundo, ex incidenti, qualis esse debeat qui recte
debet potestate clavium uti, ibi: qualem autem oporteat esse qui aliorum judex constituitur, Augustinus describit.
Hic est duplex quaestio. Prima de habentibus claves. Secunda de correctione fraterna.
Circa primum tria quaeruntur: 1 quorum sit habere claves; 2 qui possunt clavibus uti; 3 in quem possit sacerdos
clavibus uti.
|a1 Articulus 1: Utrum sacerdos legis claves habuerit.
Articulus 1A
AG1
Ad primum sic proceditur. Videtur quod sacerdos legis claves habuerit. Clavis enim est sequela ordinis. Sed ipsi
habuerunt ordinem, ex quo sacerdotes dicebantur. Ergo habuerunt claves sacerdotes legales.
AG2
Praeterea, sicut supra Magister dixit, claves sunt duae; scilicet scientia discernendi, et potentia judicandi. Sed ad
utramque auctoritatem sacerdotes legales habebant. Ergo habebant claves.
AG3
Praeterea, sacerdos legalis habebat aliquam potestatem super reliquum populum. Non temporalem; quia sic
potestas regia non fuisset distincta a sacerdotali. Ergo spiritualem: et haec est clavis; ergo habuerunt clavem.
SC1
Sed contra, claves ordinantur ad aperiendum regnum caelorum, quod aperiri non potuit ante Christi passionem.
Ergo sacerdos legalis clavem non habuit.
SC2
Praeterea, sacramenta veteris legis gratiam non conferebant. Sed aditus regni caelestis aperiri non potest nisi per
gratiam. Ergo per illa sacramenta non poterat aperiri; et sic etiam sacerdos, qui minister eorum erat, claves regni
caelestis non habebat.
CO
Respondeo dicendum ad primam quaestionem, quod quidam dixerunt, quod in veteri lege erant claves apud
sacerdotes, quia eis erat commissum imponere poenam pro delicto, ut dicitur levitici 5; quod ad claves pertinere
videtur; sed fuerunt tunc incompletae, nunc autem per Christum in sacerdotibus novae legis perfectae sunt.
Sed hoc videtur esse contra intentionem apostoli in epistola ad Hebraeos 9: ibi enim sacerdotium Christi
praefertur sacerdotio legali per hoc quod Christus assistit pontifex futurorum bonorum, ad tabernaculum caeleste
introducens per proprium sanguinem, non manufactum, in quod introducebat sacerdotium veteris legis per
sanguinem hircorum et taurorum. Unde patet quod potestas illius sacerdotii non se extendebat ad caelestia, sed
ad figuras caelestium. Et ideo secundum alios dicendum, quod non habebant claves, sed in eis figura clavium
praecessit.
RA1
Ad primum ergo dicendum, quod clavis regni caelestis consequitur ad sacerdotium, quo homo in caelestia
introducitur; non autem talis erat ordo sacerdotii levitici; et ideo claves caeli non habuerunt, sed claves terreni
tabernaculi.
RA2
Ad secundum dicendum, quod sacerdotes veteris legis habebant auctoritatem discernendi et judicandi; sed non ut
admitteretur homo ab eis judicatus in caelestia, sed in figuras caelestium.
RA3
Ad tertium dicendum, quod habebant spiritualem potestatem, qua per sacramentalia legalia non a culpis, sed ab
irregularitatibus homines purgabant, ut ad manufactum tabernaculum aditus purgato per eos pateret.
Articulus 1B
AG1

1779

