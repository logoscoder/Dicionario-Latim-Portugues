Ad primum ergo dicendum, quod saporem sapientia importat quantum ad dilectionem praecedentem, non
quantum ad cognitionem sequentem, nisi ratione delectationis, quae ipsam cognitionem in actu exequitur. Vel
dicendum, quod dictum ecclesiastici non intelligitur quantum ad similitudinem nominis cum sapore: quia illa
similitudo, etsi sit in lingua Latina, non tamen est in aliis linguis: sed loquitur quantum ad significatum quod
omnes concipiunt de nomine sapientiae, in quacumque lingua dicatur.
RA2
Ad secundum patet solutio per id quod dictum est in corp..
RA3
Ad tertium dicendum, quod pacificatio illa pertinet ad effectum ordinationis sapientiae, quia omnis ordinans
pacem intendit; non autem quantum ad essentialem ipsum actum.
|a2 Articulus 2: Utrum intellectus sit donum.
Articulus 2A
AG1
Ad secundum sic proceditur. Videtur quod intellectus non sit donum. Nullum enim donum, secundum quod nunc
de dono loquimur, est nobis a natura. Sed intellectus est nobis naturaliter insitus. Ergo intellectus non est donum.
AG2
Praeterea, ea quae sunt unius divisionis, videntur esse unius rationis. Sed intellectus quandoque dividitur contra
voluntatem, quandoque autem contra rationem. Sed voluntas non est donum neque ratio. Ergo neque intellectus.
AG3
Praeterea, Gregorius dicit in principio Moral., quod intellectus in die suo pascit, dum de auditis mentem illustrat.
Ergo intellectus est ex auditu, sicut et fides. Sed fides non est donum, sed virtus. Ergo intellectus non est donum.
SC1
Sed contra est quod dicitur Isai. 11, ubi spiritus intellectus computatur inter septem dona spiritus sancti.
SC2
Praeterea, donorum propria est ratio, ut prius dictum est, ut per ea quis super humanum modum operetur. Sed
operatio intellectus praecipue est supra hominem, ut dicitur in ethic..
Ergo intellectus maxime debet dici donum.
CO
Respondeo dicendum ad primam quaestionem, quod intellectus secundum suum nomen importat cognitionem
pertingentem ad intima rei. Unde cum sensus et imaginatio circa accidentia occupentur quae quasi circumstant
essentiam rei, intellectus ad essentiam ejus pertingit. Unde secundum Philosophum, objectum intellectus est
quid. Sed in apprehensione hujus essentiae est differentia. Aliquando enim apprehenditur ipsa essentia per
seipsam, non quod ad eam ingrediatur intellectus ex ipsis quae quasi circumvolvuntur ipsi essentiae; et hic est
modus apprehendendi substantiis separatis; unde intelligentiae dicuntur. Aliquando vero ad intima non
pervenitur nisi per circumposita quasi per quaedam Ostia; et hic est modus apprehendendi in hominibus, qui ex
effectibus et proprietatibus procedunt ad cognitionem essentiae rei. Et quia in hoc oportet esse quemdam
discursum; ideo hominis apprehensio ratio dicitur, quamvis ad intellectum terminetur in hoc quod inquisitio ad
essentiam rei perducit. Unde si aliqua sunt quae statim sine discursu rationis apprehendantur, horum non dicitur
esse ratio, sed intellectus; sicut principia prima, quae quisque statim probat audita. Primo ergo modo intellectus
potentia est; sed secundo modo accipiendo, habitus principiorum dicitur. Sicut autem mens humana in essentiam
rei non ingreditur nisi per accidentia, ita etiam in spiritualia non ingreditur nisi per corporalia, et sensibilium
similitudines, ut dionysius dicit.
Unde fides quae spiritualia in speculo et aenigmate quasi involuta tenere facit, humano modo mentem perficit; et
ideo virtus est. Sed si supernaturali lumine mens intantum elevetur ut ad ipsa spiritualia aspicienda introducatur,
hoc supra humanum modum est; et hoc facit intellectus donum, quod de auditis mentem illustrat, ut ad modum
primorum principiorum statim audita probentur; et ideo intellectus donum est.
RA
Et per hoc patet solutio ad objecta.
Articulus 2B
AG1
Ulterius. Videtur quod donum intellectus non habeat aliquem actum in via. Intellectus enim importat quamdam
cognitionem sine obumbratione: unde Isaac dicit, quod ubi obumbratur intellectus, oritur ratio. Sed impossibile
est quod in statu viae cognoscamus sine obumbratione phantasmatum, ut Philosophus ostendit in 3 de anima.
Ergo intellectus non habet aliquem actum in via.
AG2
Praeterea, dionysius dicit, 1 cap. Cael. Hier., quod impossibile est nobis aliter lucere divinum radium, nisi
varietate sacrorum velaminum circumvelatum.
1297

