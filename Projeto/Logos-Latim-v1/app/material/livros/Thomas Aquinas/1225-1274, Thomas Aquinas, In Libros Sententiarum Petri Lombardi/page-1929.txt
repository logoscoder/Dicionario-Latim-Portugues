Articulus 1A
AG1
Ad primum sic proceditur. Videtur quod beata virgo non debuerit virginitatem vovere.
Quia in lege maledictio debebatur illis qui semen non relinquebant super terram, ut patet deuter. 7.
Sed adhuc durabat status legis. Ergo non debuit virginitatem vovere.
AG2
Praeterea, votum virginitatis pertinet ad perfectionem consiliorum. Sed talis perfectio debuit a Christo inchoari,
qui venit legem consiliis adimplere.
Ergo ante Christi adventum non debuit virginitatem vovere.
SC1
Sed contra, in matre Christi debebat omnis esse perfectio. Sed votum virginitatis est de maximis perfectionibus.
Ergo non debuit ei deesse.
CO
Respondeo dicendum, quod in beata virgine debuit apparere omne illud quod perfectionis fuit. Virginitas autem,
quamvis in se optima, tamen pro tempore illo ei matrimonium praeferebatur propter expectationem benedicti
seminis per viam generationis venturi; et ideo beata virgo vovit virginitatem tamquam optimum et sibi
acceptissimum; non tamen simpliciter, sed sub conditione honestissima, haec scilicet, nisi Deus aliter ordinaret:
nec istam conditionem apposuit ut dubitaret an vellet virgo permanere, sed an deberet; et hoc est quod
Augustinus in littera dicit, quod proposuit se perseveraturam virginem, nisi Deus aliter ordinaret.
RA1
Ad primum ergo dicendum, quod beata virgo fuit confinium veteris et novae legis, sicut aurora diei et noctis; et
ideo votum ejus sapuit novam legem, inquantum virginitatem vovit; et veterem, inquantum conditionem
apposuit.
RA2
Ad secundum dicendum, quod perfectio consiliorum quantum ad consummationem incipere debuit a Christo; sed
quantum ad aliquam inchoationem convenienter a matre ejus incepit.
Articulus 1B
AG1
Ulterius. Videtur quod non debuit esse matrimonio juncta. Quia voventibus virginitatem non solum nubere, sed
velle nubere est damnabile, ut Hieronymus dicit. Sed nihil damnabile debuit esse in beata virgine. Ergo
postquam virginitatem vovit, nubere non debuit.
AG2
Praeterea, vovens virginitatem periculo se exponeret, si se in potestatem viri traderet. Sed hoc est peccatum.
Ergo beata virgo non debuit sui potestatem alteri tradere nubendo; ergo nec nubere.
AG3
Praeterea, quicumque consentit in matrimonium, consentit aliquo modo in carnalem copulam, ad minus
implicite. Sed consensus in carnalem copulam aliquid diminuit de puritate virginitatis, ad minus inquantum ad
virginitatem mentis. Cum ergo matri Dei deberetur talis puritas qua major sub Deo nequit intelligi, ut Anselmus
dicit, videtur quod non debuit nubere.
SC1
Sed contra est quod dicitur Matth. 1, 18: cum esset desponsata mater Jesu maria joseph; in textu, et Glossa.
SC2
Praeterea, Christus sua nativitate debuit ita virginitatem commendare, quod nuptiis non derogaret.
Non autem melius potuit utrumque approbare quam ut de virgine nupta nasceretur. Ergo etc..
CO
Ad secundam quaestionem dicendum, quod conveniens fuit matrem Christi matrimonio esse junctam tum
propter causas in littera assignatas, tum etiam propter alias causas: quarum prima est, ut significaret ecclesiam,
quae est virgo et sponsa. Secunda, ut per joseph genealogia mariae texeretur: non enim erat consuetudo apud
Hebraeos ex parte mulierum genealogiam computare. Tertia, ut virginibus excusatio tolleretur, si de fornicatione
infamantur.
Quarta, ut nuptias Christus sua nativitate approbaret. Quinta, ut major perfectio virginitatis in beata virgine
ostenderetur, dum in ipso matrimonio virgo permansit.
RA1
Ad primum ergo dicendum, quod post votum virginitatis absolute factum non potest aliquis in matrimonium
consentire sine peccato: quia si sit votum solemne, non fit verum matrimonium; si autem sit votum simplex,
verum matrimonium est quod sequitur; tamen peccant contrahentes. Votum autem beatae virginis non fuit
solemne, sed simplex in corde expressum; nec absolutum, sed sub conditione, ut in littera patet; et ideo potuit

1929

