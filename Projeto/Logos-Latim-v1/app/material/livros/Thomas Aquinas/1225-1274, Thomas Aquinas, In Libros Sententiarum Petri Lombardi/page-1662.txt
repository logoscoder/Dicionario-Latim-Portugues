quae in singularibus contingunt, sicut nec idem modus curationis potest adhiberi omnibus laborantibus eadem
aegritudine; et ideo legislator non potest aliquod praeceptum ponere quod non oporteat in casu aliquo
praetermitti. Tamen considerans quod frequentius accidit, legem ponit, in illis casibus in quibus modus
determinatus per legem non competit judicium reservans aliquibus qui hoc habeant definire; et haec est
dispensatio praelatis commissa in jejunio ab ecclesia instituto, et in aliis hujusmodi ecclesiae praeceptis.
RA1
Ad primum ergo dicendum, quod praecepta Dei sunt de eo quod est de necessitate salutis secundum se; et ideo in
quolibet casu observare illa oportet; sed praecepta ecclesiae quamvis vim obligandi habeant ex actu
praecipientium, non tamen semper obligant propter materiam in qua proponuntur.
RA2
Ad secundum dicendum, quod secundum utilitatem quae ut frequentius accidit, utiliter hujusmodi praecepta
instituta sunt; sed propter necessitatem in aliquo casu emergentem etiam utiliter dimittuntur.
RA3
Ad tertium dicendum, quod inferior potest dispensare in praecepto superioris quando dispensatio sibi a superiori
relinquitur.
Articulus 2B
AG1
Ulterius. Videtur quod justi non teneantur ad jejunium ecclesiae, 2 corinth. 3, 17: ubi spiritus Domini, ibi
libertas. Sed justi spiritu Dei sunt imbuti. Ergo liberi sunt ab onere statutorum ecclesiae; et sic non obligantur ad
jejunium ab ecclesia institutum.
AG2
Praeterea, Matth. 9, 15, Dominus dicit: non possunt filii, quamdiu cum eis est sponsus, lugere.
Jejunium autem ad luctum pertinet. Sed cum justis sponsus ecclesiae Christus spiritualiter est; Eph. 3, 17:
habitare Christum per fidem in cordibus vestris. Ergo cum spiritualis praesentia corporali praeemineat, videtur
quod non teneantur ad jejunium.
AG3
Praeterea, nullus tenetur satisfacere qui non peccavit. Sed jejunium est quaedam satisfactionis pars. Ergo si sunt
aliqui justi qui nunquam peccaverunt, videtur quod tales ad jejunium non tenentur.
SC1
Sed contra, apostolus perfecte justus fuit. Sed ipse corpus suum castigavit per jejunia et alia corporalia exercitia,
ut dicitur 1 corinth. 9, 27: ne forte reprobus efficiar. Ergo et alii justi debent jejunare.
SC2
Praeterea, justitia hominis ordinem ecclesiae non subvertit, sed perficit. Sed quamdiu manet ordo, manet
obedientia inferioris ad superiorem praecepta: quia hoc eis est debitum. Ergo per justitiam homo non absolvitur
quin teneatur jejunare, et alia praecepta ecclesiae Dei debeat servare.
CO
Ad secundam quaestionem dicendum, quod praeceptum a legislatore positum, tunc solum ad observandum non
obligat, quando observatio intentionem legislatoris evacuat vel impedit, qua intendit homines inducere ad
virtutem, vel bonum statum eorum quibus legem proponit. Cum autem justitia profectum jejunii quem legislator
intendit, non impediat, sed augeat, quia efficitur magis meritorium ex hoc quod aliquis est justus, non absolvitur
a jejuniorum observatione.
RA1
Ad primum ergo dicendum, quod libertas quam spiritus Dei inducit, est libertas justitiae, quae opponitur servituti
peccati, sed conjungitur servituti Dei; et ita ad obedientiam mandatorum ejus, et eorum qui vicem Dei gerunt in
terris obligatur.
RA2
Ad secundum dicendum, quod duplex est jejunium; luctus, et exultationis; et dicitur jejunium luctus, quod
quidem cum amaritudine peccatorum vel praesentis miseriae geritur; jejunium vero exultationis, cum ex
spirituali jucunditate a carnalibus se abstrahit; quia gustato spiritu, desipit omnis caro justis. Ergo semper habitu
spiritualiter sponsus praesens est, sed non est semper actu; immo quandoque est eis praesens ut judex, cum sua
peccata recogitant, vel quae fecerunt, vel in quae cadere possunt, nisi carnem cohibeant; et tunc eis competit
jejunium moeroris. Aliquando autem est eis praesens actu, ut sponsus, quando ejus dulcedine perfruuntur: et tunc
competit eis exultationis jejunium, et non maeroris.
RA3
Ad tertium dicendum, quod jejunium non tantum inducitur pro peccatis praeteritis, sed etiam ad praeservandum a
futuris; et ideo in his quae non peccaverunt, competit ut medicina praeservans.
Tamen praesens vita sine peccato omnino agi non potest, quamvis a criminibus aliquis abstineat, ut Augustinus
in Lib. De poenitentia dicit; et ideo sicut omnibus in hac vita existentibus competit poenitentia, ita et jejunium.

1662

