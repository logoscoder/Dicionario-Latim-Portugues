RA4
Ad quartum dicendum, quod si dicatur gratia cooperans secundum quod causat quemcumque motum vel
extrinsecum vel intrinsecum; sic dicitur cooperans non quia non sit principalis causa in agendo, sed quia liberum
arbitrium ministrat substantiam actus, et a gratia est forma per quam meritorius est; unde illud quod gratia
ministrat, est sicut ultimum complementum: et propter hoc dicitur cooperans, quasi complens illud quod per
liberum arbitrium ut praejacens exhibetur. Si autem accipiatur cooperans prout respicit actum exteriorem tantum,
sic dicitur cooperans non propter principalitatem liberi arbitrii ad gratiam, sed propter principalitatem actus ad
actum: actus enim interiores in moralibus potiores sunt exterioribus, ut Philosophus dicit; unde convenienter
gratia secundum quod causat principalem actum, dicitur operans; et secundum quod causat secundarium, dicitur
cooperans.
RA5
Ad quintum dicendum, quod quamvis quantum ad illum modum acceptionis gratiae praevenientis et
subsequentis operans et cooperans praevenienti et subsequenti non respondeat; tamen secundum alias
acceptiones penitus idem sunt: et hoc modo Magister in littera sumit.
|a6 Articulus 6: Utrum gratia sit multiplex in anima.
AG1
Ad sextum sic proceditur. Videtur quod gratia in anima multiplicetur. Divisiones enim gratiarum sunt, ut 1
corinth. 12 dicitur. Sed divisio est causa numeri et multitudinis; unde secundum Isidorum numerus dicitur quasi
nutus memoris, idest divisionis. Ergo videtur quod in una anima inveniantur multae gratiae.
AG2
Praeterea, non potest idem esse prius et posterius, praecedens et subsequens. Ergo cum in uno homine inveniatur
gratia praeveniens et subsequens, videtur quod oporteat plures gratias in uno et eodem homine esse.
AG3
Praeterea, omnis forma multiplicatur secundum differentiam eorum quae informat, cum diversorum diversae sint
formae. Sed gratia est forma virtutum. Ergo videtur quod cum virtutes sint diversae, oporteat gratias esse
multiplicatas.
AG4
Praeterea, ea quae differunt secundum genus, non reducuntur in idem principium. Sed virtutes a donis etiam
secundum genus differunt, similiter a gratiis sacramentalibus. Ergo videtur quod a diversis gratiis oriuntur.
AG5
Praeterea, gratia datur in diversis sacramentis; et una habita, non habetur alia. Quaecumque autem hoc modo se
habent quod unum est sine altero, oportet esse numerata et distincta.
Ergo videtur quod gratia non manet tantum una sed per essentiam multiplicatur.
SC1
Sed contra, perfectio proportionatur perfectibili.
Sed gratia perficit immediate essentiam animae, ut dictum est. Cum igitur essentia animae sit una multiplicata in
potentiis, videtur quod etiam gratia sit una multiplicata in virtutibus.
SC2
Praeterea, illud quod convenit diversis secundum eamdem rationem, oportet quod ab uno principio procedat. Sed
eadem ratio merendi est in omnibus actibus meritoriis: cum igitur gratia sit principium merendi, videtur quod
gratia sit una tantum, non multiplicata.
CO
Respondeo dicendum, quod secundum illos qui dicunt, quod gratia et virtus realiter non differunt, sed solum
ratione, necesse est ponere quod gratia multiplicetur per essentiam secundum numerum virtutum: quamvis enim
possint dicere, quod multiplicatio non contingit in virtutibus secundum quod habent rationem virtutum;
nihilominus tamen oportet dicere quod sint plures gratiae per esse diversae. Sed secundum opinionem quae ponit
gratiam a virtute differentem, est multiplex modus dicendi.
Quidam enim, qui ponunt gratiam non esse sicut in subjecto in essentia animae, necesse habent ponere quod sint
plures gratiae secundum numerum virtutum distinctae: non enim potest esse ut idem accidens numero in diversis
substantiis sit. Si autem gratia ex eo quod est forma virtutum, ponitur in eodem subjecto in quo est virtus,
necesse est quod sit in qualibet potentia in qua est virtus, vel per prius vel per posterius, secundum quod
quaedam virtutes per prius a gratia informantur quam aliae: non enim potest dici, quod sit idem lumen numero
quod colores diversorum corporum informat, nisi secundum quod accipitur in uno subjecto continuo, quod est
aer: si enim consideretur ut receptum in superficiebus diversorum corporum, oportet de necessitate quod
secundum numerum multiplicetur, cum accidens multiplicetur multiplicato subjecto.
Quidam vero dicunt, quod gratia est sicut in subjecto in essentia animae in qua omnes potentiae sicut in centro
colliguntur; unde sicut lineae et radii in centro uniuntur, et secundum quod magis a centro elongantur, plus ab
invicem dividuntur; ita etiam gratia secundum quod in essentia animae consistit, est una; multiplicatur autem
secundum quod in diversas potentias diffunditur, in quibus rationem virtutis accipit. Sed ista opinio videtur
646

