cognitio gratiae istius quam Deus habet, non pertinet ad librum vitae gloriae: et secundum hoc dicitur deleri de
libro vitae, non aliqua mutatione in libro facta, sed in ipso ex parte cujus accidit quod gratia non est jam causa
gloriae; et dicitur Deus aliquem de libro vitae delere, inquantum permittit eum a justitia excidere per peccatum.
RA1
Ad primum igitur dicendum, quod praedestinatio importat directionem in finem, quod non importat liber vitae, ut
dictum est, et ideo non potest dici praedestinatus ille qui habet praesentem justitiam tantum; potest autem aliquo
modo dici scriptus in libro vitae, ut dictum est.
RA2
Ad secundum patet solutio per id quod supra dictum est.
RA3
Ad tertium dicendum, quod Glossa illa loquitur de Scriptura qua aliquis scriptus est in libro vitae simpliciter.
|a3 Articulus 3: Utrum quaelibet caritas possit resistere cuilibet tentationi.
AG1
Ad tertium sic proceditur. Videtur quod non quaelibet caritas possit resistere cuilibet tentationi.
Sicut enim caritas obsistit peccato, ita et ratio, ut supra dictum est. Sed non quaelibet ratio potest tentationi
resistere, sicut patet in incontinentibus, qui habent rationem rectam, et vincuntur, ut dicit Philosophus. Ergo non
quaelibet caritas potest tentationi cuilibet resistere.
AG2
Praeterea, major est difficultas in resistendo malo quam in operando bonum simpliciter. Sed caritas minima non
potest in quodlibet bonum.
Ergo nec potest cuilibet tentationi resistere.
AG3
Praeterea, in resistendo maximae tentationi est maximum meritum, cum sit ibi maxima pugna quae coronam
meretur. Sed minima caritas non potest in maximum praemium. Ergo nec resistere maximae tentationi.
AG4
Praeterea, caritas imperfecta non resistit venialibus.
Sed major est impugnatio mortalium quam venialium. Ergo non resistit maximae tentationi.
AG5
Praeterea, 1 corinth. 10, 13: fidelis Deus, qui non patietur vos tentari supra id quod potestis.
Sed illi quibus scribebatur, habebant gratiam, sicut patet in principio epistolae. Ergo aliqua tentatio est supra
posse habentis gratiam vel caritatem.
SC1
Sed contra, non potest evitari omne peccatum, nisi omni tentationi resistatur. Sed minima caritas potest vitare
omne peccatum, cum etiam homo in puris naturalibus existens hoc potuisset. Ergo caritas quaelibet potest
omnem tentationem vincere.
SC2
Praeterea, plus diligit caritas legem Dei quam cupiditas millia auri et argenti, ut dicit Glossa super psalm. 118.
Sed major dilectio minori tentationi resistere potest. Ergo quaelibet caritas resistere potest cuilibet tentationi.
SC3
Praeterea, nullus peccat in eo quod non potest vitare, ut Augustinus dicit.
Si ergo habens caritatem non posset cuilibet tentationi resistere, videtur quod tentationi consentiens non peccaret.
CO
Respondeo dicendum, quod resistere tentationi dupliciter dicitur. Uno modo ut quis a tentatione non vincatur;
alio modo ut quis tentationem vincat. Dicitur enim aliquis a tentatione vinci, quando a proposito bono trahitur
per tentationem in consensum peccati; sicut est in incontinente qui habet rationem rectam, sed deducitur. Qui
enim non habet propositum bonum, ut intemperatus, sive luxuriosus, non vincitur, quia libenter id agit. Vincit
autem qui non solum a tentatione superveniente in actum peccati non deducitur, sed etiam ex magnitudine
virtutis, quasi nihil tentationem parvipendit. Qui vero difficultatem a tentatione patitur, sed non deducitur; resistit
quidem tentationi cum non consentit, sed non vincit, proprie loquendo. Loquendo ergo primo modo de resistentia
peccati, sic quaelibet caritas potest resistere peccato propter liberum arbitrium liberatum a servitute peccati,
quamvis difficultatem patiatur propter tentationis impulsum. Loquendo vero de tentatione secundo modo, sic
caritas quae est parva in principio tentationis, potest tentationibus resistere, quia in fine tentationis fit magna,
cum Deus pugnanti auxilium semper administret. Si tamen ponatur quod semper parva maneret, non posset per
modum dictum tentationi resistere.
RA1
Ad primum ergo dicendum, quod non est simile de incontinente et habente caritatem: quia habens caritatem
habet jam habitum virtutis, quam non habet incontinens: et praeterea incontinens etiam non vincitur quando non
posset resistere, si vellet ratione recta quam habet uti, ut supra dictum est.
RA2
1205

