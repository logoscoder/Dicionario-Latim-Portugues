RA3
Ad tertium dicendum, quod secundum Augustinum, secundum relationes originis attenditur aequalitas vel
inaequalitas; et ideo ex hoc quod pater convenit cum filio in aliqua notione, non dicitur magis unum esse cum eo
quam cum spiritu sancto, sed solum in pluribus.
RA4
Ad quartum dicendum, quod proprietas relativa, quantum ad esse quod habet, proximius se habet ad suum
suppositum quam ad id ad quod dicitur; unde si esset ibi variatio secundum esse, hoc haberet a suppositis. Sed
secundum rationem relationis dicitur ad aliud; et ideo distinguitur specialis ratio relationis, secundum quod ad
aliud et aliud refertur.
|a4 Articulus 4: Utrum pater et filius sint unum principium spiritus sancti.
AG1
Ad quartum sic proceditur. Videtur quod pater et filius non sint unum principium spiritus sancti. Si enim unum
sunt principium, aut unum quod est pater, aut unum quod non est pater. Si unum quod est pater, ergo filius est
pater, quod falsum est. Si unum quod non est pater, ergo pater non est pater, quod iterum falsum est. Ergo nullo
modo sunt unum principium.
AG2
Praeterea, de patre et filio et spiritu sancto, ex eo quod sunt unum principium creaturae, dicimus, quod sunt unus
creator. Sed non dicimus quod pater et filius sunt unus spirator. Ergo non sunt unum principium spiritus sancti.
AG3
Item, unitas causa est identitatis. Sed pater et filius non dicuntur idem principium spiritus sancti. Ergo nec unum.
SC1
Contra, sicut supra habitum est in omnibus pater et filius unum sunt, in quibus non distinguit relationis oppositio,
et in quibus hoc de illo dicitur. Sed filius est principium de principio. Ergo pater et filius sunt unum principium.
SC2
Praeterea, unius rei unum est principium. Sed spiritus sanctus est unus. Ergo unum ejus est principium.
CO
Respondeo dicendum, quod secundum omnes, pater et filius sunt unum principium spiritus sancti, qui spiritum
sanctum ab utroque confitentur procedere. Sed circa hoc qualiter dicatur, sunt diversae opiniones.
Quidam enim dicunt, quod unum non designat nisi unitatem proportionis; quia sicut se habet pater ad spiritum
sanctum ut spirans, ita et filius. Sed istud non sufficit; quia secundum unitatem proportionis etiam conveniunt
pater et filius in ratione suppositi; et tamen non dicimus eos esse unum suppositum.
Et ideo alii dicunt, quod unum dicit unitatem naturae: qui videntur inniti auctoritate Anselmi, qui dicit, quod
pater et filius spirant spiritum sanctum, inquantum uterque eorum est Deus. Sed nisi aliquid plus dicant, ab
unitate principii notionaliter dicti non excluderetur spiritus sanctus, qui non excluditur ab unitate naturae.
Et ideo alii dicunt, quod unum dicit unitatem notionis; et istud videtur esse conveniens; quia in substantivis
nominibus unitas et pluralitas attenditur secundum unitatem et pluralitatem formae significatae; unde dicimus,
unus Deus, propter unitatem divinae naturae. Forma autem quam significat hoc nomen principium, secundum
quod personaliter sumitur, est ipsa notio vel proprietas, sicut hoc nomen pater significat paternitatem. Unde ad
unitatem notionis sequitur unitas principii. Potest nihilominus dici, ut salvetur dictum Anselmi, quod significat
unitatem in potentia spirativa, quae dicit naturam divinam sub ratione talis proprietatis, quae est principium
operationis personalis, ut supra dictum est, dist. 11, qu. 1, art. 2 et 3.
RA1
Ad primum igitur dicendum, quod ista divisio: aut sunt unum quod est pater, aut sunt unum quod non est pater,
non est per contradictoria; unde utraque falsa est. Sed haec est vera: non sunt unum quod est pater tantum; sed
sunt unum quod est pater et filius; sicut sunt etiam unus Deus, qui est pater et filius.
RA2
Ad secundum dicendum, quod quamvis dicantur unum principium spiritus sancti, non tamen dicuntur unus
spirans vel unus spirator: quia hujusmodi distinctiones imponuntur ab actibus, qui semper significant ut
adjacenter, et in talibus non attenditur in consignando pluraliter pluralitas formae significatae, sed suppositorum,
ut supra dictum est, 16 dist., qu. 1, art. 4. Sed de creatione non est similis ratio ac de spiratione: quia spiratio
praeexigit distinctionem in suppositis; unde est aliquo modo a pluribus suppositis inquantum distincta sunt, cum
sit operatio personalis; sed creatio est opus essentiae divinae; unde est opus suppositi indistincti, prout essentia
significatur id quod est, ut hoc nomine Deus; et ideo sicut pater et filius dicuntur unum, quod est unus Deus, ita
et unus creator; non tamen creans unus, quia participium est adjectivum.
RA3
Ad tertium dicendum, quod non conceditur communiter, quod sint idem principium; quia ratione articulationis
includitur unitas suppositi: sicut etiam supra, Magister dicit, quod Deus non genuit se Deum, nec alium Deum.
Quidam tamen dicunt, quod filius et pater sunt idem Deus, et sunt idem principium, eo quod ly idem est

250

