Ad primum ergo dicendum, quod quamvis in corpore Christi esset vis deitatis, infinitam ad resistendum
potestatem habens; non tamen resistebat, sed dimittebat carnem pati quidquid proprium, ut dicit Damascenus: et
ideo fuit ibi laesio, et per consequens dolor.
RA2
Ad secundum dicendum, quod voluntas rationis non excludit dolorem sensus; sicut aliquis vult secundum
rationem comburi, ut sanetur, sed tamen in combustione dolorem sensibilem experitur; ita et fuit in Christo.
RA3
Ad tertium dicendum, quod non potest esse tanta vis contemplationis quod dolorem sensibilem ex laesione
corporis tollat, si corpus laedatur, nisi per eam abstrahantur vires inferiores omnino a suis actibus, per modum
quo una potentia intense operans abstrahit aliam a suo actu: et hoc modo accidit in raptu Pauli. Sed in Christo
una vis non tollebat aliam a suo actu, nisi secundum quod ratio et deitas conjuncta ordinabat: et ideo perfectio
contemplationis dolorem sensibilem non tollebat.
Articulus 3B
AG1
Ulterius. Videtur quod dolor usque ad superiorem rationem non pervenerit. Judicare enim de dolore non est pati
dolorem. Sed in sanctis est tantum judicium de doloribus secundum rationem, ut patet per dionysium in epistola
ad joannem evangelistam. Cum ergo Christus in sanctitate perfectus fuerit, ipse secundum superiorem partem
rationis dolorem non habuit.
AG2
Praeterea, secundum Philosophum, intellectus nullius partis corporis est actus. Sed dolor passionis non est in
anima nisi ex conjunctione ad corpus. Ergo in parte intellectiva non fuit dolor passionis.
AG3
Delectationi quae est secundum intellectum, non est aliquid contrarium. Sed dolor est contrarius delectationi.
Ergo non est in parte intellectiva.
AG4
Praeterea, tunc anima perturbatur, quando usque ad rationem pervenit passio. Sed in Christo nulla fuit
perturbatio. Ergo dolor non pervenit usque ad rationem.
AG5
Praeterea, impossibile est eidem secundum idem contraria inesse. Sed dolor est delectationi contrarius. Ergo
impossibile est quod secundum superiorem partem, qua gaudebat de Dei visione, doleret.
SC1
Sed contra, major est colligatio potentiarum animae ad invicem quam membrorum. Sed uno membro patiente
alia compatiuntur; 1 corinth. 12.
Ergo una potentia animae patiente, multo fortius aliae compatiuntur.
SC2
Praeterea, major est affinitas potentiarum animae ad essentiam quam animae ad corpus. Sed anima secundum
essentiam suam compatitur patienti corpori. Ergo et omnes potentiae patiuntur simul cum essentia.
SC3
Praeterea, in psalm. 87, 4: repleta est malis anima mea, dicit Glossa exponens de Christo: idest doloribus. Ergo
secundum omnes partes animae dolor inerat.
CO
Ad secundam quaestionem dicendum, quod in dolore et tristitia duo inveniuntur; scilicet contrarietas
contristantis et dolorem inferentis ad contristatum et dolentem et perceptio ejus: et quantum ad haec duo
tripliciter differunt. Primo quantum ad contrarietatem: quae quidem in dolore attenditur quantum ad ipsam
naturam dolentis, quae per laesivum corrumpitur; sed in tristitia quantum ad repugnantiam appetitus ad aliquid
quod quis odit. Secundo quantum ad perceptionem: quae quidem in dolore semper est secundum sensum tactus,
ut dictum est, in tristitia autem secundum apprehensivam interiorem. Tertio quantum ad ordinem istorum
duorum: quia dolor incipit in laesione, et terminatur in perceptione sensus, ibi enim completur ratio doloris; sed
ratio tristitiae incipit in apprehensione, et terminatur in affectione; unde dolor est in sensu sicut in subjecto, sed
tristitia in appetitu. Ex quo patet quod tristitia est passio animalis, sed dolor est magis passio corporalis.
Quandoque tamen tristitia, large loquendo, dolor dicitur; unde Augustinus distinguit dolorem animae secundum
se, qui proprie dicitur tristitia, et dolorem animae per corpus, qui proprie dicitur dolor. Loquendo igitur de dolore
proprie dicto, sic quantum ad laesionem, quae est materiale in ipso, se extendit in Christo ad omnes potentias
animae, secundum quod in essentia animae radicantur, ad quam etiam laesio corporis pervenit, secundum quod
est ejus forma; sed quantum ad perceptionem laesionis, quae est formale in dolore, sic consistit in solo tactu,
cujus est solus percipere laesivum inquantum laedit, scilicet inquantum corporaliter conjungitur. Loquendo
autem de dolore secundum quod large etiam tristitia dolor dicitur, sicut ex dictis patet, tristitia non potest esse in
ratione sicut in subjecto, sed solum sicut in ostendente id quod est voluntati repugnans; nisi ratio accipiatur prout
comprehendit vim apprehensivam et affectivam, in qua est tristitia sicut in subjecto, quamvis non tristitia quae
1007

