Purus autem homo non potest in naturam, quia, ut supra dictum est, dist., 18, qu. 2, art. 6, quaestiunc. 1, est
inferior quam natura; et ideo non potest actio ejus in alium hominem transire secundum quod conjungitur ei in
natura, sed solum quantum ad conjunctionem affectus, quae est conjunctio accidentalis; et propter hoc non potest
alteri sufficienter mereri, sed ex congruo. Solus autem Christus aliis potest sufficienter mereri: quia potest in
naturam, inquantum Deus est, et caritas sua quodammodo est infinita, sicut et gratia, ut supra dictum est, dist. 13,
qu. 1, art. 2, quaestiunc. 2. In hoc autem pro tota natura meruit, in quo debitum naturae, scilicet mortis, quae pro
peccato ei debebatur, exsolvit ipse peccatum non habens; ut sic non pro se mortem solvere teneretur, sed pro
natura solveret; unde satisfaciendo pro tota natura, sufficienter meruit peccatorum remissionem aliis qui peccata
habebant. Tertio modo dicitur agens instrumentale; et hoc modo sacramenta delent peccata, quia sunt
instrumenta divinae misericordiae salvantis.
RA1
Ad primum ergo dicendum, quod ea quae hominis erant, Christus supra hominem faciebat, secundum quod ejus
actio habebat virtutem ex divino consortio, ut supra dictum est; et ideo quamvis passio ejus esset secundum quod
homo, tamen per passionem peccata delevit, sicut per contactum corporalem leprosum mundavit.
RA2
Ad secundum dicendum, quod quamvis passio esset in corpore, tamen erat in spiritu acceptare passionem; et
ideo per passionem meruit nostrorum spirituum emundationem.
RA3
Ad tertium dicendum, quod Christus est unius naturae nobiscum; unde ejus actio in nos est aliquo modo univoca,
idest similitudinem habens cum effectu. Quamvis autem in justificatione peccata deleantur, tamen justificatio
nominat illam mutationem de culpa in gratiam secundum terminum ad quem; peccati autem deletio secundum
terminum a quo: et ideo attribuitur peccati deletio morti, quae vitam passibilem, vitae peccatrici similem in
poena, a Christo ademit; justificatio autem resurrectioni, per quam nova vita in Christo inchoata est; et hoc est
quod apostolus dicit, Rom. 4, 25, quod resurrexit propter justificationem nostram, et traditus est propter delicta
nostra.
RA4
Ad quartum dicendum, quod Christus, inquantum nobis influxit per meritum, dicitur caput nostrum, ut supra,
dist. 13, qu. 2, art. 1, dictum est.
Ex capite autem non recipitur influxus in membris divisis, sed in membris conjunctis capiti, quantumcumque
caput ex se sufficiens sit ad influendum.
Unde quamvis meritum Christi sit sufficiens ad delendum peccata, tamen ad efficientiam deletionis requiruntur
ea quae capiti conjungunt. Hujusmodi autem sunt fides et caritas. Et ideo Magister assignat fidem passionis, et
caritatem quasi causas efficientiae deletionis culpae; causam tamen sufficientiae assignat in hoc quod dicit, quod
mors Christi est verum sacrificium, per quod peccata delentur. Unde quamvis ex aliis divinis beneficiis et
sanctorum exemplis caritas excitetur, non tamen conjungit merito sufficienti ad culpae deletionem inquantum ex
eis excitatur, sed inquantum excitatur ex passione Christi.
RA5
Similiter dicendum ad quintum de fide.
Articulus 1B
AG1
Ulterius. Videtur quod non omnia peccata per Christi mortem deleta sint. Nullus enim damnatur nisi pro peccato.
Sed multi post Christi passionem damnantur. Ergo non quidquid culparum erat, delevit.
AG2
Praeterea, quod semel deletum est, ulterius deleri non potest. Sed peccata praecedentium patrum deleta erant et
quantum ad actualia per poenitentiam, et quantum ad originale per circumcisionem.
Ergo per passionem Christi non omnia peccata humani generis deleta sunt.
AG3
Praeterea, peccatum non potest deleri antequam fiat, quia tunc nunquam fieret. Sed multa peccata facta sunt post
Christi passionem. Ergo non omnia peccata delevit.
AG4
Praeterea, poenitentia et baptismus et alia bona opera nobis indicuntur ad peccatorum remissionem.
Hoc autem non esset, si omnia peccata per mortem Christi deleta essent. Ergo videtur quod non omnia deleta
fuerunt.
AG5
Praeterea, eorum quae sunt aequalia, unum non destruit alterum. Sed quantum bonum fuit passio Christi ex parte
patientis, tantum malum fuit occasio ipsius ex parte occidentium: quia occidebatur Deus, qui erat infinitum
bonum. Ergo videtur quod illud peccatum per Christi mortem expiari non potuit.
SC1

1043

