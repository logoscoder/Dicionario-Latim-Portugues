SC1
Sed contra, sicut dicit Anselmus, omnis necessitas et impossibilitas Deo est subjecta. Sed ei nihil est impossibile,
cujus voluntati omnis impossibilitas subditur. Ergo patrem incarnari non est impossibile.
SC2
Item, eorum quae aeque distant, aeque possibilis est conjunctio. Sed humana natura aequaliter distat a tribus
personis: distat enim a qualibet in infinitum. Ergo si potuit eam filius assumere, potest et pater.
SC3
Praeterea, quidquid dignitatis convenit filio, convenit et patri. Sed posse assumere carnem est dignitatis in filio.
Ergo et patri attribuendum est.
CO
Respondeo dicendum, quod cum in agentibus ex libertate voluntatis, executio potentiae sequatur imperium
voluntatis et ordinem rationis, considerandum est, quando potentiae divinae aliquid ascribitur, utrum attribuatur
potentiae secundum se consideratae; tunc enim dicitur posse illud de potentia absoluta: vel attribuatur sibi in
ordine ad sapientiam et praescientiam et voluntatem ejus: tunc enim dicitur posse illud de potentia ordinata. Ipsi
ergo potentiae absolutae, cum infinita sit, necesse est attribuere omne id quod in se est aliquid, et quod in
defectum potentiae non vergit. Dico autem in se aliquid esse: quia conjunctio affirmationis et negationis nihil est,
nec aliquem intellectum generat quod dicitur homo et non homo simul acceptum, quasi in VI unius dictionis: et
ideo potentia Dei ad hoc se non extendit, ut affirmatio et negatio sint simul: et eadem ratio est de omnibus quae
contradictionem includunt. Dico autem in defectum potentiae vergere quae passionem potentiae important: ex
defectu enim potentiae activae ad resistendum contingit quod aliquid vel corrumpatur vel dividatur, vel aliquid
hujusmodi; unde et mollities impotentia naturalis dicitur propter facilem divisibilitatem; et ideo non dicimus
Deum in natura divinitatis posse pati vel mori, vel aliquid hujusmodi; sicut non dicimus eum posse esse
impotentem.
Huic autem potentiae absolute consideratae quando attribuitur aliquid quod vult facere et sapientia sua habet ut
faciat, tunc dicitur posse illud secundum potentiam ordinatam; quando autem potentia se extendit quantum in se
est ad illud quod sibi attribuitur, quamvis non habeat ejus sapientia et voluntas ut ita fiat, tunc dicitur posse illud
de potentia absoluta tantum. Sed in his distinguendum est: quia in his sunt quaedam quae habent aliquid in se
divinae sapientiae et bonitati repugnans inseparabiliter conjunctum, ut peccare, mentiri, et hujusmodi; et etiam
ista dicimus Deum non posse: quaedam vero sunt quae de se non habent inconvenientiam ad divinam
sapientiam, sed solum ad ordinem aliquem suae praescientiae, quem Deus in rebus statuit vel praevidit,
secundum suam voluntatem, ut quod caput hominis sit inferius; et haec Deus potest facere, quia potest statuere
alium ordinem in rebus secundum quem sit conveniens quod nunc secundum istum ordinem qui rebus inest,
inconveniens videtur. Sic ergo in his quae divinae potentiae attribui possunt, est quadruplex distinctio sive ordo.
Quaedam enim nec ipsi potentiae absolutae attribuuntur; unde simpliciter dicendum est, Deum ea non posse,
sicut pati, et contradictoria simul esse. Quaedam vero ex se sapientiae et bonitati ejus repugnant; et ista non
dicimus Deum posse nisi sub conditione, scilicet si vellet; non enim inconveniens est ut in conditionali vera
antecedens sit impossibile. Quaedam vero de se repugnantiam non habent, sed solum ab exteriori; et talia
absolute concedendum est Deum posse de potentia absoluta; nec sunt neganda nisi sub conditione, scilicet ut
dicatur: non potest, si voluntati ejus repugnat. Quaedam vero sunt quae attribuuntur potentiae, ita quod voluntati
et sapientiae ejus congruunt; et haec simpliciter dicendum est Deum posse, et nullo modo ea non posse.
Dicendum est ergo, quod patrem incarnari, non est de illis quae potentiae Dei absolutae non subduntur; cum
neque contradictionem implicet, neque defectum aliquem incarnatio in persona incarnata ponat: est enim eadem
dignitas patris et filii, et ratio eadem personalitatis in utroque: nec est etiam de illis quae ex se inconvenientiam
habent: sed est de illis quae habent inconvenientiam propter ordinem alium a Dei sapientia institutum.
Sed filium incarnari est in quarto ordine. Et ideo simpliciter concedendum est quod pater potuit carnem
assumere, et similiter spiritus sanctus, loquendo de potentia absoluta.
RA1
Ad primum ergo dicendum, quod hoc est impossibile, ut aliquid faciat Deus, et hoc sit inconveniens; sed tamen
potest facere ut illud quod modo est inconveniens secundum unum ordinem, secundum alium ordinem fiat
conveniens; sicut potest carnem hoc modo formando assumere, sicut corpus viri de terra formavit: sic enim filii
nomen patri non conveniret: nec etiam si pater filius diceretur, esset de se repugnantiam habens, cum secundum
diversas naturas haec sibi attribuerentur.
RA2
Ad secundum dicendum, quod secundum idem non possunt opposita eidem inesse; sed secundum diversa nihil
prohibet. Unde quamvis patri conveniat innascibilitas secundum naturam divinam, posset tamen eidem inesse
nativitas secundum naturam humanam; sicut filio secundum naturam divinam inest quod sit pater virginis cujus
secundum naturam humanam est filius.
RA3

830

