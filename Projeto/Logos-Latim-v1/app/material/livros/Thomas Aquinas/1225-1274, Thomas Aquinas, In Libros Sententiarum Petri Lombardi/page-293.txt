AG5
Item, videtur quod scientia sit in actu. Nihil enim est agens nisi secundum quod est in actu.
Sed Deus agit omnia per sapientiam suam; unde in psalm. 103, 24, dicitur: omnia in sapientia fecisti. Ergo sua
scientia maxime est in actu.
SC1
Sed contra, ea quae non sunt ejusdem rationis non dividuntur eisdem differentiis: quia, secundum Philosophum,
diversorum generum diversae sunt species et differentiae. Sed scientia Dei et scientia nostra non sunt ejusdem
rationis.
Ergo cum omnia praedicta sint differentiae nostrae scientiae, videtur quod ad divinam scientiam non sint
referenda.
SC2
Praeterea, hoc etiam Commentator dicit, quod scientia Dei nec est universalis, nec particularis, nec in potentia.
CO
Respondeo dicendum, quod nihil dictorum divinae scientiae convenit, nisi hoc solum quod est semper in actu
esse: cujus ratio est quia conditiones scientiae praecipue attenduntur secundum rationem medii, et similiter
cujuslibet cognitionis.
Id autem quo Deus cognoscit quasi medio, est essentia sua, quae non potest dici universale, quia omne universale
additionem recipit alicujus per quod determinatur; et ita est in potentia, et imperfectum in esse; similiter non
potest dici particularis, quia particularis principium materia est, vel aliquid loco materiae se habens, quod Deo
non convenit.
Similiter etiam ab essentia ipsius omnis potentia passiva vel materialis remota est, cum sit actus purus; unde nec
etiam ratio habitus sibi competit, quia habitus non est ultima perfectio, sed magis operatio quae perficit habitum.
Et ideo scientia sua neque universalis neque particularis neque in potentia neque in habitu dici potest, sed tantum
in actu.
RA1
Ad primum ergo dicendum, quod quamvis divina essentia sit causa universalis rerum, non tamen ita quod aliquid
sibi sit addibile, per quod propria et perfecta causa efficiatur; immo per seipsum est sufficiens et perfecta causa
cujuslibet rei; et ideo cognitio quae est per talem causam non est scientia in universali, sed in propria natura
cujuslibet rei.
RA2
Ad secundum dicendum, quod quamvis Deus cognoscat propriam naturam cujuslibet rei, non tamen cognoscit
per aliquod acceptum a re: quia, ut dicit dionysius, divina scientia non immittit se singulis rebus quae
cognoscuntur; nec est alia scientia qua seipsum cognoscit et alias res; et ideo non potest dici particularis: quia
proprie illa scientia est particularis quae est per medium particulare a re acceptum.
RA3
Ad tertium dicendum, quod Deus non agit per operationem mediam: sed sua operatio est sua essentia: unde sicut
scientia semper est in actu et non in potentia, ita et operatio, quamvis operatum non sit semper: quod contingit
propter ordinem sapientiae disponentis. Et tamen Deus non dicitur fecisse res ab aeterno, sicut scivit ab aeterno;
quia operatio significatur ut exiens ab operante in operatum vel factum; et ideo non potest dici Deus esse faciens
nisi quando aliquid fit. Sed scire, quamvis etiam exteriorum sit, non est tamen eorum nisi secundum quod sunt in
sciente per sui similitudinem; et ideo secundum conditionem scientis, et non sciti, dicitur Deus ab aeterno
scivisse etiam quae non ab aeterno fuerunt.
RA4
Ad quartum dicendum, quod virtus nominat principium operationis perfectum; et ideo virtutem operativam in
Deo significare possumus: sed habitus non est nisi perfectio alicujus potentiae incompletae ad actum: non tamen
ultima perfectio; unde ponit duplicem imperfectionem, scilicet et in potentia perfecta per habitum et in habitu qui
per operationem perficitur: et ideo nomen habitus, proprie loquendo, Deo non competit: et si aliquando dicatur
Dominus ab aeterno non in actu sed in habitu, magis est per similitudinem quam secundum proprietatem dictum.
EX
Sciendum est igitur, quod sapientia vel scientia Dei, cum sit una et simplex, tamen per varios rerum status et
diversos effectus plura ac diversa sortitur nomina. Considerandum est in omnibus istis nominibus quae hic
ponuntur, quod unum se habet ex additione ad aliud, non quod sit additio ex parte scientis, sed ex parte scitorum:
quia diversimode se ad scientiam habent. Hoc enim nomen scientia, vel sapientia, absolute cognitionem dicit
cum conditione certitudinis: unde est et temporalium et aeternorum. Sed providentia, vel praescientia, addit
conditionem durationis; quae potest esse aeternitatis ad tempus; et ideo potest esse tantum respectu temporalium,
tam bonorum quam malorum. Sed dispositio adhuc addit ordinem causae ad causatum in essendo; unde est de
faciendis.
Providentia vero adhuc plus addit, scilicet ordinem causae conservantis et ordinantis in finem; et ideo
providentia ad gubernationem pertinet. Sed praedestinatio addit supra providentiam determinatum finem; unde
est tantum respectu eorum quae ad gloriam ordinantur; et ideo dicitur de bonis salvandis esse. Reprobatio autem
293

