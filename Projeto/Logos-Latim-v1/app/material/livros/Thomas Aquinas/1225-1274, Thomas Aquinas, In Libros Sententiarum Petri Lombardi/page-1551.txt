SC1
Sed contra est usus ecclesiae, et hoc quod Dominus se grano frumenti comparavit joan. 12, et non aliis
leguminibus.
CO
Respondeo dicendum ad primam quaestionem, quod non potest confici nisi de pane triticeo; cujus causa est
divina institutio, quia ipse hoc pane confecit. Ratio autem institutionis potest triplex assignari. Prima ex effectu;
quia talis panis melius nutrimentum praestat; unde competit ad significandum excellentiam gratiae quae in hoc
sacramento confertur. Secunda ex usu sacramenti: quia panis triticeus est qui communius in usum cibi venit, alii
autem panes non fiunt nisi propter defectum tritici; unde et panis simpliciter intelligitur de tritico, sicut et oleum
de olivis; unde competit huic sacramento, cujus usus est in manducando, ut supra, dist. 9, dictum est. Tertia ex re
contenta, quae est Christus, qui se grano frumenti comparavit dicens, joan. 12, 24: nisi granum frumenti cadens
in terram mortuum fuerit, ipsum solum manet.
RA1
Ad primum ergo dicendum, quod in passione Christi non fuit aliqua duritia ex parte Christi qui patiebatur, sed
summa benignitas; et quia hostia panis significat et continet ipsum Christum, ideo non ita competit huic
sacramento panis hordeaceus, vel alterius modi, sicut panis triticeus, qui est delicatior et suavior.
RA2
Ad secundum dicendum, quod omnis aqua omni aquae est eadem specie, secundum Philosophum; et ideo non
differt in quacumque aqua baptismus fiat. Sed non omnia grana ex quibus panis consuevit confici, sunt ejusdem
speciei; et ideo non est similis ratio utrobique. Et praeterea sacramentum istud non est tantae necessitatis sicut
sacramentum baptismi, ut prius dictum est, dist. 9, qu. 1, art. 1, quaestiunc. 2.
RA3
Ad tertium dicendum, quod quidam dicunt, quod de spelta potest confici corpus Christi propter similitudinem
quam habet ad triticum. Sed, sicut patet intuenti, quantum ad figuram plus appropinquat hordeum ad
similitudinem tritici quam spelta, remoto cortice ab utroque, quamvis in colore plus spelta conveniat; sed inter
alia omnia hujusmodi plus convenit, maxime in figura, far cum tritico, et similiter in colore. Unde ex identitate
figurae non potest haberi quod aliquod istorum sit ejusdem speciei cum grano tritici; sed identitatis speciei potest
ex alio experimentum accipi. Generans enim et genitum conveniunt de necessitate in specie, sed non de
necessitate in accidentibus, quinimmo accidentia variantur ex causis extrinsecis; unde cum ex grano tritici,
ubicumque seminetur, nunquam nascatur spelta vel far aut hordeum, vel aliquid hujusmodi, constat quod omnino
ista differunt specie a tritico.
RA4
Ad quartum dicendum, quod illud quod objectio tangit, est causa quare ex pane fit hoc sacramentum, non autem
quare ex tali pane; sed hanc oportet superaddere sicut proprium ad commune.
Articulus 2B
AG1
Ulterius. Videtur quod, si grano tritici admisceatur aliud frumentum, possit panis exinde confectus esse materia
hujus sacramenti. Quia in siccis commixtio non tollit speciem. Sed granum tritici et alia hujusmodi sunt sicca.
Ergo si commisceantur, adhuc manet species tritici, et ita potest inde confici corpus Christi.
AG2
Praeterea, vix invenitur farina ex solis granis tritici, nisi studiose fiat. Si ergo ex farina commixta ex diversis
granis non posset confici panis qui sit materia hujus sacramenti, rarissime hoc sacramentum perficeretur; quod
est absurdum.
AG3
Praeterea, per corruptionem magis receditur a specie quam per mixtionem. Sed de pane corrupto potest fieri hoc
sacramentum, cum videamus hostias diutissime a quibusdam conservari. Ergo multo magis de pane ex granis
commixtis confecto potest perfici hoc sacramentum.
SC1
Sed contra, medium, neutrum extremorum est.
Sed panis commixtus ex diversis granis, est medius inter panem tritici et aliorum granorum. Ergo non est panis
triticeus; ergo de eo non potest perfici hoc sacramentum.
SC2
Praeterea, de amido, ut quidam dicunt, non potest perfici hoc sacramentum. Sed amidum est farina triticea pura.
Ergo multo minus potest perfici hoc sacramentum de pane alterius farinae.
CO
Ad secundam quaestionem dicendum, quod admixtio extranei duplex potest esse: uno modo ita quod extraneum
adjunctum solvat speciem ejus cui adjungitur, vel trahendo ad speciem suam, sicut si amphorae aquae adderetur
phiala vini; vel faciendo mediam speciem, sicut quando utraque aequaliter ponitur, ut aequalitas non accipiatur

1551

