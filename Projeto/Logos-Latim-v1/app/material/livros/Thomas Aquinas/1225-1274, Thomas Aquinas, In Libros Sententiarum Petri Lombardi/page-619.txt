Sed synderesi opponitur fomes: sicut enim fomes semper ad malum instigat, ita et synderesis semper in bonum
tendit. Cum igitur fomes sit habitus quidam, ut in littera dicitur, videtur etiam quod synderesis habitum nominet.
CO
Respondeo dicendum, quod sicut est de motu rerum naturalium, quod omnis motus ab immobili movente
procedit, ut dicit Augustinus 8 super genes. Et Philosophus probat in 7 phys., et 8, et omne dissimiliter se habens
ab uno eodemque modo se habente; ita etiam oportet quod sit in processu rationis; cum enim ratio varietatem
quamdam habeat, et quodammodo mobilis sit, secundum quod principia in conclusiones deducit, et in
conferendo frequenter decipiatur; oportet quod omnis ratio ab aliqua cognitione procedat, quae uniformitatem et
quietem quamdam habeat; quod non fit per discursum investigationis, sed subito intellectui offertur: sicut enim
ratio in speculativis deducitur ab aliquibus principiis per se notis, quorum habitus intellectus dicitur; ita etiam
oportet quod ratio practica ab aliquibus principiis per se notis deducatur, ut quod est malum non esse faciendum,
praeceptis Dei obediendum fore, et sic de aliis: et horum quidem habitus est synderesis. Unde dico, quod
synderesis a ratione practica distinguitur non quidem per substantiam potentiae, sed per habitum, qui est
quodammodo innatus menti nostrae ex ipso lumine intellectus agentis, sicut et habitus principiorum
speculativorum, ut, omne totum est majus sua parte, et hujusmodi; licet ad determinationem cognitionis eorum
sensu et memoria indigeamus, ut in 2 post.
Dicitur. Et ideo statim cognitis terminis, cognoscuntur, ut in 1 poster. Dicitur. Et ideo dico, quod synderesis vel
habitum tantum nominat, vel potentiam saltem subjectam habitui sic nobis innato.
RA1
Ad primum ergo dicendum, quod synderesis dividitur contra alias potentias, non quasi diversa per substantiam
potentiae sed per habitum quemdam; sicut si intellectus principiorum contra speculativam rationem divideretur.
RA2
Ad secundum dicendum, quod rationalis pars non simpliciter vocatur synderesis, sed secundum quod talem
habitum concernit.
RA3
Ad tertium dicendum, quod universalia juris non inscribuntur synderesi, quasi habitus potentiae, sed magis quasi
collecta in habitu inscribuntur ipsi habitui; sicut principia geometricalia geometriae inscribuntur.
RA4
Ad quartum dicendum, quod judicium non eodem modo libero arbitrio et synderesi convenit: quia ad synderesim
pertinet universale judicium, secundum universalia juris principia: semper enim de conclusionibus per principia
judicatur; unde et scientia resolutiva judicandi ars dicitur: sed ad liberum arbitrium pertinet judicium particulare
de hoc operabili, quod est judicium electionis. Unde synderesis non est idem quod liberum arbitrium.
RA5
Ad quintum dicendum, quod habitus naturalis nunquam amittitur, sicut patet de habitu principiorum
speculativorum, quem semper homo retinet; et simile est etiam de synderesi.
|a4 Articulus 4: Utrum conscientia sit actus.
AG1
Ad quartum sic proceditur. Videtur quod conscientia non sit actus. Origenes enim dicit, quod conscientia est
spiritus corrector et paedagogus animae, sibi sociatus, quo separatur a malis et adhaeret bonis. Sed spiritus vel
nominat potentiam, vel etiam ipsam essentiam animae. Ergo videtur quod conscientia non sit actus.
AG2
Praeterea, conscientia, secundum quod a quibusdam describitur, est dictamen rationis, quo judicat, et ligat ad
faciendum et non faciendum. Sed judicium de hoc faciendo vel non faciendo, ut dictum est, pertinet ad liberum
arbitrium. Ergo conscientia est liberum arbitrium. Sed liberum arbitrium non est actus. Ergo nec conscientia.
AG3
Praeterea, in Glossa Ezech. 1, dicit Hieronymus postquam de synderesi locutus est: hanc autem conscientiam
interdum praecipitari videmus. Ergo videtur quod conscientia sit idem quod synderesis.
Sed synderesis non nominat actum, sed potentiam vel habitum. Ergo videtur quod etiam conscientia.
AG4
Praeterea, conscientia est scientia quaedam.
Sed scientia nominat habitum. Ergo et conscientia.
AG5
Praeterea, Damascenus dicit, quod conscientia est lex intellectus nostri.
Sed lex intellectus est ipsa lex naturalis, quae est habitus principiorum juris. Ergo videtur quod conscientia sit
habitus, et non actus.
AG6
Praeterea, omnis actus vel generat habitum, vel saltem ex aliquo habitu est productus. Si igitur conscientia est
actus quidam, oportet quod multiplicatis actibus generetur habitus, qui conscientia dicatur; vel quod saltem tales
actus ex habitu aliquo procedant, quod in idem redit.
619

