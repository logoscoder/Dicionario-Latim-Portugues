RA6
Ad sextum dicendum, quod hoc quod inter duo nunc sit tempus medium, consequitur tempus ratione
continuitatis; quia haec est passio communis omni continuo. Continuitatem autem habet ex motu.
Unde cum motus Angeli non sit continuus, ratio non sequitur.
RA7
Ad septimum dicendum, quod si ponatur motus Angeli et corporis simul incipere, quando Angelus erit in alio
termino secundum aliud instans sui temporis, corpus etiam erit in alio termino secundum aliud instans sui
temporis. Inter duo autem instantia temporis istius corporis est tempus medium in eo quod motus ejus est
continuus; unde est ibi signare medium instans. Sed inter duo instantia Angeli non est tempus medium. Unde nec
medium instans oportet ibi signari; sed contingit signari, si in tribus locis successive sit; quia ita etiam tempus ex
tribus nunc componetur; unde unum erit medium; et illa duo instantia possunt includere omnia instantia
temporis, cum etiam unum nunc aevi stans includat omne tempus: et ita non est inconveniens quod dum motus
Angeli est in duobus tantum instantibus, motus corporis sit in infinitis; quamvis quantumcumque duret motus
corporis, tantumdem etiam duret motus Angeli, et quamvis utrumque non sit indivisibile. Et praeterea contingit
quod quando corpus est in medio instanti, Angelus in nullo loco sit, cum non sit necessarium eum semper esse in
loco, ut dictum est, quaest. 3, art. 1; et ita secundum coordinationem illius temporis nullum nunc Angelo
respondeat, sed tantum aevum.
RA8
Alia concedimus.
EX
Deus, inquit, omnipotens incommutabili aeternitate, voluntate, veritate semper idem, movet per tempus
creaturam spiritualem.
Distinctio horum motuum et ratio nominationis in 8 dist. posita est.
Sicut humus aut lux ista diffunditur. Hoc ideo dicitur, quia nihil habet distensionem in loco nisi secundum quod
est quantum, vel per se sicut corpora (unde ponit humum, idest terram), vel per accidens, sicut corporales
qualitates, ut lux.
Una sapientia est, nec in majore major, nec in minore minor. Sapientia potest dupliciter considerari: vel per
respectum ad scibile; et sic habet unitatem in specie, etiam secundum quod est diversorum habentium: vel
secundum esse quod habet in sciente; et sic differt numero in diversis: non tamen est major et minor secundum
quantitatem corporis, quia non est forma situalis; sed potest esse major et minor secundum intensionem
certitudinis, vel secundum numerum scitorum.

|+d38.q1 Distinctio 38, Quaestio 1
|a0 Prologus
Ostenso quorum sit Dei scientia, hic determinat de scientia per comparationem ad ipsa scita; et dividitur in partes
duas. In prima inquirit utrum scientia Dei sit scitorum causa; in secunda ostendit qualis causa sit, ibi, 39 dist.:
praeterea solet quaeri, utrum scientia Dei possit augeri vel minui.
Prima in duas: in prima inquirit de causalitate divinae scientiae; in secunda de ineffabilitate ipsius, ibi: ad hoc
autem quod supra dictum est... Solet a quibusdam sic opponi. Prima in duas: in prima movet quaestionem; in
secunda determinat eam, ibi: hanc igitur, quae videtur, repugnantiam de medio tollere cupientes, dicimus, res
futuras nullatenus causam esse praescientiae. Circa primum tria facit: primo ostendit quod scientia Dei sit causa
scitorum, ratione et auctoritate; secundo ostendit quod neque est causa eorum neque causata ab eis; quae duo
duabus rationibus ostendit, ibi: quod si ita est, est ergo causa omnium malorum.
Tertio ostendit auctoritate Origenis, scientiam Dei causatam esse a scitis, ibi: Origenes tamen... Ait: non
propterea aliquid erit, quia id scit Deus futurum.
Ad hoc autem quod supra dictum est... Solet a quibusdam ita opponi. Hic inquirit de ineffabilitate divinae
scientiae; et supposito quod sit ineffabilis ex praedictis, hic solvit objectiones in contrarium factas; unde dividitur
in duas partes: in prima ponit objectionem et solvit eam; in secunda objicit contra solutionem, et iterum solvit,
ibi: sed adhuc urgent quaestionem.
Hic quinque quaeruntur: 1 utrum scientia Dei sit causa rerum; 2 utrum omnia uniformiter cognoscat; 3 utrum sit
enuntiabilium; 4 utrum eorum quae non sunt; 5 utrum sit contingentium.
|a1 Articulus 1: Utrum scientia Dei sit causa rerum.
AG1
Ad primum sic proceditur. Videtur quod scientia Dei sit causa rerum. Scientia enim Dei tam a sanctis quam a
prophetis scientiae artificis comparatur. Sed scientia artificis causa est scitorum per artem producendorum. Ergo
videtur quod scientia Dei sit causa rerum.
318

