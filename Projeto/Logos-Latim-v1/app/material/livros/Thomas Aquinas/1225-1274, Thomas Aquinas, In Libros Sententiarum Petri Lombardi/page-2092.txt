vacuum dixerunt, vacuum esse locum in quo sunt hujusmodi dimensiones sine aliquo corpore sensibili; et tamen
istae dimensiones prohibentur ne sint simul cum aliquo corpore in eodem loco, ut patet per Philosophum in 4
physic., ubi habet pro inconvenienti quod corpus mathematicum, quod nihil est aliud quam dimensiones
separatae, sit simul cum corpore naturali sensibili. Unde dato quod subtilitas gloriosi corporis auferret ab eo hoc
quod est replere locum, non tamen sequeretur quod propter hoc posset esse cum alio corpore in eodem loco; quia
remoto eo quod minus est, non propter hoc removetur quod in plus est. Ergo videtur quod illud quod impedit
corpus nostrum nunc ne sit simul cum alio corpore in eodem loco, nullo modo poterit ab eo removeri per dotem
subtilitatis. Nihil enim potest prohibere corpus aliquod ne sit simul situatum cum alio corpore in eodem loco, nisi
hoc quod in eo requirit diversum situm; nihil enim est impedimentum identitati nisi quod est causa diversitatis.
Hanc autem distinctionem situs non requirit aliqua corporis qualitas; quia corpori non debetur aliquis situs
ratione suae qualitatis; unde remoto a corpore sensibili quod sit calidum aut frigidum, aut grave aut leve,
nihilominus in eo remanet necessitas praedictae distinctionis, ut patet per Philosophum in 4 physicorum; et etiam
per se planum est. Similiter etiam materia non potest inducere necessitatem praedictae distinctionis; quia
materiae non advenit situs nisi mediante quantitate dimensiva.
Similiter etiam neque forma situm habet nisi ex materia situm habente. Restat ergo quod necessitas distinctionis
duorum corporum in situ causatur a natura quantitatis dimensivae, cui per se convenit situs; cadit enim in
definitione ejus, quia quantitas dimensiva est quantitas habens situm; et inde est quod remotis omnibus aliis quae
sunt in re, talis distinctionis necessitas invenitur in sola quantitate dimensiva. Si autem accipiatur linea separata,
oportet quod si sunt duae lineae, vel duae partes unius lineae, sint distinctae in situ; alias linea addita lineae non
efficeret majus; quod est contra communem animi conceptionem; et similiter est de superficiebus et corporibus
mathematicis. Et quia materiae debetur situs inquantum substat dimensionibus, exinde praedicta necessitas ad
materiam situatam derivatur; ut sicut non est possibile esse duas lineas vel duas partes lineae nisi sint distinctae
secundum situm; ita impossibile sit esse duas materias, vel duas partes materiae, nisi sit distinctio situs. Et quia
distinctio materiae est principium distinctionis individui, inde est quod boetius dicit in Lib. De Trinit.: quia
duobus corporibus unum locum fingere nullo modo possumus; ut hanc saltem accidentium varietatem distinctio
individuorum requirat. Subtilitas autem a corpore glorioso dimensionem non aufert; unde nullo modo aufert sibi
praedictam necessitatem distinctionis situs ab alio corpore; et ita corpus gloriosum non habebit ratione suae
subtilitatis quod possit esse cum alio corpore; sed poterit esse simul cum alio corpore ex operatione virtutis
divinae, sicut etiam corpus Petri non habuit ex aliqua proprietate insita quod ad adventionem ejus sanarentur
infirmi, sed hoc fiebat virtute divina ad aedificationem fidei; ita faciet virtus divina ut corpus gloriosum possit
esse simul cum alio corpore ad perfectionem gloriae.
RA1
Ad primum ergo dicendum, quod corpus Christi non habuit ex dote subtilitatis quod posset esse simul cum alio
corpore in eodem loco; sed hoc factum est virtute divinitatis post resurrectionem, sicut in nativitate. Unde
Gregorius in homil.
Dicit: illud corpus Domini intravit ad discipulos januis clausis, quod ad humanos oculos per nativitatem suam
clauso exiit utero virginis.
Unde non oportet quod ratione subtilitatis hoc conveniat corporibus gloriosis.
RA2
Ad secundum dicendum, quod lumen non est corpus, ut in 2 Lib., dist. 13, quaest. 1, art. 3, dictum est; unde
objectio procedit ex falsis.
RA3
Ad tertium dicendum, quod corpus gloriosum transibit sphaeras caelorum sine earum divisione, non ex VI
subtilitatis, sed ex divina virtute, quae eis ad nutum in omnibus subveniet.
RA4
Ad quartum dicendum, quod ex hoc etiam quod ad nutum eis Deus aderit in omnibus quae volent, sequitur quod
non possit includi vel incarcerari.
RA5
Ad quintum dicendum, quod sicut dicitur in 2 physic., puncto non convenit esse locum. Unde si dicatur esse in
loco, hoc non est nisi per accidens; quia corpus cujus est terminus, est in loco. Sicut autem locus totus respondet
toti corpori, ita terminus loci respondet termino corporis. Contingit autem duorum locorum esse unum terminum,
sicut et duas lineas terminari ad unum punctum; et ideo, quamvis duo corpora non possint esse in eodem loco,
tamen duobus terminis duorum locorum respondet idem terminus duorum locorum; et secundum hoc dicuntur
ultima corporum se tangentium esse simul.
Articulus 2C
AG1
Ulterius. Videtur quod nec etiam per miraculum fieri possit quod duo corpora sint in eodem loco. Non enim
potest fieri per miraculum quod duo corpora sint simul duo et unum: quia hoc esset facere contradictoria esse
simul. Sed si ponantur duo corpora esse simul, sequeretur illa duo corpora esse unum. Ergo non est possibile hoc
2092

