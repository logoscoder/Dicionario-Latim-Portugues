Articulus 4B
AG1
Ulterius. Videtur quod circa judicium, secundum rei veritatem sol et luna obscurentur. Quia, ut dicit Rabanus
super Matth., nihil prohibet intelligere tunc temporis veraciter solem et lunam cum sideribus ceteris suo lumine
privari, quomodo de sole constat factum tempore dominicae passionis.
AG2
Praeterea, lux corporum caelestium ad generationem inferiorum corporum ordinatur: quia per eam influunt in
haec inferiora, et non solum per motum, ut dicit Averroes in Lib. De substantia orbis. Sed tunc generatio
cessabit. Ergo nec lux in corporibus caelestibus remanebit.
AG3
Praeterea, inferiora corpora purgabuntur, ut quibusdam videtur, a qualitatibus quibus agunt.
Corpus autem caeleste non solum agit per motum, sed per lumen, ut dictum est. Ergo sicut motus caeli cessabit,
ita et lumen corporum caelestium.
SC1
Sed contra est quod, secundum astrologos, sol et luna simul eclipsim pati non possunt. Sed illa obscuratio solis et
lunae simul esse dicitur, scilicet Domino ad judicium veniente. Ergo non est obscuratio secundum rei veritatem
per modum eclipsis naturalis.
SC2
Praeterea, non congruit idem esse causam defectus alicujus rei, et augmentatio. Sed veniente Domino lux
luminarium promittitur augenda; unde isa. 30, 26: erit lux lunae sicut lux solis, et lux solis septempliciter. Ergo
non est conveniens quod veniente Domino lux illorum corporum cesset.
CO
Ad secundam quaestionem dicendum, quod si loquamur de sole et luna quantum ad ipsum momentum adventus
Christi, sic non est credibile quod obscurentur sui luminis privatione; quia totus mundus innovabitur Christo
veniente, et sanctis surgentibus, ut dictum est. Si autem loquamur de eis secundum tempus propinquum ante
judicium, sic esse poterit quod sol et luna et alia caeli luminaria, sui luminis privatione obscurabuntur vel
diversis temporibus, vel simul, divina virtute faciente ad hominum terrorem.
RA1
Ad primum ergo dicendum, quod Rabanus loquitur quantum ad tempus judicii praecedens.
RA2
Ad secundum dicendum, quod lux est in corporibus caelestibus non solum ad causandum generationem in istis
inferioribus, sed etiam ad eorum perfectionem et decorem; unde non oportet quod cessante generatione, lux
corporum caelestium cesset, sed magis augeatur.
RA3
Ad tertium dicendum, quod non videtur esse probabile, ut dictum est, quod qualitates elementares removeantur
ab elementis, quamvis quidam hoc posuerint. Si tamen removerentur, non est simile de eis et de luce, eo quod
qualitates elementares habent ad invicem contrarietatem, unde agunt corrumpendo; lux autem non est principium
actionis per viam contrarietatis, sed per viam principii regulantis contraria, et ad concordiam reducentis.
Nec est etiam simile de motu corporum caelestium: motus enim est actus imperfecti; unde et tolli debet, quando
tolletur imperfectio; quod de luce non potest dici.
Articulus 4C
AG1
Ulterius. Videtur quod virtutes caelorum Domino veniente non moveantur. Virtutes enim caelorum dici non
possunt nisi Angeli beati. Sed immutabilitas est de ratione beatitudinis. Ergo moveri non poterunt.
AG2
Praeterea, admirationis causa est ignorantia, ut patet in principio metaph..
Sed sicut ab Angelis longe abest timor, ita et ignorantia; quia, ut dicit Gregorius, quid est quod non videant qui
videntem omnia vident? ergo non poterunt per admirationem moveri, ut in littera dicitur.
AG3
Praeterea, omnes Angeli astabunt divino judicio; unde apocal. 7, 2: et omnes Angeli stabant in circuitu throni.
Sed virtutes nominant unum specialem ordinem in Angelis. Ergo non potius de eis dici debuit quod moveantur
quam de aliis Angelis.
SC1
Sed contra est quod dicitur job 26, 2: columnae caeli pavent adventum ejus. Sed columnae caeli non possunt
intelligi nisi per virtutes caelorum.
Ergo virtutes commovebuntur.
SC2
Praeterea, Matth. 24, 29, dicitur: stellae cadent de caelo, et virtutes caelorum movebuntur.
CO
2191

