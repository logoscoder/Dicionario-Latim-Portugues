|a0 Prologus
Postquam determinavit Magister de divino judicio quantum ad modum judicii et ad ministros judicis, hic
determinat ea quae pertinent ad personam judicis; et dividitur in partes duas: in prima enim parte ostendit in qua
forma Christus ad judicium veniens apparebit; in secunda determinat de his quae judicium circumstant, ibi: et
putant quidam, Dominum descensurum in vallem josaphat in judicio. Prima pars dividitur in duas: in prima
ostendit quod Christus judicabit in forma hominis; in secunda inducit similitudinem, scilicet quod Christus
secundum quod est homo, est causa resurrectionis corporum, ibi: et sicut dicitur Christus secundum formam
servi judicaturus propter causam praemissam; ita etiam dicitur suscitaturus corpora mortuorum secundum
humanitatem. Prima pars dividitur in duas: in prima determinat quod Christus in forma hominis judicabit; in
secunda quod in forma hominis gloriosa, ibi: sed cum in forma humana constet eum appariturum, quaeritur etc..
Et putant quidam Dominum descensurum in vallem josaphat in judicio. Hic determinat ea quae adventum judicis
circumstant; et circa hoc duo facit: primo determinat ea quae concomitantur judicis adventum; secundo ea quae
consequuntur, ibi: cum autem factum fuerit caelum novum et terra nova, tunc erit lux lunae sicut lux solis.
Circa primum duo facit: primo enim determinat locum adventus; secundo effectum judicis venientis, ibi:
veniente autem ad judicium Domino... Sol et luna dicuntur obscurari.
Hic est duplex quaestio. Prima est de ipso judice.
Secunda de mundi innovatione, quae judicium sequitur.
Circa primum quaeruntur quatuor: 1 utrum Christus in forma hominis sit judicaturus; 2 utrum in judicio
apparebit in figura gloriosa; 3 utrum possit apparere in natura divinitatis aliquibus sine gaudio; 4 de his quae
adventum judicis circumstant.
|a1 Articulus 1: Utrum Christus in forma servi sit judicaturus.
AG1
Ad primum sic proceditur. Videtur quod Christus in forma servi non sit judicaturus. Judicium enim auctoritatem
requirit in judicante. Sed auctoritas super vivos et mortuos est in Christo secundum quod est Deus: sic enim est
Dominus et creator omnium. Ergo in forma divinitatis judicabit.
AG2
Praeterea, in judice requiritur potestas invincibilis; unde Eccli. 7, 6: noli quaerere fieri judex, nisi valeas virtute
irrumpere iniquitates. Sed virtus invincibilis convenit Christo secundum quod est Deus. Ergo in forma divinitatis
judicabit.
AG3
Praeterea, joan. 5, 22, dicitur: pater omne judicium dedit filio, ut omnes honorificent filium sicut honorificant
patrem. Sed honor aequalis non debetur patri et filio secundum humanam naturam.
Ergo non judicabit secundum formam humanam.
AG4
Praeterea, Daniel. 7, 9, dicitur: aspiciebam donec throni positi sunt, et antiquus dierum sedit.
Throni autem judiciariam potestatem designant; antiquitas autem de Deo dicitur ratione aeternitatis; ut dicit
dionysius in Lib. De div. Nom..
Ergo secundum hoc judicare convenit filio prout est aeternus; non ergo secundum quod homo.
AG5
Praeterea, Augustinus dicit, et habetur in littera, quod per verbum filii Dei fit animarum resurrectio. Sed
judicium illud finale magis pertinet ad animam quam ad carnem. Ergo magis convenit judicare Christo
secundum quod est Deus, quam inquantum est homo.
SC1
Sed contra, joan. 5, 27, dicitur: potestatem dedit ei judicium facere, quia filius hominis est.
SC2
Praeterea, job 36, 17, dicitur: causa tua quasi impii judicata est; Glossa, a Pilato: ideo judicium causamque
recipies; Glossa, ut juste judices. Sed Christus secundum humanam naturam judicatus est a Pilato. Ergo
secundum humanam naturam judicabit.
SC3
Praeterea, ejus est judicare cujus est legem condere. Sed Christus in humana natura apparens nobis legem
evangelii dedit. Ergo et secundum eamdem naturam judicabit.
CO
Respondeo dicendum, quod judicium aliquod dominium in judicando requirit; unde Rom. 14, 4: tu quis es qui
judicas alienum servum? et ideo secundum hoc Christo competit judicare quod dominium super homines habet,
de quibus principaliter erit finale judicium. Ipse autem est noster Dominus non solum ratione creationis, quia
Dominus ipse est Deus, ipse fecit nos, et non ipsi nos, psalm. 99, 3; sed etiam ratione redemptionis, quod ei
competit secundum humanam naturam; unde Rom. 14, 9: in hoc Christus mortuus est et resurrexit, ut et vivorum
et mortuorum dominetur. Ad praemium autem vitae aeternae nobis creationis bona non sufficerent, nisi
2186

