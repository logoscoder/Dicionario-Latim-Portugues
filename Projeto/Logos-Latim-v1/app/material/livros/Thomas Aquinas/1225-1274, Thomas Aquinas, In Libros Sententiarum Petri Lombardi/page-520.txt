cujus contrarium ab astrologis dicitur. Oportet ergo ibi esse aquas, per quarum propinquitatem calor Saturni
minuatur.
AG4
Praeterea, omne continuum divisibile est in infinitum. Sed aqua aliquo modo divisa per rarefactionem ad aliquod
spatium aeris ascendit, ut quando vapores elevantur.
Ergo tantum poterit dividi quod supra caelum ascendet; et ita videtur aquas super caelum esse.
SC1
Sed contra, corpori ejusdem speciei debetur unus locus naturalis secundum numerum; unde in 3 physic. Dicitur,
quod ad eumdem locum movetur pars terrae et tota terra. Sed omnis aqua omni aquae est eadem secundum
speciem ut Philosophus dicit. Cum ergo naturalis locus hujus aquae sit sub aere et super terram, quod motus ejus
ostendit; videtur quod supra caelum locus naturalis aquae esse non possit.
SC2
Corpus continens se habet ad corpus contentum sicut totum ad partem, et sicut forma ad materiam; quia
continens invenitur habere plus de specie quam contentum; unde in 2 de gener.
Dicitur, quod species in terminis est. Sed aqua habet minus de specie quam aer et ignis, quod ejus grossities
ostendit. Ergo videtur quod nullo modo aqua naturaliter possit esse super ignem et aerem.
CO
Respondeo dicendum, quod circa hoc varia dicta sunt.
Ambrosius enim in Lib. De spiritu sancto, videtur dicere, quod per aquas quae supra caelos sunt, spiritus sanctus
intelligitur. Sed hoc magis ad analogicam expositionem pertinet quam ad litteralem, sive ad spiritum sanctum,
sive ad Angelos referatur.
Alii vero dicunt, aquas de natura hujus elementi quod apud nos est, super caelos virtute divina contineri. Sed hoc
removet Augustinus ubi supra, quia in operibus sex dierum, quibus natura instituta est, non quaeritur quid Deus
facere possit sua virtute, sed quid rerum natura patiatur. Augustinus etiam inquirendo tangit alium modum, ut
scilicet firmamentum dicatur aer iste, super quem aquae per vapores ascendunt. Sed hoc non videtur sacrae
Scripturae convenire, quae in firmamento caeli stellas positas dicit; nisi forte firmamentum aequivoce sumatur,
sicut Rabbi Moyses dicit, qui etiam hanc expositionem innuit.
Sed tamen melius possumus dicere, quod intelligatur de firmamento quod est caelum sidereum, supra quod sunt
aquae, non quidem de natura hujus aquae quae apud nos est, sed de natura quintae essentiae, habentes
similitudinem cum hac aqua, ratione cujus nomen aquae Scriptura eis attribuit, occulta per sensibilia nota
manifestans. Haec autem similitudo non potest attendi nisi secundum lucidum et diaphanum, in quibus inferiora
corpora conveniunt cum caelestibus, ut in 2 de anima dicitur. Et ideo sicut caelum empyreum dicitur quod est
simile igni in hoc quod est lucidum totum; ita etiam caelum chrystallinum vel aqueum dicitur, inquantum
convenit cum aqua in hoc quod est diaphanum, sive quod sit aliqua pars ejus lucens (sicut est in caelo sidereo,
cujus quaedam partes lucent, scilicet stellae) et aliqua pars diaphana. Huic etiam videtur consonare quod supra
dixerat Magister, quod per aquas intelligitur prima materia, de cujus subtiliori parte factae sunt aquae quae super
caelos sunt; ut sic non cogamur ponere aquas elementum supra caelos esse. Hoc autem caelum aqueum est nona
sphaera, ad quam primo reducunt astrologi motum orbis signorum communem omnibus stellis, qui est de
occidente in orientem; et iterum sphaeram decimam, ad quam reducunt motum diurnum, qui est de oriente in
occidentem.
RA1
Ad primum ergo dicendum, quod in hoc nihil auctoritati Scripturae derogatur, si diversimode exponatur,
dummodo hoc firmiter teneatur quod sacra Scriptura nihil falsum contineat. Constat tamen in Scriptura sacra
multa metaphorice tradita, quae secundum planam superficiem litterae intelligi non valent.
RA2
Ad secundum dicendum, quod non oportet esse eumdem situm partium in universo, qui est in homine; quia in
universo ordinantur corpora super nos, secundum quod minus sunt immaterialia; sed in homine, secundum quod
expedit ad conservationem vitae, et ad convenientem executionem animae: et propter hoc, illud quod est
principium vitae in homine, scilicet cor, est in medio positum, ut ab omni laesione conservetur, et vitam
proportionaliter in omnes partes corporis diffundat; sed caelum, quod propter suam impassibilitatem est
conservans non conservatum a corpore alio, est in extremo positum, quasi continens; cujus tamen motus est ut
vita quaedam natura existentibus omnibus, ut in 8 physic. Dicitur, ad similitudinem motus cordis in animali, ut
dicit Rabbi Moyses, ubi supra.
RA3
Ad tertium dicendum, quod Saturnus habet infrigidare ex propria natura, et virtute consequente speciem suam;
unde non oportet quod ad ejus infrigidationem aquae super caelos ponantur; quia si ibi essent, ipsum non
infrigidarent, cum sint de natura quintae essentiae non susceptibilis peregrinae impressionis; quod iterum si esset
possibile, magis infrigidarent stellas octavae sphaerae velut sibi propinquiores; quarum tamen quaedam
inveniuntur esse calidissimi effectus.
RA4
520

