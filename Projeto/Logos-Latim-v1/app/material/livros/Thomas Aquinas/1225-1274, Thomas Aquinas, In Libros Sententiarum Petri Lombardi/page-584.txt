Ad primum ergo dicendum, quod operatio intellectus non impeditur propter defectum corporis per se, sed per
accidens, ut dictum est, scilicet ex defectu virium a quibus intellectus accipit.
RA2
Ad secundum dicendum, quod perfectio intellectus possibilis est per receptionem objecti sui, quod est species
intelligibilis in actu. Sicut autem in objecto visus est aliquid quasi materiale, quod accipitur ex parte lucis, quae
facit visibile in potentia esse visibile in actu: ita etiam objectum intellectus quasi materialiter administratur vel
offertur a virtute imaginativa; sed in esse formali intelligibili completur ex lumine intellectus agentis, et
secundum hanc formam habet quod sit perfectio in actu intellectus possibilis: et ita non sequitur deordinatio in
partibus animae, si intellectus possibilis perficiatur per species a phantasmatibus acceptas, inquantum illustrantur
lumine intellectus agentis, quae est potentia altior quam intellectus possibilis.
RA3
Ad tertium dicendum, quod cum phantasma sit objectum intellectus possibilis, ut dictum est, secundum statum
viae, anima ad suum actum phantasmatibus indiget, non solum ut ab eis scientiam accipiat secundum motum qui
est a sensibus ad animam, sed etiam ut habitum cognitionis quam habet circa species phantasmatum, ponat
secundum motum qui est ab anima ad sensus, ut sic inspiciat in actu quod per habitum cognitionis tenet in
mente. Unde etiam dionysius dicit in epistola ad titum, quod illi qui intellectuales revelationes accipiunt, eas
quibusdam figuris circumponunt; unde laesa imaginatione per laesionem organi, ut est in phraeneticis, intellectus
impeditur ab actuali consideratione etiam eorum quae prius sciebat.
RA4
Ad quartum dicendum, quod exteriorum sensuum actus in pueris distincti sunt, sed imaginatio confusa est
propter cerebri humiditatem excedentem, et ita etiam oportet quod operatio intellectus sit confusa: non enim
intellectus immediate ab exterioribus sensibus accipit, sed ab interioribus.
RA5
Ad quintum dicendum, quod alia animalia non prosequuntur conveniens et fugiunt nocivum per rationis
deliberationem, sed per naturalem instinctum aestimativae virtutis: et talis naturalis instinctus est etiam in pueris;
unde etiam mamillas accipiunt, et alia eis convenientia, etiam sine hoc quod ab aliis doceantur.
|a3 Articulus 3: Utrum in statu innocentiae pueri nascerentur in gratia.
AG1
Ad tertium sic proceditur. Videtur quod in statu innocentiae pueri in gratia nascerentur. Quia secundum
considerationem Philosophi, sicut se habet propositum in proposito, ita et oppositum in opposito. Sed homo
corruptus per peccatum transmisit peccatum in posteros.
Ergo etiam et gratiam et justitiam quam habuit, in posteros transmisisset.
AG2
Praeterea, bonum est potentius quam malum: quia malum non agit nisi virtute boni, ut dicit dionysius. Si ergo
malum primi hominis adeo fuit potens ut totum humanum genus inficeret, multo amplius ejus gratia totum
humanum genus justificasset.
AG3
Praeterea, Adam non solum sibi, sed etiam nobis demeruit: quia per unum hominem peccatum et mors in
mundum intravit, Rom. 5. Sed meritum et demeritum ab eadem potentia procedunt.
Ergo et ipse, si perstitisset, omnibus mereri potuisset; et ita omnes per ejus meritum primam gratiam consecuti
fuissent.
AG4
Praeterea, impossibile est esse poenam sine culpa. Sed poena peccati originalis est carentia visionis divinae. Ergo
cum in statu innocentiae homines sine peccato originali nati fuissent, habuissent meritum visionis divinae. Sed
hoc non potest haberi nisi per gratiam. Ergo nati fuissent in justitia gratuita.
AG5
Praeterea, homo per peccatum necessitatem peccandi incurrit. Ergo si perstitisset, in justitia confirmatus fuisset.
Sed secundum Anselmum, oportuit ut qualis ipse fuit, tales etiam filios genuisset.
Ergo et omnes in justitia confirmati fuissent mox a nativitate sua, ut peccare non possent.
SC1
Sed contra, illud quod infunditur immediate a Deo, ut anima rationalis, non transfunditur a parentibus.
Sed gratia est hujusmodi, ut in 1 libro probatum est, dist. 14. Ergo gratiam vel justitiam in posteros non
transfudisset.
SC2
Praeterea, Hugo de sancto victore dicit quod homo si perstitisset, generasset filios sine peccato, sed tamen non
necessario paternae haeredes justitiae; et ita videtur quod justitiam vel gratiam non transfudisset.
CO
Respondeo dicendum, quod, sicut dicit Philosophus in 2 de generat., in generatione est quaedam circulatio, quae
tamen non redit in idem numero, sed ad idem specie: homo enim generat hominem, non socrates socratem; et
584

