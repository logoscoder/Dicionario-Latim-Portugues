essentia animae potentiarum; sed postea quando solvuntur potentiae, perfectis organis, effluunt virtutes in ipsa ab
ipsa essentia animae. Sed hoc pro tanto esse non potest, quia tunc si puer in furiam verteretur antequam ad
perfectam aetatem veniret, nunquam in ipso potentiae solverentur, et ita nunquam virtutes explicite haberet: et
praeterea quod potentiae sint ligatae aliquo impedimento, non impedit habitum, sed actum: quia dormientes et
vinolenti habitus habent, sed ligatos.
Et ideo alii dicunt, et melius, quod pueris in baptismo dantur gratia et virtutes; sed habitus illi ligati sunt propter
pueritiam, sicut in dormiente propter somnum: sed pueritia discedente inclinant ad bene operandum, nisi aliquis
spiritui sancto resistat.
RA1
Ad primum ergo dicendum, quod Augustinus loquitur de fide et voluntate actuali, quae in pueris esse non potest.
RA2
Ad secundum dicendum, quod quamvis agens principale sit immobile, tamen agens instrumentale non eodem
modo se habet nunc et prius ad puerum: quia nunc adhibetur sibi baptismus, non autem prius. Tamen etiam sine
aliqua mutabilitate sui Deus alicui puero posset gratiam conferre, etiam sine adhibitione sacramenti, si ab aeterno
disposuisset se ei daturum, sicut patet de sanctificatis in utero.
RA3
Ad tertium dicendum, quod duplex est actus virtutum. Unus primus, qui est perficere animam et potentias ejus;
et hunc actum etiam pueri habent.
Alius est secundus, qui est operari cum electione; et hunc actum non semper habent: quia earum operationes sunt
voluntariae, et voluntas non habet necesse semper agere, etiam in adultis.
RA4
Ad quartum dicendum, quod habitus facit habilem ad actum tollendo inhabilitatem quae est ex imperfectione
potentiae, non autem tollit inhabilitatem quae est ex parte corporis, sicut patet in dormientibus.
Articulus 2B
AG1
Ulterius. Videtur quod in adultis virtutes per baptismum non augeantur. Augmentum enim virtutum est per
meritum: quia secundum Augustinum, caritas meretur augeri, ut aucta mereatur et perfici. Sed in baptismo non
operatur meritum baptizati quantum ad opus operatum. Ergo ex opere operato virtutes in baptismo non augentur.
AG2
Praeterea, cibus corporalis in eo qui jam pervenit ad quantitatem determinatam, non facit augmentum. Sed potest
esse quod aliquis ante baptismum perveniat ad quantitatem gratiae baptismalis quam puer recipit, in quo nullum
est impedimentum.
Ergo baptismus nihil supra gratiam adjiciet.
SC1
Sed contra, super illud Psal. 22: super aquam refectionis educavit me, dicit Glossa: per augmentum virtutis et
bonae operationis educavit in baptismo. Ergo baptismus auget virtutes habentibus.
CO
Ad secundam quaestionem dicendum, quod per easdem causas virtus generatur et augetur, ut dicit Philosophus
in 2 ethic.; et ideo, quia baptismi est conferre virtutem et gratiam non habentibus, oportet quod in habentibus
augeat.
RA1
Ad primum ergo dicendum, quod in baptismo quamvis non operetur meritum baptizati, operatur ibi tamen
meritum Christi, quod est efficacius.
RA2
Ad secundum dicendum, quod gratia non habet aliquem determinatum terminum ad quem pertingat, vel ultra
quem procedere non possit, sicut est de quantitate animalis; et ideo non est simile.
Articulus 2C
AG1
Ulterius. Videtur quod baptismi effectus non sit illuminatio. Quia illuminatio ad doctrinam pertinet.
Sed doctrina fidei est per catechismum, qui praecedit baptismum. Ergo non est actus baptismi.
AG2
Praeterea, illuminatio contra ignorantiam ordinatur. Sed secundum quosdam baptismus non ordinatur contra
ignorantiam, sed magis ordo. Ergo illuminatio non est effectus baptismi, sed magis ordinis.
SC1
Sed contra est quod Damascenus, ponit inter effectus baptismi illuminationem, ut patet ex ejus definitione in
praecedenti dist. Inducta.
CO

1420

