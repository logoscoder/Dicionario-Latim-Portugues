RA1
Ad primum ergo dicendum, quod non est perplexus ut necessitatem peccandi habeat: quia potest peccatum
dimittere, vel officium resignare ex quo obligabatur ad executionem ordinis.
RA2
Ad secundum dicendum, quod jus naturae est indispensabile. Hoc autem est de jure naturali ut homo sancta
sancte pertractet; unde contra hoc nullus potest dispensare.
RA3
Ad tertium dicendum, quod quamdiu minister ecclesiae qui est in mortali, ab ecclesia sustinetur, ab eo
sacramenta recipere ejus subditus debet, quia ad hoc est ei obligatus; sed tamen praeter necessitatis articulum
non esset tutum quod eum induceret ad aliquid sui ordinis exequendum, durante tali conscientia quod ille in
peccato mortali esset; quam tamen deponere posset, quia in instanti homo a divina gratia emendatur.
RA4
Ad quartum dicendum, quod quandocumque exhibet se in aliquo actu ut ministrum ecclesiae, mortaliter peccat;
et toties mortaliter peccat, quoties hujusmodi actum facit: quia, ut dicit dionysius, immundis nec symbola, idest
sacramentalia signa, tangere fas est; unde quando tangunt res sacras, quasi suo officio utentes, peccant mortaliter.
Secus autem esset, si in aliqua necessitate aliquod sacrum contingeret vel exequeretur, in illo casu in quo etiam
laicis liceret, sicut si baptizaret in articulo necessitatis, vel si corpus Christi in terra projectum colligeret.

|+d24.q2 Distinctio 24, Quaestio 2
|a0 Prologus
Deinde quaeritur de distinctione ordinum; et circa hoc quaeruntur tria: 1 de distinctione eorum; 2 de actibus
singulorum; 3 quando imprimatur character in singulis ordinibus.
|a1 Articulus 1: Utrum debeant plures ordines distingui.
Articulus 1A
AG1
Ad primum sic proceditur. Videtur quod non debeant plures ordines distingui. Quanto enim aliqua virtus est
major, tanto minus est multiplicata.
Sed hoc sacramentum est dignius aliis sacramentis, inquantum constituit suscipientes in aliquo gradu super alios.
Cum ergo alia sacramenta non distinguantur in plura quae recipiant praedicationem totius, nec hoc sacramentum
debet distingui in plures ordines.
AG2
Praeterea, si dividitur; aut est divisio totius in partes integrales, aut in partes subjectivas. Non in partes integrales:
quia sic non reciperent praedicationem totius. Ergo est divisio in partes subjectivas.
Sed partes subjectivae recipiunt in plurali praedicationem generis remoti sicut generis proximi; sicut homo et
asinus sunt plura animalia, et plura corpora animata. Ergo et sacerdotium et diaconatus sicut sunt plures ordines;
ita et plura sacramenta, cum sacramentum sit quasi genus ad ordines.
AG3
Praeterea, secundum Philosophum in 8 ethic., regimen quo unus tantum principatur, est nobilius regimen
communitatis quam aristocratia qua diversi in diversis officiis constituuntur.
Sed regimen ecclesiae debet esse nobilissimum.
Ergo non deberet esse in ecclesia distinctio ordinum ad diversos actus; sed tota potestas deberet apud unum
residere; et sic deberet esse tantum unus ordo.
SC1
Sed contra, ecclesia est corpus Christi mysticum, simile corpori naturali, secundum apostolum.
Sed in corpore naturali sunt diversa membrorum officia. Ergo et in ecclesia debent esse diversi ordines.
SC2
Praeterea, ministerium novi testamenti est dignius quam ministerium veteris, ut patet 2 corinth. 3. Sed in veteri
testamento non solum sacerdotes, sed etiam ministri eorum Levitae sanctificabantur.
Ergo et in novo testamento debent consecrari per ordinis sacramentum non solum sacerdotes, sed etiam ministri
eorum; et ita oportet quod sint plures ordines.
CO
Respondeo dicendum ad primam quaestionem, quod ordinum multitudo inducta est in ecclesia propter tria.
Primo propter sapientiam Dei commendandam, quae in distinctione ordinata rerum maxime relucet tam in
naturalibus quam in spiritualibus; quod significatur in hoc quod regina Saba videns ordinem ministrantium
Salomoni non habebat ultra spiritum, deficiens in admiratione sapientiae ipsius.
1865

