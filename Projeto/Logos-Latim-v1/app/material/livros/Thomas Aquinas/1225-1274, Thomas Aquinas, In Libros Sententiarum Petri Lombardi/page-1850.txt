AG2
Praeterea, hoc sacramentum est exeuntium sicut baptismus intrantium. Sed omnibus intrantibus baptismus datur.
Ergo omnibus exeuntibus debet dari hoc sacramentum. Sed quandoque illi qui sunt in propinquo exitus, sunt
sani, sicut illi qui decapitandi sunt. Ergo talibus debet hoc sacramentum dari.
SC1
Sed contra est quod dicitur Jacob. 5, 14: infirmatur quis in vobis etc.. Ergo solis infirmis competit.
CO
Respondeo dicendum ad primam quaestionem, quod hoc sacramentum est quaedam spiritualis curatio, ut prius
dictum est, quae quidem per quemdam corporalis curationis modum significatur; et ideo illis quibus corporalis
curatio non competit, scilicet sanis, non debet sacramentum conferri.
RA1
Ad primum ergo dicendum, quod quamvis spiritualis sanitas sit principalis effectus hujus sacramenti, tamen
oportet quod per curationem corporalem significetur curatio spiritualis, etiam si corporalis sanatio non sequatur;
et ideo solum illis hoc sacramento sanitas spiritualis dari potest quibus curatio corporalis competit, scilicet
infirmis; sicut ille solus potest baptismum suscipere qui potest corporalis ablutionis esse particeps; non autem
puer in ventre matris existens.
RA2
Ad secundum dicendum, quod baptismus etiam non est nisi illorum intrantium qui corporali ablutioni subjici
possunt; et ideo hoc sacramentum illorum tantum exeuntium est quibus corporalis curatio competit.
Articulus 2B
AG1
Ulterius. Videtur quod in qualibet infirmitate hoc sacramentum dari debeat. Quia Jacob. 5 ubi hoc sacramentum
traditur, nulla infirmitas determinatur.
Ergo in omnibus infirmitatibus debet hoc sacramentum conferri.
AG2
Praeterea, quanto remedium est dignius, tanto debet esse generalius. Sed hoc sacramentum est dignius quam
medicina corporalis. Cum ergo medicina corporalis omnibus infirmis detur, videtur quod etiam hoc
sacramentum.
SC1
Sed contra, hoc sacramentum dicitur ab omnibus extremae unctionis. Sed non omnis infirmitas ad extremum
vitae perducit, cum quaedam infirmitates sint causae longioris vitae, ut dicit Philosophus.
Ergo non omnibus infirmantibus debet hoc sacramentum dari.
CO
Ad secundam quaestionem dicendum, quod hoc sacramentum est ultimum remedium quod ecclesia potest
conferre, quasi immediate disponens ad gloriam; et ideo illis tantum infirmantibus debet exhiberi qui sunt in
statu exeuntium, propter hoc quod aegritudo nata est mortem inducere, et de periculo timetur.
RA1
Ad primum ergo dicendum, quod quaelibet infirmitas augmentata potest mortem inducere; et ideo si genera
infirmitatum pensantur, in qualibet aegritudine potest dari hoc sacramentum, quia apostolus non determinat
infirmitatem aliquam; sed si pensetur infirmitatis modus et status, non semper debet infirmantibus hoc
sacramentum dari.
RA2
Ad secundum dicendum, quod medicina corporalis habet pro principali effectu sanitatem corporalem, qua omnes
infirmi in quolibet statu indigent: sed hoc sacramentum habet pro principali effectu illam sospitatem quae
exeuntibus et iter ad gloriam agentibus est necessaria; et ideo non est simile.
Articulus 2C
AG1
Ulterius. Videtur quod furiosis et amentibus hoc sacramentum dari debeat. Quia tales aegritudines sunt
periculosissimae, et cito ad mortem disponunt. Sed periculo debet adhiberi remedium.
Ergo hoc sacramentum, quod est in remedium infirmitatis humanae, debet talibus conferri.
AG2
Praeterea, dignius sacramentum est baptismus quam istud. Sed baptismus datur furiosis, ut supra dictum est.
Ergo et hoc sacramentum eis debet dari.
SC1
Sed contra, hoc sacramentum non est dandum nisi recognoscentibus ipsum. Sed tales non sunt furiosi et amentes.
Ergo eis dari non debet.
CO

1850

