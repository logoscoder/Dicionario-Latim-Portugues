Ad rationem autem imaginis requiritur similitudo et aequalitas, ut dictum est, art. 1 hujus quaest..
Et ideo alii dicunt, quod impossibile est unius rei esse plures imagines immediate ducentes in illam, nisi per
materiam divisas; nec etiam e contrario est possibile quod idem sit imago plurium; et ideo, cum patris imago sit
filius, non potest etiam esse imago spiritus sanctus: quia sic plures essent imagines unius. Nec item potest esse
quod spiritus sanctus sit imago patris et filii: quia sic idem esset imago immediata plurium. Istud etiam non
videtur conveniens propter duo: primo, quia spiritus sanctus refertur ad patrem et filium ut ad unum principium;
unde posset esse imago eorum ut sunt unum principium ejus, sicut homo est imago totius trinitatis. Secundo,
quia non est major ratio quare non possunt esse unius plures imagines quam unius plures similes vel aequales;
hoc enim convenit in divinis, scilicet quod plures sint similes vel aequales unius, non per divisionem materiae,
sed per distinctionem relationum.
Et ideo dicendum cum aliis, quod quamvis diversitas rationis attributorum non sufficiat ad distinctionem realem
processionum, tamen sufficit ad diversas notiones eorum, ut supra, 13 dist., quaest. 1, art. 3, dictum est: et ideo
quamvis spiritus sanctus sua processione accipiat naturam; quia tamen sua processio non est per modum naturae,
non dicitur nec est generatio quia generatio est processio per modum naturae; et per consequens non dicitur
filius. Ita etiam dico quod filius ex ratione processionis suae habet quod sit imago, et inquantum procedit ut
filius, quia filius dicitur ex hoc quod habet naturam patris; et inquantum procedit ut verbum, quia verbum, ut
dictum est, dist. 27, quaest. 2, art. 1, est quaedam similitudo in intellectu ipsius rei intellectae.
Sed spiritus sanctus non habet hoc ex ratione suae processionis, quia procedit ut amor; et ideo sicut non dicitur
filius, quamvis accipiat sua processione naturam patris; ita nec imago, quamvis habeat similitudinem ad patrem.
RA1
Ad primum igitur dicendum, quod Damascenus large accipit imaginem pro quacumque similitudine.
RA2
Ad secundum dicendum, quod quamvis spiritus sanctus imitetur patrem, non tamen habet ex ratione suae
processionis ut imago dicatur; et ideo non dicitur imago sicut non dicitur filius.
RA3
Ad tertium dicendum, quod identitas rei in divinis non praejudicat distinctioni secundum rationem in veritate
attributorum; et ideo quamvis sapientia, inquantum est divina, sit essentia, nihilominus manet ibi propria ratio
sapientiae praeter rationem essentiae, et similiter ratio voluntatis praeter rationem naturae et intellectus; et
propter hoc etiam remanet distinctio in processionibus quae sunt per modum voluntatis et intellectus et naturae,
ad minus secundum rationem; et diversitas rationum causat diversitatem nominum; unde illa nomina nunquam
concurrerent in idem, nisi rationes in eadem re fundarentur; et quia processio per modum voluntatis et naturae
non eidem competit in divinis, ideo nec nomina se consequuntur quae proprias rationes processionum
demonstrant.
RA4
Ad quartum dicendum, quod quamvis nomen imaginis sit impositum ab aequalitate et similitudine, tamen est
impositum ad significandum rem cui ex modo suae productionis competit similitudo et aequalitas; et ideo non
oportet quod dicatur absolute similis et aequalis nisi ex modo suae processionis hoc habeat quod etiam imago
proprie et absolute dicatur.
EX
Quibusdam videtur quod pater solus debeat dici non genitus. Sciendum, quod utraque opinio secundum aliquid
verum dicit. Si enim accipiatur non genitus prout dicit negationem absolute, tunc non convenit patri tantum, nec
est idem quod ingenitus, quod importat negationem per modum privationis, prout ingenitus proprie accipitur. Si
autem dicat negationem in genere principii, sic est idem quod ingenitus, et tantum patri convenit; et sic procedit
prima opinio.
Sed si transponas, ut dicas: aliud est patrem esse, aliud filium esse, variatur intelligentia. Ratio dicti est, quia esse
dicitur dupliciter: scilicet prout significat veritatem compositionis, et secundum quod significat actum essentiae.
Quando ergo dicitur, aliud est patrem esse, aliud est filium esse, ita quod ly esse sit praedicatum dicti;
significatur esse quod est accidens essentiae; unde falsa est; quia sicut una est essentia trium, ita et unum esse.
Cum autem dicitur: aliud est esse patrem, aliud filium esse, ita quod ly patrem praedicetur in dicto inesse;
significatur veritas compositionis, et secundum hoc pater eo est pater quo verum est ipsum dici patrem, scilicet
paternitate, et non essentia.
Et quia alio Deus dicitur pater, scilicet paternitate, et alio filius, scilicet filiatione; ideo conceditur quod aliud est
esse patrem et aliud esse filium, secundum quod ly aliud dicit alietatem notionis, et non alietatem essentiae.

|+d29.q1 Distinctio 29, Quaestio 1
|a0 Prologus

246

