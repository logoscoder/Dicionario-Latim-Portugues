quantum ad articulorum explicationem semper magis et magis crevit secundum propinquitatem temporis gratiae,
ut 3 Lib., dist. 25, dictum est; et secundum hoc oportuit sacramenta magis ac magis determinari.
Et propter hoc, quia in Abraham fides primo habuit quasi notabilem quantitatem, ut propter fidei religionem ab
aliis separaretur (unde et pater fidei dicitur), ideo sibi signaculum, sive sacramentum fidei, determinatum fuit,
scilicet circumcisio.
Et quia tempore Moysi jam fides ad tantam quantitatem devenerat ut non solum in uno homine refulgeret, vel in
familia; sed in una tota gente, populo Dei multiplicato; ideo oportuit et legem dari, quae non nisi populo ferri
potest (unde legis positio est pars politicae, non oeconomicae vel monasticae) et sacramenta in speciali
determinari et multiplicari; et propter hoc necessarium fuit in lege Moysi determinari sacrificia, oblationes, et
decimas, quantum ad omnes singulares circumstantias, et matrimonia ordinari, et poenitentiae satisfactiones
distingui.
RA1
Ad primum ergo dicendum, quod quamvis oblatio melchisedech perfectissime repraesentaret nostrum
sacrificium quantum ad materiam, tamen etiam oportuit multas alias circumstantias repraesentari, sicut modum
sumendi, et passionem Christi, cujus est memoriale, quae explicite significantur per agnum paschalem, et per alia
legis sacramenta.
RA2
Ad secundum dicendum, quod quamvis non sit facta melioratio per sacramenta veteris legis quantum ad alium
effectum in genere, scilicet causare; facta est tamen quantum ad eumdem effectum qui est significare, inquantum
expressius et pluribus modis futura gratiae significabantur sacramenta.
Articulus 2E
AG1
Ulterius. Videtur quod in lege nova non debuerunt aliqua sacramenta remanere. Veniente enim veritate cessat
figura. Sed gratia et veritas jam per Christum Jesum facta est, joan. 1. Non ergo indigemus sacramentis gratiam
ipsius et veritatem signantibus.
AG2
Praeterea, apostolus Galat. 3, dicit, quod antiqui patres erant sub elementis mundi servientes, sicut pueri sub
paedagogo usque ad praefinitum tempus a patre. Sed tempus plenitudinis est tempus incarnationis, ut ibidem
dicitur. Ergo cum sacramentum sit materiale elementum, videtur quod ex tunc non debuerimus sub sacramentis
salutem quaerere.
SC1
Sed contra, quando est tempus medicandi, tunc magis necessariae sunt medicinae. Sed tempus aptissimum
spirituali medicationi est tempus gratiae; unde in Psal. 101, tempus miserendi, annus benignitatis Dei dicitur.
Ergo in statu gratiae maxime necessaria sunt sacramenta, quae sunt medicinae quaedam.
CO
Ad quintam quaestionem dicendum, quod eadem fides est modernorum et antiquorum, ut Augustinus dicit, quia
quem illi credebant venturum, nos credimus jam venisse; et ideo cum sacramenta fidei correspondeant, sicut
protestationes ipsius, et ab ea virtutem habentia, oportet quod sicut antiqui patres redemptionis Christi participes
effecti sunt per sacramenta quae erant signa futuri ita et in nos redemptio ejus perveniat mediantibus aliquibus
sacramentis significantibus quod jam factum est, quae sunt sacramenta novae legis.
RA1
Ad primum ergo dicendum, quod, sicut dicit dionysius in eccles. Hier., status novae legis medius est inter statum
veteris legis et statum caelestis patriae; et ideo etiam ea quae sunt novae legis, et sunt veritas respectu signorum
veteris legis, et sunt figurae respectu manifestae et plenae cognitionis veritatis, quae erit in patria; et ideo adhuc
oportet in nova lege quod maneant aliquae figurae, quae scilicet in patria, ubi erit plenaria perceptio veritatis,
omnes cessabunt.
RA2
Ad secundum dicendum, quod sacramenta legalia gratiam non continebant; et ideo apostolus ibidem nominat ea
egena et vacua; et propter hoc qui eis subdebantur, erant sub elementis pure corporalibus.
Sed non est simile de sacramentis quae gratiam invisibilem continent.
|a3 Articulus 3: Utrum sacramenta consistant in verbis et rebus.
AG1
Ad tertium sic proceditur. Videtur quod sacramenta non consistant in verbis et rebus. Sacramentum enim est
aliquid unum. Sed ex duobus quae non sunt conjuncta, non potest aliquid unum fieri, nec unum potest esse forma
alterius. Cum ergo verba et res sint omnino separata, videtur quod ex eis non possit constare sacramentum, ut
habeat pro forma verba, et res pro materia.
AG2
Praeterea, sicut in sacramentis requiruntur verba, ita et facta quaedam, ut dicit Hugo de sancto victore.
1353

