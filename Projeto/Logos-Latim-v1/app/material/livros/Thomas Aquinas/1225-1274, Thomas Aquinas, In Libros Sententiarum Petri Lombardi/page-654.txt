solvat, quodammodo praemium ante meritum accipit; quod etiam magis patet in eo qui prius accipit praemium
laboris sui quam laborem impendat in obsequium alicujus. In justitia autem distributiva hoc non potest accidere,
eo quod ibi praemium redditur secundum gradum et dignitatem personae; et ideo secundum illud quod praecedit
meritum, oportet quod praemium attendatur, ex quo quidam constituitur in tali dignitate. Unde cum gratia per
modum justitiae distributivae diversis hominibus a Deo detur, non potest esse quod aliquis ex sequentibus
actibus mereatur gratiam prius acceptam.
RA3
Ad tertium dicendum, quod qui sic orat, non meretur sibi gratiam restitui post amissionem: quia per sequens
peccatum oratio praecedens mortificatur, sicut et alia bona merita; nec oratio efficax est ad petendum, quia non
instanter orat, sed orationem peccando interrumpit.
RA4
Ad quartum dicendum, quod indignum potest sumi dupliciter. Vel negative tantum; et sic Deus dat gratiam
indignis, quia his qui non sunt sufficienter ad hoc digni, sed tamen habent aliquam dispositionem ad
recipiendum, ex quo dicuntur quodammodo ex congruo gratiam mereri; nec ex hoc sequitur quod sit injustus, sed
liberalis. Vel sumitur contrarie, ut dicantur indigni qui habent voluntatem resistentem gratiae; et talibus gratiam
non infundit, quia ad virtutem non cogit, ut Damascenus dicit.
RA5
Ad quintum dicendum, quod potentia materiae est proportionata ad receptionem formae; ideo dispositiones
ipsius et habilitates convenienter possunt merita nominari. Sed gratia excedit omnem proportionem naturae; unde
actus naturales non possunt merita respectu gratiae dici, sed dispositiones remotae tantum.
|a5 Articulus 5: Utrum aliquis possit mereri augmentum gratiae.
AG1
Ad quintum sic proceditur. Videtur quod aliquis non possit gratiae augmentum mereri. Efficacia enim merendi
attenditur secundum quantitatem radicis. Sed si aliquis per actum minoris gratiae majorem gratiam meretur,
efficacia merendi excederet radicem gratiae. Ergo non contingit augmentum gratiae mereri.
AG2
Praeterea, quilibet actus meritorius meretur hoc quod sub merito cadit. Si ergo contingit augmentum gratiae
mereri, sequitur quod quolibet actu meritorio gratia augmentabitur; quod falsum est.
AG3
Praeterea, ex eisdem principiis ex quibus aliquid innascitur, et augmentatur. Cum igitur principium gratiae sub
merito non cadat, videtur quod nec augmentum ejus.
AG4
Praeterea, nullus meretur illud quod est in ejus potestate. Sed in potestate habentis gratiam est ut non tantum in
eo quod est persistat, sed ut in melius proficiat. Ergo ipsum profectum gratiae non contingit mereri.
AG5
Praeterea, actus remuneratus non expectat ulterius praemium. Sed si contingeret augmentum gratiae mereri,
gratia augmentata actus ille remuneratus foret. Ergo ei ulterius praemium non deberetur, quod est inconveniens.
SC1
Sed contra est, quod Augustinus dicit, quod gratia meretur augeri ut aucta mereatur et perfici; et ita augmentum
gratiae sub merito cadit.
SC2
Praeterea, magis est gratiam perfici quam gratiam augeri. Sed gloria cadit sub merito, quae nihil aliud est quam
perfecta gratia. Ergo et augmentum gratiae sub merito cadit.
CO
Respondeo dicendum, quod sicut culpae redditur duplex poena: una quae comitatur ipsam culpam, ut
conscientiae remorsus, et hujusmodi, secundum quod Augustinus dicit in Lib. 1 confess., quod inordinatus
animus sibi ipsi est poena; alia quae infligitur exterius a judice Deo vel homine: ita etiam duplex est praemium
respondens merito: unum quod comitatur ipsum actum meritorium, ut ipsa delectatio boni operis, et similia;
aliud quod pro bono opere redditur a Deo vel homine, ut vita aeterna et quidquid hoc modo redditur. Ad hoc
autem duplex praemium diversimode actus meritorius ordinatur: quia ad primum praemium est proportionatus
secundum formam suam: verbi gratia, ex hoc ipso quod est actus ab habitu perfecto procedens, delectabilis est;
unde in principium actus reducitur sicut in causam: sed ad praemium quod exterius redditur, ordinatur secundum
proportionem dignitatis tantum; ut qui tantum meruit, tantum remuneretur in quocumque bono, et qui tantum
peccavit tantum puniatur. Secundum hoc ergo dico quod per actum meritorium contingit mereri augmentum
gratiae sicut praemium concomitans naturam actus meritorii, cum naturale sit ut omnis actus possit in
acquisitionem vel augmentum similis habitus vel effective vel dispositive.
RA1
Ad primum ergo dicendum, quod quamvis praemium quod quis meretur, sit majus quam gratia qua meretur, non
tamen sequitur quod sit major efficacia merendi in actu quam exigat gratia informans actum. Constat enim quod
654

