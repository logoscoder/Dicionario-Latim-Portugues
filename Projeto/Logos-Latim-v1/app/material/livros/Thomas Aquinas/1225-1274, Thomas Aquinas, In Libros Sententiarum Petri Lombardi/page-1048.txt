Praeterea, ab eo qui aliquid usurpavit, non oportet quod suum est emere, sed violenter auferre, si facultas adsit.
Sed Christo nos liberandi de potestate diaboli facultas non defuit. Ergo non liberavit nos per modum emptionis.
SC1
Sed contra, apocal., 5, 9, dicitur de Christo: redemisti nos Deo in sanguine tuo. Ergo ipse est redemptor.
SC2
Praeterea, ubicumque est aliqua commutatio, ibi videtur emptio. Sed in passione Christi fuit quaedam
commutatio: quia accepit mortem, et largitus est vitam. Ergo fuit ibi emptio.
CO
Respondeo dicendum ad primam quaestionem, quod per peccatum primi parentis totum humanum genus
alienatum erat a Deo, ut dicitur Ephes. 2, non quidem a potestate Dei, sed a visione faciei Dei, ad quam filii et
domestici admittuntur; et iterum in potestatem diaboli usurpantis deveneramus, cui consentiendo homo se
subdiderat, quantum in ipso erat, quamvis de jure non posset: quia suus non erat, sed alterius. Et ideo per suam
passionem Christus duo fecit: liberavit enim nos a potestate hostis, vincendo ipsum per contraria eorum quibus
hominem vicerat, scilicet humilitatem, obedientiam, et austeritatem poenae, quae delectationi cibi vetiti
opponitur: et iterum, satisfaciendo pro culpa, Deo conjunxit, et domesticos Dei et filios fecit. Unde ista liberatio
duas rationes habuit emptionis: inquantum enim a potestate diaboli eripuit, dicitur nos redemisse, sicut rex
regnum occupatum ab adversario, per laborem certaminis redimit; inquantum vero Deum nobis placavit, dicitur
nos redemisse, sicut pretium solvens suae satisfactionis pro nobis, ut a poena et a peccato liberemur.
RA1
Ad primum ergo dicendum, quod iteratio importata per praepositionem, non refertur ad actum emptionis, quasi
alias empti fuerimus; sed ad terminum actus, quia alias sui fueramus in statu innocentiae.
Emere enim est aliquid suum facere.
Vel dicendum, quod dicitur redemptio habito respectu ad illam venditionem qua nos diabolo per consensum
peccati vendideramus; a qua venditione haec emptio secunda est.
RA2
Ad secundum dicendum, quod pretium sanguinis sui non diabolo, sed Deo obtulit, ut pro nobis satisfaceret. A
diabolo autem nos per victoriam suae passionis eripuit, ut dictum est.
RA3
Ad tertium dicendum, quod quamvis diabolus nos injuste usurpaverit, nos tamen in ejus potestatem devenimus
ex quo ab eo victi sumus: et ideo oportuit etiam ut ipse vinceretur per contraria eorum quibus vicit: non enim
violenter vicit, sed ad peccatum fraudulenter inducens.
Articulus 4B
AG1
Ulterius. Videtur quod non solus filius sit dicendus redemptor. Ejus enim est redimere cujus est pretium dare.
Sed Deus pater dedit nobis filium in pretium redemptionis: Galat. 4, 4: misit Deus filium suum... Factum sub
lege, ut eos qui sub lege erant redimeret. Ergo Deus pater redemit.
AG2
Praeterea, ejus est redimere ab hoste cujus est hostem vincere. Sed Christus per potentiam quam habet simul cum
patre, hostem, qui nos detinebat vicit. Ergo pater nos redemit.
AG3
Praeterea, omne nomen significans effectum in creatura, est commune toti trinitati. Sed redemptor est hujusmodi.
Ergo etc..
SC1
Sed contra, redempti sumus per passionem Christi: 1 Petr. 1, 18: redempti estis pretioso sanguine agni. Sed solus
filius passus est. Ergo solus filius nos redemit.
SC2
Praeterea, ad hoc incarnatus est, ut nos redimeret.
Solus autem filius incarnatus est. Ergo ipse est redemptor.
CO
Ad secundam quaestionem dicendum, quod effectus redemptionis potest attribui causae proximae, et causae
remotae. Si attribuatur causae proximae, sic Christus nos redimit per ea quae in humana natura fecit et sustinuit;
quibus et patri satisfecit pro omnibus hominibus, et hostem vicit, ejus tentationibus resistendo. Si autem referatur
ad causam primam et remotam, sic attribuitur toti trinitati, inquantum tota trinitas acceptavit nostram
redemptionem, et filium dedit nobis redemptorem, inquantum per virtutem divinitatis habuit passio efficaciam ad
satisfaciendum pro toto genere humano.
Sed quia ille proprie dicitur emere qui emptionis pretium solvit, magis quam ille qui emptorem mittit; ideo
proprie loquendo dicitur Christus tantum redemptor; quamvis etiam tota trinitas possit dici redemptor.
RA
Et per hoc patet solutio ad utramque partem.
1048

