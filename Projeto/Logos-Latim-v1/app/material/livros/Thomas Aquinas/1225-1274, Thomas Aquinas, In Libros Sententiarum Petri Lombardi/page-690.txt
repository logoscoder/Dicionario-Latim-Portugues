RA4
Ad quartum dicendum, quod illa infectio quae est in semine, sicut non habet rationem culpae, proprie loquendo,
ante infusionem animae, ita nec poenae: oportet enim esse idem subjectum culpae et poenae; et ideo sicut in
rebus irrationalibus non proprie est poena, quae de se ordinem ad culpam habet, ita etiam nec in semine poena
potest esse; sed est defectus quidam, inquantum similitudo naturae generantis in semine virtualiter manet, per
modum etiam quo lepra in semine leprosi non est aegritudo. Si tamen poena esset, posset esse causa culpae, non
inquantum hujusmodi, sed secundum quod ex culpa causatur: virtus enim causae manet in effectu; unde quia per
peccatum primi hominis ista infectio consecuta est in tota natura humana, ideo ubi invenitur subjectum
susceptivum culpae, habet rationem culpae in actu, sicut in puero jam nato; ubi vero hoc non invenitur, manet in
tali infectione virtus culpae, ut sic causa culpae esse possit.
RA5
Ad quintum dicendum, quod cum peccatum originale, per se loquendo, sit naturae vitium, non potest causari per
id quod est personae per se, sed solum per id quod naturae debetur. Conservatio autem conjunctionis corporis ad
animam, pertinet specialiter ad esse hujusmodi personae in natura humana subsistentis; et ideo talis conjunctio
infectionem originalis peccati non facit in anima, nisi adjungatur aliquid quod per se ad naturam pertineat; et hoc
est actus generationis, qui per se naturae conservandae debetur: et ideo ex concupiscentia quae remanet post
baptismum non inficitur iterato anima illius qui baptizatus est, sed per generationem in filium suum traducitur, ut
in originali nascatur.
|a2 Articulus 2: Utrum sit necesse omnes homines nasci in peccato originali.
AG1
Ad secundum sic proceditur. Videtur quod non sit necesse omnes homines in peccato originali nasci. Baptismus
enim reddit regeneratis per ipsum, hoc quod per Adam perditum fuit; quia donum Christi excedit delictum Adae,
ut dicitur Rom. 5. Sed si Adam non peccasset, homines in peccato originali filios non generassent. Ergo et
homines baptizati in filios peccatum originale non transmittunt.
AG2
Praeterea, mors est poena originali peccato debita. Ergo ubi non erit mors, ibi non erit originale.
Sed Hieronymus ponit quosdam in fine mundi non morituros. Ergo videtur quod illi in originali non nascantur.
AG3
Praeterea, sicut Deus ex costa viri mulierem formavit, ita etiam potens est nunc ex digito hominis, vel alio
membro, corpus humanum formare.
Constat autem quod ille qui sic formatus esset, non descenderet ex Adam secundum rationem seminalem.
Cum igitur haec fuerit causa, ut Augustinus, dicit, quare Christus originale non contraxit, quia non fuit in Adam
peccante secundum seminalem rationem, videtur quod iste originale non habebit; et ita non est necessarium in
omnes originale transire.
AG4
Praeterea, si muliere peccante, quae ante virum peccavit, vir liberi arbitrii remansisset, poterat etiam non
peccare. Sed si Adam non peccasset, etiam muliere peccante, non fuissent ex eis homines in originali geniti.
Ergo cum hoc fuerit possibile, non est necessarium ut peccatum parentis primae, scilicet evae, in omnes posteros
ejus transeat.
AG5
Praeterea, ut Augustinus dicit in littera, concupiscentia libidinis quae est in actu coitus, originale peccatum
causat. Sed qualitercumque sumatur concupiscentia, potens est Deus ab ea hominem liberare per miraculum.
Ergo contingit aliquem sine peccato originali nasci.
SC1
Sed contra est quod apostolus Rom. 5, 12, dicit: peccatum in omnes homines transit.
SC2
Praeterea, ille qui non est peccato obnoxius, redemptione non indiget. Si ergo esset aliquis qui non in peccato
originali nasceretur, praeter Christum, inveniretur aliquis qui redemptione facta per Christum non indigeret; et
sic Christus non esset caput omnium hominum, quod non est conveniens secundum fidem. Ergo nec ponere quod
aliquis sine peccato originali nasci possit.
CO
Respondeo dicendum, quod necessarium est omnes qui ex Adam generantur per viam coitus, peccatum originale
trahere. Cujus ratio ex dictis accipi potest. Ad esse enim originalis duo concurrunt, scilicet defectus quidam,
principia naturae humanae consequens; et iterum quod fuerit in potestate naturae ut isto defectu careret vel non,
sine quo ratio culpae in hoc defectu non esset.
Utrumque autem necessarium est inveniri in illis qui ex Adam per modum dictum generantur. Si enim defectus
ille non traduceretur, non posset contingere nisi per hoc quod natura generantis perfecte reintegrata esset; non
enim potest contingere ut virtute naturae deficientis aliquid in natura non deficiens generetur. Natura vero
humana in statu hujus viae non reintegratur quantum ad id quod naturae est, etsi per gratiam reintegratur
690

