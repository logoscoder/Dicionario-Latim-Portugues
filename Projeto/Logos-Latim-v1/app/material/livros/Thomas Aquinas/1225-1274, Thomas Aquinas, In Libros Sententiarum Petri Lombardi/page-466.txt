Praeterea, non sunt eaedem proprietates diversorum ordinum. Sed assumptio corporalium figurarum est ad
ostendendum invisibiles proprietates Angelorum. Ergo videtur quod non debeant in eadem figura apparere
Angeli superiorum ordinum et inferiorum ordinum.
AG4
Praeterea, quaeritur de qua materia assumant, et videtur quod non de aere. Corpus enim quod Angeli assumunt
habet determinatam figuram et est distinctum ab aliis corporibus. Sed aer non est figurabilis nisi secundum
figurationem corporis alterius, eo quod eum sit maxime humidum, minime suis terminis terminatur sed alienis;
unde et una pars aeris alteri continuatur. Ergo videtur quod non assumant corpus aereum.
AG5
Item videtur quod nec terrenum. Angeli enim apparentes statim disparent. Sed hoc non potest fieri in corpore
grosso terrestri. Ergo non hujusmodi corpus assumunt.
AG6
Praeterea, constat quod inter nos et caelum est ignis medius, qui est maxime activus in inferiora corpora. Si ergo
de inferioribus elementis corpus assumerent, videtur quod quando in caelum ascendunt, corpora eorum
cremarentur.
AG7
Praeterea, dionysius dicit, quod inter alia corpora ignis maxime repraesentat proprietates spiritualium
substantiarum. Sed propter eorum cognitionem fit corporum assumptio, ut dictum est. Ergo videtur quod semper
de igne corpus assumant.
AG8
Praeterea, corpus caeleste est nobilissimum corporum. Sed nobili motori debetur nobile mobile.
Ergo videtur quod corpus quod ad motum assumunt, sit de natura quintae essentiae.
CO
Respondeo, quod qualitas corporis assumpti ab Angelis potest dupliciter inquiri: vel quantum ad veritatem
naturae quam habet, vel quantum ad materiam de qua corpus assumit.
Quantum ad primum dicendum est, quod corpus assumptum ab Angelo non habet veritatem illius naturae quae
ostenditur; unde etsi aliquando Angelus bonus vel malus moveat corpus alicujus veri animalis, non dicitur
proprie illud assumere; sicut non dicitur Angelus assumpsisse linguam asinae, per quam locutus est ad Balaam;
nec Daemon corpus hominis quem vexat; cujus ratio est, quia proprietates quae secundum veritatem sunt in
aliquo corpore, ducunt in cognitionem principiorum subjecti, et non actu in cognitionem substantiae spiritualis;
quae ductio est totus finis visibilium formationum secundum dionysium. Unde quantum ad finem apparitionis,
oportet ut sint illae proprietates secundum similitudinem tantum, ut non intelligatur illis subesse aliqua res, nisi
Angelus; ut quasi corpus Angeli esse videatur, et proprietates ejus sint proprietates Angeli. Si autem quaeratur de
secundo, quale sit quantum ad materiam, dicendum est, quod materia corporis assumpti ab Angelo, potest
considerari dupliciter: vel quantum ad principium assumptionis, vel quantum ad terminum.
Si quantum ad principium, sic dico, sicut in littera dicitur, quod assumit de aere, propter hoc quia aer maxime
transmutabilis est, et convertibilis in quaecumque; et hujus signum est, quod quidam videntes corpus a Daemone
assumptum, scindere gladio vel perfodere volentes, id efficere non valuerunt, quia partes aeris divisi statim
continuantur. Sed propter hoc quod aliquam figuram recipere possunt competentem Angelo apparenti, oportet
quod quantum ad terminum assumptionis aer iste sit in aliquo inspissatus, et ad proprietatem terrae accedens,
servata tamen aeris veritate: quod efficere possunt tum per motum localem congregando partes, tum etiam per
semina in elementis respersa, ut prius dictum est.
RA1
Ad primum ergo dicendum, quod sicut in locutionibus metaphoricis non est falsitas, eo quod non proferuntur ad
significandum res quibus nomina sunt imposita, sed magis illa in quibus dictarum rerum similitudines
inveniuntur; ita etiam in apparitionibus Angelorum non est fictio, quia figurae illae non ostenduntur ad
significandum esse naturale illius rei, sed proprietates Angeli.
RA2
Ad secundum dicendum, quod quamvis verae proprietates hominis non sint nisi in corpore naturali, tamen
similitudines illarum proprietatum in aliis esse possunt; et tales similitudines sufficiunt ad finem apparitionis.
RA3
Ad tertium dicendum, quod secundum dionysium, in eadem figura quandoque ostenditur superior et inferior
Angelus; quia una res habet diversas proprietates, per quarum quasdam potest superiores repraesentare, et per
alias inferiores. Praeter ea eaedem etiam proprietates sunt superiorum et inferiorum, quamvis diversimode,
secundum dionysium.
RA4
Ad quartum dicendum, quod aer aliquo modo inspissatus, potest figurari, et ab alio aere distingui.
RA5
Ad quintum dicendum, quod est aliquo modo terrestre, inquantum habet terrae proprietatem per condensationem;
sed illa densitas subito dissolvitur remotis causis densitatis.
466

