Ad secundum dicendum, quod communicatio quorumcumque bonorum non sufficit ad adoptionem; sed
communicatio hereditatis; unde nec aliqua creatura dicitur adoptari ex hoc quod sibi aliqua bona communicantur
a Deo, nisi communicetur ei hereditas quae est divina beatitudo.
RA3
Ad tertium dicendum sicut ad primum.
Articulus 2B
AG1
Ulterius. Videtur quod nec Angelis conveniat adoptari. Quia illi convenit adoptari qui non est in domo
patrisfamilias, et in ipsam inducitur.
Sed Angeli semper fuerunt in domo Dei, quia in caelo empyreo creati sunt. Ergo eis non convenit adoptari.
AG2
Praeterea, sicut in littera dicitur, nos ideo filii Dei adoptivi dicimur, quia cum nati fuerimus filii irae, per gratiam
facti sumus filii Dei. Sed Angeli nunquam fuerunt filii irae. Ergo nunquam fuerunt non filii, ad minus secundum
illos qui dicunt, quod Angeli fuerunt creati in gratia. Ergo Angelis non convenit adoptari.
AG3
Praeterea, Galat. 4, 4, dicitur: misit Deus filium suum... Ut adoptionem filiorum reciperemus.
Sed ad Angelos non fuit missus filius Dei: quia non est factus Angelus sicut est factus homo, secundum quem
modum ad homines missus dicitur.
Ergo Angelis non convenit adoptare.
SC1
Sed contra, per spiritum sanctum, qui hominibus datur, dicuntur homines adoptari, ut patet ex dictis. Sed spiritus
sanctus habitat in Angelis, sicut etiam in hominibus. Ergo Angeli, sicut et homines, dicuntur adoptari.
SC2
Praeterea, Angeli dicuntur fratres et consortes nostri. Sed hoc non est nisi secundum quod ab eodem patre et ad
eamdem hereditatem nobiscum sunt adoptati. Ergo eis convenit adoptari.
CO
Ad secundam quaestionem dicendum, quod beata fruitio sicut excedit naturam humanam, ita et naturam
angelicam; unde sicut hoc homini datur ex gratia, et non ex debito suae naturae; ita Angelo; et propter hoc sicut
competit homini adoptari; ita et Angelo.
RA1
Ad primum ergo dicendum, quod domus Dei, inquantum filii adoptivi inducuntur, non dicitur caelum empyreum,
sed ipsa beatitudo divina, secundum quam Deus in semetipso quiescit, et facit alios in se quiescere; et in hac
domo non semper fuerunt, quia non fuerunt creati beati.
RA2
Ad secundum dicendum, quod accidit adoptioni quod adoptatus fuerit filius irae, vel quod fuerit prius tempore
non filius; unde ponitur in littera magis ad evidentiam adoptionis quam ad necessitatem.
Sed hoc est de necessitate adoptionis ut prius natura sit non filius quam filius, ut filiatio sibi ex natura sua non
competat, sed ex gratia quacumque collata; et hoc bene invenitur in Angelo.
RA3
Ad tertium dicendum, quod quamvis missio filii in carnem non fuerit facta ad Angelos; fuit tamen facta ad eos
missio quae est in mentem, ut in 1 Lib., dist. 3, dictum est.
Articulus 2C
AG1
Ulterius. Videtur etiam quod Christus sit filius adoptivus. Quia Hilarius, dicit: potestatis dignitas non amittitur
dum carnis humilitas adoptatur; et loquitur de humanitate Christi. Ergo Christus, secundum quod homo, est filius
adoptivus.
AG2
Praeterea, non videtur sequi aliquod inconveniens, si dicamus Christum filium adoptivum: neque enim sequitur
quod fuerit filius irae, neque aliquando fuerit non filius: quia Angeli nunquam filii irae fuerunt, et tamen dicuntur
filii adoptivi.
Ergo nihil prohibet Christum dicere filium adoptivum.
AG3
Praeterea, major est dignitas filii adoptivi quam servi. Sed Christus, secundum quod homo, dicitur servus, ut
patet Philip. 2. Ergo multo fortius potest dici filius adoptivus.
AG4
Praeterea, per inhabitationem spiritus sancti homo efficitur filius adoptivus. Sed super Christum requievit
spiritus sanctus, ut dicitur Isai. 11.
Ergo ipse debet dici filius adoptivus.
950

