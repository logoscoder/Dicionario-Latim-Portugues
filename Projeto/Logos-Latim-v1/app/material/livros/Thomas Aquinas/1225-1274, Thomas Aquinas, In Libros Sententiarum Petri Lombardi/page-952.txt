Sed humana natura ab aeterno est praevisa Deo unienda per gratiam unionis. Ergo humana natura est
praedestinata in Christo.
CO
Respondeo dicendum ad primam quaestionem, quod praedestinatio accipitur communiter et proprie. Communiter
pro praescientia et praeordinatione cujuscumque; et sic patet quod praedestinatio potest esse de natura.
Secundum autem quod proprie accipitur importat ordinem praedestinati ad gratiam.
Gratia autem creaturae facit unionem ad Deum: quae quidem duplex est: scilicet per operationem, secundum
quam nos unimur Deo cognoscendo et amando ipsum: et in persona; et secundum hoc humana natura fuit unita
Deo; et ideo, cum praedestinatio Christi ordinetur ad gratiam unionis in persona, potest dici, quod natura est
praedestinata, vel persona ratione naturae.
RA1
Ad primum ergo dicendum, quod praedestinatio Christi primum effectum habet ipsam unionem: unde cum unio
sit naturae, potest etiam dici praedestinata; quamvis sibi filiatio non conveniat, quia filiatio non est primus
effectus praedestinationis, sed consequitur ad unionem.
RA2
Ad secundum dicendum, quod ratio illa procedit de felicitate creaturae ex hoc quod Deo unitur per operationem;
sed ipsa natura beatificatur ex hoc quod Deo unitur in persona.
RA3
Et per hoc etiam patet responsio ad tertium: quia praedestinatio aliorum hominum non est ad unionem in
persona, sed ad unionem per operationem.
Articulus 1B
AG1
Ulterius. Videtur, quod praedestinatio Christi non sit conformis praedestinationi nostrae. Quia, secundum
Augustinum, praedestinatio qua nos praedestinamur, est propositum miserendi. Sed hoc non competit
praedestinationi Christi, quia ipse nunquam fuit miser. Ergo praedestinatio sua et nostra non sunt unius rationis.
AG2
Praeterea, effectus praedestinationis est gratia.
Sed gratia Christi est alterius rationis quam gratia nostra: quia nostra gratia non est unionis in persona, sicut sua.
Ergo nec praedestinatio ejus et nostra sunt ejusdem rationis.
AG3
Praeterea, operationes differunt penes terminos.
Sed filiatio naturalis, ad quam terminatur praedestinatio Christi, non est unius rationis cum filiatione adoptionis,
ad quam terminatur nostra praedestinatio. Ergo non sunt unius rationis praedestinationes.
SC1
Sed contra est quod utrique praedestinationi competit una definitio, scilicet praedestinatio est praeparatio gratiae
in praesenti, et gloriae in futuro.
Ergo sunt unius rationis.
SC2
Praeterea, Rom. 1 dicit Glossa, quod praeclarissimum exemplar nostrae praedestinationis praecessit in Christo.
Ergo est unius rationis: quia exemplar et exemplatum sunt unius rationis.
CO
Ad secundam quaestionem dicendum, quod multa requiruntur in praedestinatione et ex parte praedestinantis, et
ex parte praedestinati, et secundum terminum a quo, et secundum terminum ad quem, secundum quod potest
attendi diversitas inter praedestinationem Christi et nostram.
Ex parte autem praedestinantis, qui Deus est, non est diversitas inter praedestinationem Christi et nostram; est
autem differentia ex parte praedestinati: quia in nobis est de persona, in Christo autem de natura, ut dictum est.
Similiter est differentia ex parte termini a quo: quia in nobis est ut liberemur a peccato, sicut dicit Glossa super
illud Rom. 8: quos praedestinavit, hos vocavit: in Christo autem non; quia neque contraxit, neque fecit peccatum.
Sed neutra istarum differentiarum diversificat rationem praedestinationis; sed solum illa quae est essentialis et
specifica. Specifica autem differentia cujuslibet motus vel operationis, accipitur penes terminum ad quem. Illud
autem ad quod est praedestinatio, non est unius rationis in Christo et in nobis: quia praedestinatio Christi est ad
unionem in persona; praedestinatio autem nostra ad unionem per operationem, aut per habitum assimilantem; et
haec duae uniones non sunt unius rationis, sed se habent secundum prius et posterius, et perfectum et diminutum;
et ideo praedestinatio Christi et nostra non est unius rationis secundum univocationem, sed secundum analogiam.
RA
Et per hoc facile est respondere ad objecta.
Articulus 1C
AG1
952

