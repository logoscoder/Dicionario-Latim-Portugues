RA3
Ad tertium dicendum, quod voluntas Dei non est nisi ejus quod est suum bonum; sed tamen non eodem modo
sicut in voluntate nostra, quae vult bonum suum, quo scilicet perficitur sicut fine, vel per quod finem
consequitur; sed voluntas divina vult bonum suum quod est ipsa et quod ab ea est, et non per quod juvatur; et
ideo refert ad ipsius perfectionem, utrum volitum ab eo sit vel non sit.
RA4
Ad quartum dicendum, quod Deus non ordinat creaturas in finem bonitatis suae, quasi per eas bonitatem suam
assequatur, sed ut ipsae creaturae divina operatione similitudinem aliquam divinae bonitatis acquirant, quod esse
non posset, nisi eo volente et faciente.
|a3 Articulus 3: Utrum voluntas Dei sit causa rerum.
AG1
Ad tertium sic proceditur. Videtur quod voluntati divinae non sit adscribenda rerum causalitas.
Voluntas enim Dei est tantum bonorum. Sed omnium bonorum sufficiens causa est scientia ipsius.
Ergo non oportet voluntatem Dei causam rerum ponere.
AG2
Praeterea, Deus non est causa rerum nisi per suam operationem. Sed esse principium operationis pertinet ad
causam ratione potentiae. Ergo potentia potius dicenda est causa rerum quam voluntas.
AG3
Praeterea, a causa contingente nunquam potest esse effectus necessarius. Sed voluntas est causa contingens: quia
ad utrumlibet se habet. Ergo non potest esse causa necessariorum. Cum igitur in mundo sint multa necessaria, ut
omnia incorruptibilia, videtur quod non omnium causa sit voluntas.
AG4
Praeterea, posita causa sufficiente alicujus rei, superflue adduntur ad eamdem rem aliae causae.
Si ergo voluntas Dei sufficiens causa rerum est (insufficiens enim non potest esse), videtur quod omnes causae
naturales superfluant, et omnes potentiae animae et omnes habitus infusi: quod frivolum est.
AG5
Praeterea, ex causa sufficienti potest aliquid demonstrari. Si ergo voluntas Dei sufficiens est causa omnium,
videtur quod haec sit sufficiens demonstratio ad omnia: quare hoc est? quia Deus voluit; et sic facile esset omnia
scire, et supervacua essent sanctorum et Philosophorum studia qui ad assignandas divinarum operationum
rationes multipliciter laboraverunt: quod stultum est dicere.
SC1
Sed contra, secundum Philosophum, omnium artificiatorum principium est voluntas artificis. Sed ea quae sunt
procedunt a Deo sicut artificiata ab artifice, ut a sanctis et philosophis traditur. Ergo omnium quae sunt, causa est
Dei voluntas.
SC2
Praeterea, dionysius dicit: amor trahit superiora in provisionem minus habentium. Sed omnia quae sunt,
provisione divina in esse prodierunt. Cum igitur amor in actu voluntatis consistat, videtur quod principium
omnium rerum sit divina voluntas.
CO
Respondeo dicendum, quod opus determinatum non progreditur nisi a determinato agente; et inde est quod illud
quod est tantum in potentia, non agit, quia se habet indeterminatae ad multa; sed forma quae est terminans
potentiam materiae, principium actionis dicitur; et ideo in omnibus quorum potentia activa determinata est ad
unum effectum, nihil requiritur ex parte agentis ad agendum supra potentiam completam, dummodo non sit
impedimentum ex defectu recipientis ad hoc quod sequatur effectus: sicut patet in omnibus agentibus ex
necessitate naturae. Potentia autem Dei cum sit infinita, non magis determinatur ad hoc quam ad illud: nec ex
parte materiae opus ejus determinationem recipere potest, quia ipse etiam materiam et formam producit. Unde
oportet quod supra rationem potentiae sit aliquid aliud per quod opus determinetur. Hoc autem fit per scientiam,
quae propriam rationem rei cognoscit.
Sed quia scientia se habet ad opposita, est enim et bonorum et malorum, ideo oportet aliquid adhuc addere in quo
perficiatur ratio causae; et hoc est voluntas quae determinate accipit unum ex duobus quae scit vel quae potest.
Unde perfecta ratio causalitatis in his quae non agunt ex necessitate naturae, invenitur primo in voluntate, ut dicit
Philosophus: et hoc convenit voluntati, inquantum objectum ejus est finis, qui est causa causarum, et a quo
sumitur determinatio operis, ut patet ex 2 physic.: et ideo voluntati divinae ascribitur causalitas rerum.
RA1
Ad primum ergo dicendum, quod in scientia non perficitur ratio causalitatis, ut dictum est, in corp. Art., nisi
adjuncta voluntate: ideo voluntas potius dicitur causa quam scientia.
RA2

369

