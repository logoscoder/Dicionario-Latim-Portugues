|a4 Articulus 4: Utrum omnis poena infligatur pro peccato.
AG1
Ad quartum sic proceditur. Videtur quod non omnis poena infligatur pro peccato. Quia, ut Augustinus super
Cant. Deuter. Dicit, quinque modis flagella contingunt: vel ut justis merita per patientiam augeantur, ut job; vel
ad custodiam virtutum, ne superbia tentet, ut Paulo; vel ad corrigendum peccata, ut mariae lepra; vel ad initium
poenae, ut Herodi, quatenus hic videatur quid in inferno sequatur; vel ad gloriam Dei manifestandam, ut de
caeco nato. Sed tres istorum modorum non ostendunt poenam pro peccato aliquo inflictam.
Ergo non omnis poena pro peccato infligitur.
AG2
Praeterea, de Christo dicitur 1 Petr. 2, 22: qui peccatum non fecit: et tamen multas poenas sustinuit. Ergo non
omnis poena pro culpa infligitur.
AG3
Praeterea, dicitur quod omne peccatum est poena secundum primum modum nec tamen omne peccatum est
poena peccati, ut ibidem dicitur. Ergo non omnis poena est poena peccati.
AG4
Praeterea, culpa virtuti opponitur; et sicut virtuti debetur praemium, ita et culpae poena.
Sed virtus non habet praemium in his temporalibus bonis, sed in aeternis. Ergo nec culpa per amissionem
temporalium bonorum punitur a Deo.
Cum ergo sint quaedam poenae in amissione horum bonorum, videtur quod quaedam poenae non sint pro culpis
inflictae.
AG5
Praeterea, frequenter via impiorum prosperatur, ut hierem. 12 dicitur, et job 21, et e contrario justi in afflictione
sunt. Hoc autem non esset, si poena culpae tantum redderetur. Ergo non omnis poena culpae alicui redditur.
SC1
Sed contra est quod Gregorius in oratione dicit: nulla nocebit adversitas, si nulla dominetur iniquitas. Sed omnis
poena nocumentum quoddam est. Ergo poena esse non potest nisi ubi dominetur iniquitas.
SC2
Praeterea, Hieronymus dicit: quidquid patimur peccata nostra meruerunt. Sed omnis poena passiva, est corruptio
boni, ut supra dictum est.
Ergo omnis poena pro merito peccati redditur.
CO
Respondeo dicendum, quod nullus punitur nisi in eo quod aliquo privatur quod sibi bonum est. Sciendum est
autem, quod aliquid est bonum homini dupliciter: vel secundum naturam propriam, inquantum scilicet homo est;
vel secundum naturam communem, inquantum est animal vel vivum, vel aliquid hujusmodi. Et quia homo est id
quod est inquantum rationalis et intellectum habens; ideo bona ei, inquantum homo est, principalia sunt ea quae
sunt secundum rationem bona, ut virtutes, in quibus natura intellectiva perficitur, et ex privatione horum
bonorum nullus poenam habet, nisi propria culpa. Sunt autem secundario modo bona rationis, quae ad opus
virtutis organice et instrumentaliter deserviunt, ut sanitas corporis et res exteriores. Hujusmodi autem non sunt
simpliciter bona rationis, sed secundum aliquam mensuram, prout scilicet ad opus virtutis adjuvant; unde
Philosophus dicit in 10 ethic., quod superabundantia divitiarum, quae ad opus virtutis impedit, bona fortuna
dicenda non est, sed mala. Unde si aliquis privatur his bonis quantum ad id quod non proficit ad opus virtutis,
sed magis deficit, talium bonorum privatio non est poena hominis inquantum est homo, sed quando privatur eis
quibus indiget ad opus virtutis; unde dicitur Proverb. 30, 8: divitias et paupertatem ne dederis mihi. Unde nullus
nisi pro culpa punitur in subtractione horum bonorum inquantum virtuti necessaria sunt; unde psalm. 36, 25:
junior fui, etenim senui, et non vidi justum derelictum, nec semen ejus quaerens panem. Si autem consideretur
homo secundum naturam communem, sic omnia bona corporis, et etiam exteriora, sunt bona sibi; unde quaelibet
privatio horum bonorum quaedam poena est sibi. Non autem omnis talis poena inducitur pro peccato proprio
ipsius, sed tamen semper aliquod peccatum sequitur, ad minus peccatum naturae: quia nisi humana natura per
peccatum originale infecta esset, nullam molestiam vel defectum homo in his pateretur.
RA1
Ad primum ergo dicendum, quod hoc quod homo hic ad augmentum meriti flagellatur, non est sibi poena
inquantum est homo, sed bonum ejus: tamen est poena sibi inquantum naturam animalem habet; et ideo talis
poena non sequitur culpam propriam illius qui peccat, sed culpam naturae infectae, quae si facta non esset,
homines sine hujusmodi molestiis ad perfectum meriti pervenirent.
RA2
Ad secundum dicendum, quod Christus nullo modo poenam habuit aliquam quae esset poena hominis inquantum
est homo: quia in bonis rationis superabundavit, nec aliquem defectum in eis passus est. Habuit tamen poenam
aliquam quantum ad naturam communem; et ideo non oportuit quod esset aliqua culpa in eo, sed quod aliqua
culpa praecessisset in natura humana; unde dicitur isa. 53, 8: propter peccata populi mei percussi eum.
735

