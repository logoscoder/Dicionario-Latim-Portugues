Ergo si bona intentione fiant, erunt meritoria etiam modo, nedum ut sint peccata.
SC1
Sed contra est quod dicitur Gal. 5, 2: si circumcidimini, Christus nihil vobis proderit. Sed omne quod impedit
profectum qui provenit ex Christi redemptione, est peccatum. Ergo circumcisio tempore gratiae non poterat fieri
sine peccato, et pari ratione nec alia sacramenta.
SC2
Praeterea, Gal. 4, super illud: quomodo convertimini rursus ad egena et infirma elementa? dicit Glossa: ideo
dicit, denuo, ut ostendat quod non distat modo lex post Christum ab antiqua idolatria.
Sed idolatria nunquam poterat observari sine peccato. Ergo nec legalia post Christum.
CO
Ad tertiam quaestionem dicendum, quod haec quaestio videtur habere difficultatem ex quibusdam
contrarietatibus quae super hoc inveniuntur tam in canone, quam in dictis sanctorum.
Quandoque enim inveniuntur observata legalia tempore gratiae, quandoque autem prohibita; et de hoc etiam
Petrus a Paulo redargutus videtur Gal. 2. Et ideo super hoc Hieronymus et Augustinus diversa sensisse videntur.
Volebat enim Hieronymus quod legalia statim post passionem Christi quantum ad hos ad quos gratia novi
testamenti manifeste divulgata erat, fuerunt mortifera; sed apostolos quadam pia dispensatione his usos fuisse ad
vitandum scandalum Judaeorum; et ideo Petrus judaizans non peccavit, dispensatorie id faciens, secundum quod
etiam dicitur 1 corinth. 9, 22: omnibus omnia factus sum; et similiter Paulus dispensatorie eum redarguit, ne
gentiles exemplo Petri, quorum ipse apostolus erat, veteris legis sacramenta quasi necessaria quaererent: quia et
ipse invenitur eadem pia simulatione servasse; et sic uterque excusatur, et Petrus a culpa, et Paulus a procaci
reprehensione. Sed quia non videtur conveniens quod apostoli aliquid contra veritatem doctrinae fecissent ad
vitandum scandalum Judaeorum, nec iterum videtur conveniens quod Paulus in epistola ad Galatas aliquid
simulate diceret, ubi dicit Petrum reprehensibilem fuisse; ideo Augustinus aliter dicit, et melius, quod ante
Christi passionem legalia fuerunt observanda ex necessitate divinae jussionis, et habuerunt adhuc effectum; sed
post Christi passionem ante divulgationem evangelii observari poterant a Judaeis ad fidem conversis, non spem
in ipsis ponentibus, quasi alicujus virtutis essent, aut quasi sine eis gratia Christi non sufficeret ad salutem, sed
ne omnino videretur lex vetus reprobanda, si statim quasi idolatria fugeretur; et ideo hoc modo erat mater
synagoga deducenda ad tumulum cum honore. Sed post divulgationem evangelii non solum non sunt salutifera,
sed mortifera. Medio ergo tempore Petrus et Paulus et alii apostoli legalia observabant non simulatorie, sed vere.
Petrus tamen incaute se habuit in observatione legalium, nimis condescendens Judaeis illis qui legalia
observanda esse dicebant, ita ut aliqui ejus exemplo inducerentur ad ea observanda quasi necessaria; et ideo vere
reprehensibilis erat, et aliquam levem incurrit culpam; et Paulus vere et non dispensative ipsum reprehendit.
RA1
Et per hoc patet solutio ad primum et secundum: quia ante Christi passionem, quando Christus ea servavit, non
erant mortua nec mortifera, sed salutifera; tempore vero apostolorum ante divulgationem evangelii erant quidem
mortua, quasi nullius existentia utilitatis, sed non mortifera.
RA3
Ad tertium dicendum, quod una circumstantia mutata facit actum bonum in genere, vel malum; et ideo legalia,
quae absque consideratione alicujus temporis sunt indifferentia, suo tempore facta fuerunt bona, tempore autem
non suo observata, sunt facta mala; et ideo bona intentione fieri non possunt bene.
Articulus 5D
AG1
Ulterius. Videtur quod usque modo teneamur aliqua legalia observare. Tenemur enim ad observanda praecepta
novi testamenti, et statuta ecclesiae.
Sed praeceptum apostolorum in novo testamento fuit de quibusdam legalibus observandis. Act. 15, 28: visum est
spiritui sancto et nobis nihil ultra imponere vobis oneris quam ut abstineatis vos ab immolatis simulacrorum, et
sanguine, et suffocato, et fornicatione. Ergo adhuc tenemur ad haec legalia servanda.
AG2
Sed si dicatur, quod fuit permissio apostolorum pro tempore illo; contra. Glossa ibidem dicit, haec esse
necessaria. Sed necessaria sunt sine quibus non est salus, et de quibus non est permissio, sed praeceptum. Ergo
adhuc observare tenemur.
AG3
Si dicatur, quod per Paulum revocatum est, ut cum dicitur 1 timoth. 4, 4: nihil rejiciendum quod cum gratiarum
actione percipitur; contra. Inferior non potest praeceptum superioris revocare.
Sed Paulus fuit inferior quam totum apostolorum Concilium in hierusalem congregatum. Ergo non potuit
revocare.
SC1

1374

