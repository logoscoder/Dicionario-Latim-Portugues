Ad secundum dicendum, quod Christus magis habuit ex seipso quod ex unione habuit quam aliquis habeat id
quod ex operatione acquirit: quia habuit illud naturaliter; et ideo etiam gloriosius habuit fruitionem quam aliquis
alius.
RA3
Ad tertium dicendum, quod secundum illam opinionem, Angeli non semper habuerunt beatitudinem, nec iterum
aliquid erat in eis unde eis deberetur; et ideo mereri potuerunt simul quando acceperunt gratiam, ut in 2 Lib., dist.
5, quaest. 2, art. 2, dictum est. Non est autem ita de Christo, qui semper beatus secundum animam fuit, et cui ex
ipsa unione debebatur gloria.
|a5 Articulus 5: Utrum Christus meruerit sibi per passionem.
AG1
Ad quintum sic proceditur. Videtur quod Christus per passionem non meruerit sibi. Mereri enim est aliquid sibi
debitum facere. Sed qui sibi semel aliquid debitum fecit, puta emendo, non ulterius emit illud. Ergo et qui meruit
aliquid semel, ulterius non potest mereri illud. Sed Christus ab instanti conceptionis meruit sibi ea quae dicta
sunt. Ergo per passionem nihil sibi meruit.
AG2
Praeterea, meritum facit vel de non debito debitum, vel de debito magis debitum. Sed ea quae Christus meruit,
non fuerunt sibi magis debita per passionem quam ante: quia per primum meritum fuerunt sibi facta sufficienter
debita. Ergo per passionem sibi Christus nihil meruit.
AG3
Praeterea, passio in corpore Christi fuit. Sed meritum non est nisi in anima. Ergo per passionem Christus nihil
sibi meruit.
AG4
Praeterea, meriti principium est in nobis: quia voluntarium est cujus principium est intra, ut dicitur in 3 ethic..
Sed principium passionis non est in patiente, sed in agente. Ergo Christus per passionem non meruit.
AG5
Praeterea, omne meritum consistit in caritate.
Sed pati passiones laudabiliter, non est opus caritatis, sed patientiae, vel fortitudinis. Ergo Christus per
passionem non meruit.
SC1
Sed contra est quod dicitur in littera, quod passio claritatis est meritum.
SC2
Praeterea, actibus virtutum meremur. Sed Christus est passus ex maxima caritate; joan. 15, 13: majorem hac
dilectionem nemo habet. Ergo ipse per suam passionem meruit.
SC3
Praeterea, passio sua major fuit aliorum sanctorum passionibus, ut supra, distinct. 15, qu. 2, art. 3, quaestiunc. 3,
dictum est. Sed alii sancti suis passionibus meruerunt. Ergo et Christus per suam passionem meruit.
CO
Respondeo dicendum, quod mereri, sicut dictum est, est facere aliquid sibi debitum.
Hoc autem contingit tribus modis. Uno modo quando aliquis facit de non debito debitum; sicut aliquis primo
motu caritatis meretur vitam aeternam, faciens eam debitam sibi, quae prius ei debita non erat. Alio modo quod
erat minus debitum faciendo sibi magis debitum: quod contingit in eo in quo caritas augetur. Tertio contingit,
quando aliquid quod est uno modo debitum sibi, facit alio modo debitum sibi; sicut puer baptizatus, cui debetur
vita aeterna ex habitu gratiae in baptismo infusae, quando usum liberi arbitrii habere incipit, facit sibi debitam
eam ex actu. Primo igitur modo Christus meruit in primo instanti suae conceptionis claritatem corporis: quae
quidem non erat ei debita neque ex conditione naturae in se consideratae, neque consequebatur ex necessitate
unionis, sicut gloria fruitionis, ut dictum est. Secundo autem modo Christus mereri non potuit, quia caritas non
est augmentata in Christo. Tertio modo meruit in omnibus actibus suis post primum instans suae conceptionis:
quia fecit sibi debitum aliquibus actibus quod prius ex aliis actibus debebatur. Actus autem quo quis meretur, est
ille cujus agens est Dominus, ut supra dictum est, et qui est proportionatus mercedi. Est autem homo Dominus
suorum actuum per voluntatem; quam quia caritas perficit in ordine ad finem ultimum, ideo actum fini
proportionatum facit, scilicet beatitudini quae proprie merces est nostrorum meritorum; et ideo omnis actus
voluntarius caritate informatus, est meritorius.
Cum igitur Christus passionem suam voluntarie sustinuerit (oblatus enim est quia ipse voluit, Isai. 53), et
voluntas ista caritate fuerit informata, non est dubium quod per suam passionem meruerit.
RA1
Ad primum ergo dicendum, quod emptio est principaliter propter habendam rem quae emitur: et ideo postquam
semel empta est, ulterius non emitur: sed actio qua quis meretur non est principaliter propter praemium
consequendum, sed propter bonum caritatis. Unde homo habens caritatem etiam operaretur, si nulla retributio

1038

