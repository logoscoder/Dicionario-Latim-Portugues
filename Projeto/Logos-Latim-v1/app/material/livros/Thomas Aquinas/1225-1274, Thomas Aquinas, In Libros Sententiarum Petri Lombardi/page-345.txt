Ad secundum dicendum, quod electio divina non praeexigit diversitatem gratiae, quia hoc electionem
consequitur; sed praeexigit diversitatem naturae in divina cognitione, et facit diversitatem gratiae, sicut dispositio
diversitatem naturae facit.
RA3
Ad tertium dicendum, quod vocatio semper est temporalis, quia ponit adductionem quamdam ad aliquid. Et ideo
est quaedam vocatio ad esse per creationem, cui, ut dictum est, dist. 39, quaest. 2, art. 1, non respondet aeterna
electio; unde dicitur Rom. 4, 17: qui vocat ea quae non sunt tamquam ea quae sunt. Et est quaedam vocatio
temporalis ad gratiam, cui respondet et electio temporalis et aeterna.
Haec autem vocatio est vel interior per infusionem gratiae, vel exterior per vocem praedicatoris.
Interior autem vocatio et temporalis electio ad gratiam, semper sunt simul; sed differunt secundum rationem;
quia electio inquantum dicit segregationem, respicit terminum a quo, vocatio autem terminum ad quem magis;
sed differt a justificatione secundum rationem; quia vocatio pertinet ad motum naturae proficiscentis in gratiam;
sed justificatio respicit esse consequens terminum motus, secundum quod gratia facit justum esse. De dilectione
autem quomodo se habeat ad electionem et praedestinationem, pertinet ad 3 librum, ubi agitur de dilectione qua
Deus diligit creaturam, 32 dist., quaest. 1, art. 2.
|a3 Articulus 3: Utrum praescientia meritorum sit causa praedestinationis.
AG1
Deinde quaeritur, utrum praescientia meritorum sit causa praedestinationis. Et videtur quod sic.
Primo per Glossam Ambrosii quae habetur super epistolam ad Rom., cap. 9, ubi haec verba ex persona Dei
proponit: dabo illi gratiam quem scio ad me toto corde post errorem reversurum.
Sed propositum dandi gratiam dicitur praedestinatio.
Ergo videtur quod praescientiam meritorum praesupponat.
AG2
Praeterea, voluntas Dei praedestinantis, injusta esse non potest. Sed ad justitiam distributivam pertinet ut
inaequalia non nisi inaequalibus tribuantur. Cum ergo homines non sint inaequales ad perceptionem gratiae nisi
per aliqua opera ipsorum vel aliorum, cum ex natura omnes habeant capacitatem gratiae, videtur quod
praescientia operum sit causa praedestinationis.
AG3
Praeterea, in praescientia operum duo sunt; unum aeternum, scilicet Dei scientia; et unum temporale, scilicet
opera praescita. Similiter in praedestinatione duo sunt: unum aeternum, scilicet voluntas divina; et alterum
temporale, scilicet collatio gratiae. Sed aeternum quod est in praescientia, est prius ratione, et quodammodo
causa ejus quod est in praedestinatione; quia voluntas praescientiam praesupponit. Similiter temporale est aliquo
modo causa temporalis, quia opus quo iste se praeparavit ad gratiam, est aliqua causa, ad minus sicut dispositio
materialis, ad acceptionem gratiae; et opus informatum gratia, est causa meritoria gloriae. Ergo videtur quod
praescientia operum sit causa praedestinationis.
AG4
Praeterea, praedestinatio praesupponit electionem.
Sed electio alicujus ab aliquo non est nisi propter aliquam idoneitatem majorem ad consecutionem finis. Hoc
autem non potest esse nisi per majorem praeparationem ad gratiam, quae per opera fit. Ergo videtur quod
praedestinatio praesupponat praescientiam operum.
AG5
Praeterea, praedestinatio est voluntas salutis hominis, non tantum ut intelligatur de voluntate antecedente (quia
hac voluntate vult omnes homines salvos facere, ut dicit Damascenus), sed de voluntate consequente. Cum igitur
voluntas consequens respiciat merita, videtur quod praescientia meritorum sit causa praedestinationis.
SC1
Sed contra, omne illud quod respicit meritum est aliquo modo debitum, et non omnino gratuitum.
Sed praedestinatio est ex gratuita voluntate, quam nulla merita advocant, ut dicit Augustinus.
Ergo videtur quod praescientia meritorum non sit causa praedestinationis.
SC2
Praeterea, ad idem est totum quod in littera adducitur.
CO
Respondeo dicendum, quod praescientia meritorum vel aliquorum operum, nullo modo est causa
praedestinationis divinae; quod patet, si consideretur totum id quod in praedestinatione est de essentia ipsius. Sed
nihil prohibet, illud quod est effectus praedestinationis, scilicet gratia et gloria, quae oblique ponuntur in ejus
definitione, habere aliquam causam ex parte nostrarum operationum.
De essentia enim praedestinationis est praescientia et voluntas salutis aliquorum. Scientia autem de salute eorum
non causatur a scientia operum aliquorum; quia ipse non venit in cognitionem effectus per causam, sed per
seipsum. Unde non potest dici in eo, quod ipse scit hoc, quia scit causam hujus; sed inquantum intuetur
essentiam suam, quae est omnium similitudo, videt unumquodque in se, tam causam quam causatum. Similiter
345

