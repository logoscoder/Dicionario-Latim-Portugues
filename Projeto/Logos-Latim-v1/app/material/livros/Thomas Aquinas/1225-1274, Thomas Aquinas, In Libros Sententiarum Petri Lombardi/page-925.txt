ista se habent ad corpora caelestia: propter quod dixit quidam Philosophus, quod sol est pater plantarum, terra
vero mater.
Unde patet quod hujusmodi quae sine semine generantur, sive sint plantae, sive animalia, proprie dicuntur nasci,
oriri et gigni.
RA8
Ad octavum dicendum, quod quamvis spiritus sanctus procedat vivens ex vivente, non tamen hoc convenit ei
secundum rationem suae processionis: procedit enim ut amor; amor autem consideratus in genere inquantum
amor, non habet quod sit res viva, sed operatio vel passio rei viventis; habet tamen quod sit res viva et
subsistens, inquantum est amor divinus; et ideo non dicitur nasci, ut in 1 Lib., dist. 13, qu. 1, art. 3, ad 3, dictum
est.
|a2 Articulus 2: Utrum humana natura sit nata in Christo.
AG1
Ad secundum sic proceditur. Videtur, quod humana natura sit nata in Christo. Sicut enim supra dictum est, illa
de persona vel supposito, et non de natura, dicuntur, quae per se existenti solum conveniunt, sicut hypostasis, res
naturae, et hujusmodi. Sed nasci non est solum per se existentium, cum sit partium: supra enim, dist. 4, habitum
est quod capillus nascitur. Ergo nasci non solum est personae vel suppositi, sed etiam naturae.
AG2
Praeterea, id quod est per se intentum a natura generante, verissime dicitur nasci. Sed natura quamvis generet
hunc hominem, intendit tamen hominem generare, ut dicit Avicenna. Homo autem naturam communem
significat. Ergo naturae humanae maxime convenit nasci.
AG3
Praeterea, secundum Philosophum, idem specie est quod generat et quod generatur. Sed naturae est generare.
Ergo ipsius est etiam generari sive nasci.
AG4
Praeterea, Christus non dicitur natus de virgine, nisi secundum hoc quod de virgine accepit.
Sed non accepit nisi humanam naturam. Ergo humana natura dicitur nasci de virgine.
AG5
Praeterea, omne quod coepit esse ex aliqua materia, dicitur generari. Sed humana natura in Christo coepit esse ex
aliqua materia. Ergo humana natura in Christo dicitur nasci.
SC1
Sed contra est quod dicit Damascenus, quod nasci est tantum hypostasis. Ergo non est naturae.
SC2
Praeterea, sicut se habet divina natura Christi ad aeternam ejus generationem; ita et humana natura ad
temporalem. Sed natura divina non est nata aeterna generatione. Ergo nec humana temporali.
CO
Respondeo dicendum, quod nasci fieri quoddam est; nihil autem fit nisi ut sit; unde secundum quod alicui
convenit esse, ita et convenit ei fieri. Esse autem proprie subsistentis est; unde dicitur proprie nasci et fieri.
Forma autem et natura dicitur esse ex consequenti: non enim subsistit; sed inquantum in ea suppositum subsistit,
esse dicitur; unde et ex consequenti convenit ei fieri vel nasci; non quasi ipsa nascatur, sed quia per
generationem accipitur. Accidentia autem non dicuntur esse nisi per accidens; unde et per accidens fieri dicuntur.
RA1
Ad primum ergo dicendum, quod est duplex pars. Est enim pars substantiae secundum quantitatem; et hoc vel
subsistit in potentia, ut in continuis: vel in actu, ut in his quae per tactum junguntur; unde tales partes possunt
dici fieri vel nasci, et praecipue quando adduntur toti praeexistenti; secus autem esset, si generarentur
generatione totius: quia tunc totum diceretur fieri, et non ipsa.
Sunt etiam partes substantiae, in quas dividitur totum secundum rationem, sicut materia et forma: et hujusmodi,
cum non subsistant neque in actu neque in potentia, non dicuntur per se fieri; nisi forte forma sit subsistens, sicut
est anima, quae dicitur fieri per creationem, praeter factionem qua fit compositum per generationem. Natura
autem humana, quae ut pars significatur, non est nata subsistere, cum non possit in rerum natura esse nisi in
atomo, idest in suo supposito; et ideo ipsa non potest dici nasci.
RA2
Ad secundum dicendum, quod homo non significat tantum naturam, prout hic loquimur, sicut patet ex dictis in 5
dist., qu. 1, art. 3; et ideo non sequitur ratio. Non enim natura intendit naturam producere nisi in supposito; et
ideo non intendit generare humanitatem, sed hominem.
RA3
Ad tertium dicendum, quod sicut esse suppositi est, ita et agere: et ideo sicut naturae est generare, non quasi ipsa
generet, sed quia virtute ejus fit generatio; ita non est ipsius generari, quasi ipsa generetur, sed quia per
generationem accipitur.
RA4
925

