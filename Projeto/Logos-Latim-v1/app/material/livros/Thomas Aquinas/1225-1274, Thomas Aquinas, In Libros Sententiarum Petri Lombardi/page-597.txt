AG5
Praeterea, nullus peccat in appetendo illud quod naturaliter desiderat. Sed omnes homines, ut Philosophus dicit,
natura desiderant scire. Cum ergo non appetiit divinam similitudinem nisi in scientia, ut verba serpentis
ostendunt, videtur, quod in appetendo Dei similitudinem non peccavit.
SC1
Sed contra est quod in littera dicitur per Augustinum: qui perverse vult esse sicut Deus, perverse vult esse similis
Deo, ut diabolus et homo. Hoc etiam videtur ex improperio Dei, quod genes. 3, 22 ponitur: ecce Adam quasi
unus ex nobis factus est.
CO
Respondeo dicendum, quod homo quantum ad aliquid appetiit esse sicut Deus: quantum vero ad aliquid non. Si
enim sicut dicat aequalitatem in aliqua perfectione, sic homo noluit quod ipse haberet tantam scientiam vel
potentiam vel bonitatem quantam habet Deus: quia hoc ipsum impossibile et incogitabile est: sed quantum ad
aliquem modum habendi voluit Deo parificari tam homo quam diabolus, ut scilicet uterque haberet perfectionem
sibi datam, sicut habet Deus secundum aliquem modum; sed differenter: quia superbus Angelus appetiit talem
aequalitatem in potestate, sed homo in scientia. Cujus ratio est, quia primus Angelus inter alias creaturas
excellentior erat; unde quodammodo ex ordine suae naturae influentiam super alias creaturas habebat. Voluit
ergo dignitati suae naturae innixus, ut ipse principium quoddam creaturarum sequentium existeret et
gubernationis et causalitatis cujusdam modi, tamen sub primo principio a quo suam potentiam recognoscebat,
sed hoc secundum dignitatem naturae suae adipisci praesumebat, non ex divino munere superaddito. Homo vero
qui creaturis inferioribus superpositus erat, ut eas regeret, et eis uteretur, non tam per potentiam quam per
prudentiam, hoc modo appetiit ut per naturae suae conditionem et ligni prohibiti edulium tantam scientiae
plenitudinem consequeretur ut ex lumine propriae rationis (quod tamen a Deo sibi collatum esse credebat) et
seipsum regeret in omnibus, et inferiora sibi subjecta. Unde Augustinus dicit, quod noluit ut servus teneri
praecepto quasi ab alia regula per lumen naturali lumini superadditum. Et hoc etiam verba serpentis ostendunt,
qui promisit scientiam boni et mali, quod ad actiones pertinet, et ad gubernationem rerum.
RA1
Ad primum ergo dicendum, quod elatio in tantum caecat oculos mentis ut illud aestimet esse possibile quod
possibile non est; unde potuit esse ut ad verba serpentis homo excellentiam inordinate appeteret in communi: ex
illo appetitu vero excaecatus, perversum judicium de impossibili proferret, et sic appetitus declinaret ad hunc
excellentiae modum. Vel dicendum, quod aequalitatem aequiparantiae (quod impossibile est et cogitari non
potest) non appetiit, sed assimilationem quamdam, ut dictum est, quam cogitare potuit.
RA2
Ad secundum dicendum, quod similitudinem naturalis dignitatis quam in creatione accepit appetendo non
peccavit sed quia ipse super hoc aliam similitudinem appetiit, ut scilicet sicut Deus lumine suae naturae omnia
regit et gubernat, ita etiam homo per naturale lumen rationis sibi subdita gubernaret, et seipsum sine adjutorio
exterioris luminis.
RA3
Ad tertium dicendum, quod homo non appetiit mala per experientiam scientiae, sed per judicium: sed hoc
consecutum est ex peccato suo quod malum per experimentum cognosceret; ut sic et Daemonis promissio
verificaretur completa, cujus consuetudo est ut dubiis verbis homines fallat, et ut nomen arbori impositum non
frustra videatur.
RA4
Ad quartum dicendum, quod ad Dei similitudinem accedendum est, secundum modum et ordinem unicuique a
Deo praestitum; sed qui proprio motu ad Dei similitudinem accesserit, perverse vult esse similis Deo, ut
Augustinus dicit in littera: omnis enim peccator appetit similitudinem Dei, cum nihil sit appetibile nisi prout ejus
similitudinem habet: sed in hoc peccat, quia quaerit ejus similitudinem inordinate, et in quo quaerenda non est.
RA5
Ad quintum dicendum, quod non peccavit in hoc quod scientiam appetiit, sed quia inordinate appetiit, ut dictum
est.
|a3 Articulus 3: Utrum mulier gravius peccaverit quam vir.
AG1
Ad tertium sic proceditur. Videtur quod mulier gravius quam vir non peccaverit. Uterque enim elationis vitio
peccavit. Sed elatio illa non fuit nisi in hoc quod Dei similitudinem perverse appetierunt. Ergo videtur quod
uterque idem appetiit, et aequaliter peccaverunt.
AG2
Praeterea, infirmitas peccatum excusat. Sed mulier infirmior fuit viro, propter quod diabolus, ut dictum est supra,
eam primo aggressus est.
Ergo videtur quod ipsa minus peccaverit.
AG3
597

