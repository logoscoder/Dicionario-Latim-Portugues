Praeterea, sicut mali dolent de suo gaudio, ita boni gaudent de suo dolore. Sed Philosophus in 9 ethic. Dicit,
quod mali de hoc quod delectati sunt, postmodum dolent; quod non potest esse simul dum delectantur. Ergo nec
boni simul cum dolent, possunt gaudere de hoc quod dolent.
AG3
Praeterea, si dicatur quod dolor est causa gaudii, et sic possunt esse simul; contra. Contrarium non est causa sui
contrarii. Sed dolor est contrarium gaudio. Ergo non potest esse causa ipsius.
SC1
Sed contra, Galat. 5, super illud: fructus autem spiritus, dicit Glossa interlinealis quod virtutes fructus dicuntur,
quia suos possessores sancta delectatione delectant. Sed poenitentia est virtus. Ergo in suo actu, qui est dolere,
habet delectationem.
SC2
Praeterea, secundum Philosophum in 2 ethic., signum generati habitus oportet accipere fientem in opere
delectationem. Sed poenitentia est habitus quidam. Ergo actus ejus habet delectationem; ergo non interrumpitur
per gaudium.
CO
Ad secundam quaestionem dicendum, quod gaudium et tristitia secundum genus sunt contraria; non tamen
quodlibet gaudium cuilibet tristitiae opponitur, sed ei quae est de eodem. Si autem de contrariis sunt vel de
diversis, unum potest esse causa alterius, vel materiale ad ipsum; qui enim de praesentia gaudet, eo ipso sequitur
quod de absentia tristatur. Similiter etiam quando de aliquo tristari est nobis utile vel decens, tristitia potest esse
materia gaudii. Si ergo gaudium et tristitia directe contraria accipiantur, sic non possunt simul esse in eodem
secundum idem; si autem sint de diversis vel contrariis, sic quidem quantum ad causam suam possunt simul esse,
quia potest esse voluntas de uno et voluntas de altero; et similiter si unum sit ratio alterius. Sed quantum ad
sensum qui requiritur in utroque, quia gaudium non est sine perceptione convenientis, neque tristitia sine
perceptione nocivi, impossibile est quod utrumque simul intense insit: quia anima quando intense occupatur
circa unum, retrahitur ab altero; sed imperfecte possunt esse simul; ita tamen quod unum nunc sit perfectius, et
aliud postmodum. Dolor autem qui est in poenitentia, est de peccato commisso; unde simul cum hoc non potest
esse gaudium de eodem; sed potest esse gaudium de spe veniae, quam per dolorem concipit; vel etiam hoc ipso
quod in exhibendo dolorem pro peccatis commissis, facit quod debet; et ideo detestatio peccati commissi, quae
est causa doloris, et voluntas detestandi, quae est causa gaudii, sunt simul; volens enim detestatur.
Et quia unum est ratio alterius, ideo anima ad utrumque converti potest simul, inquantum ex eis quodammodo fit
unum. Quando autem ex aliquibus duobus fit unum, unum est ut materiale, et alterum ut formale; et ideo anima
ad unum illorum convertitur per prius, et ad alterum per posterius; et propter hoc non potest inesse utrumque
secundum sui completam rationem, sed quandoque unum, quandoque alterum. Quando enim plene convertitur ad
spem veniae vel ad decentiam doloris, tunc gaudium est principaliter, et dolor de peccato ex consequenti: quando
autem principaliter convertitur ad peccatum commissum, tunc est e contrario.
RA1
Ad primum ergo dicendum, quod dolor de peccato et gaudium de dolore non sunt affectiones contrariae, ut
dictum est.
RA2
Ad secundum dicendum, quod objectum gaudii est aliquid conveniens; sed objectum tristitiae est contrarium
nocivum; unde dolor de quo quis gaudet, non est contrarius gaudenti, sed conveniens; sed gaudium de quo quis
dolet, est contrarium dolenti; et ideo simul cum quis gaudet, non potest esse dolor de gaudio secundum idem; sed
simul cum quis dolet, potest esse gaudium de illo.
RA3
Ad tertium dicendum sicut ad primum.
Articulus 4C
AG1
Ulterius. Videtur quod poenitentia iterari non possit. Sicut enim baptismus habet efficaciam a passione Christi,
ita poenitentia, et omnia alia sacramenta.
Sed quia passio Christi est una, ideo baptismus iterari non potest. Ergo nec poenitentia potest iterari.
AG2
Praeterea, sicut dicit Gregorius, facilitas veniae incentivum praebet delinquendi. Sed Deus non debet alicui dare
peccandi occasionem. Ergo non debet dare locum poenitentiam iterandi.
AG3
Praeterea, spiritualis curatio, quae per poenitentiam fit, signatur per corporales curationes, quas Dominus
miraculose fecit. Sed in illis curationibus non legitur quod aliquem bis sanaverit.
Ergo nec per poenitentiam aliquis bis potest spiritualiter curari.
SC1

1615

