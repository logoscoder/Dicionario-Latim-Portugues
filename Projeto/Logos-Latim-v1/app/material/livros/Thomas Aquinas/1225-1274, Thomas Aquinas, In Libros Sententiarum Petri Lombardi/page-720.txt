Si dicatur, quod diminutio boni per malum, non est semper secundum eamdem quantitatem, sed secundum
eamdem proportionem sicut in diminutione continui; et ideo semper in infinitum diminuitur, nec ex toto aufertur;
contra. Quandocumque est diminutio secundum eamdem proportionem, semper illud quod secundo aufertur, est
minus eo quod primo auferebatur: quia si primo ablatum fuit tertium totius, secundo ablatum erit tertium residui,
et sic deinceps. Sed secundum malum non tollit minus de bono quam primum malum auferebat; quia potest esse
malum tam magnum; nec bonum est fortius ad resistendum, sed debilius. Ergo non est diminutio boni per malum
semper secundum eamdem proportionem.
AG4
Praeterea, ex hoc malum dicitur quod bonum corrumpit. Ergo quamdiu malum durat, continue corrumpit. Sed
quod continue corrumpit, tandem ad non esse perducit; quia sicut nullius rei generatio est infinita, ita nec
corruptio, cum tempus corruptionis cujuslibet rei tempori generationis ejus aequale sit, ut in 2 de gener.
Dicitur. Ergo necessarium est quod bonum ex toto per malum tollatur.
AG5
Praeterea, si malum diminuit bonum, aut illud bonum quod est ei subjectum, aut illud bonum quod est ei
oppositum. Sed non illud quod est sibi subjectum, cum nullum accidens suum subjectum diminuat. Ergo
intelligitur diminuere illud bonum quod sibi opponitur. Ergo cum illud bonum ex toto privet, quia opposita non
possunt esse simul; videtur quod bonum quod per malum diminuitur, ex toto tollatur.
SC1
Sed contra, inter alia mala pejus est malum culpae. Sed malum culpae non ex toto tollit bonum: dicit enim
dionysius, quod bona naturalia in Angelis peccantibus integra permanserunt, cum tamen peccatum eorum sit
gravissimum. Ergo malum non ex toto tollit bonum.
SC2
Praeterea, Philosophus dicit, quod malum, si sit integrum, seipsum destrueret.
Sed malum quod ex toto tollit bonum, erit integrum malum. Ergo etiam seipsum destrueret. Sed quidquid
seipsum destruit, impossibile est esse.
Ergo impossibile est esse aliquod malum quod ex toto corrumpat bonum.
CO
Respondeo dicendum, quod, sicut ex dictis patet, malum per se acceptum privatio quaedam est. Ad rationem
autem cujuslibet privationis tria requiruntur; scilicet habitus oppositus, et subjectum tam habitus quam
privationis, et habilitas in subjecto ad receptionem habitus; et ideo triplex bonum potest considerari; scilicet
bonum quod est perfectio opposita ipsi malo, et subjectum illius perfectionis et privationis oppositae, et etiam
ipsa habilitas ad perfectionem illam; quae cum sit quaedam quasi inchoatio ejus, etiam bonum quoddam est:
verbi gratia, malum culpae habet pro subjecto ipsam naturam animae, quae bonum quoddam est, et pro opposito
ipsam gratiam; et iterum animae inest habilitas quaedam ad gratiam habendam.
Sciendum est ergo, quod malum culpae bonum gratiae sibi oppositum ex toto tollit; de ipsa vero natura animae,
quae est sibi subjectum, nihil aufertur; ipsam vero habilitatem diminuit; et hoc est bonum naturae quod ex culpa
diminuitur. Diminutio autem hujus habilitatis non est per subtractionem alicujus partis ejus; sicuti enim
qualitates et formae non augentur per additionem, ut in 1 dictum est, dist. 17, sed per intensionem; ita etiam non
diminuitur per subtractionem, sed per remissionem.
Remissio autem hujusmodi habilitatis, est secundum quod elongatior est ab actu, scilicet ab ipsa gratia; quanto
enim potentia est magis propinqua actui, tanto completior est. Contingit autem istam habilitatem in infinitum
elongatiorem ab actu fieri; ita quod semper remanebit habilitas, eo quod quilibet actus peccati facit aliquam
elongationem a gratia; unde semper remanet minor et minor habilitas, et magis a gratia distans; et post primum
peccatum non tollitur potentia ad secundum peccatum, immo est major pronitas; et ideo potest fieri major
elongatio. Nunquam tamen habilitas ad gratiam ex toto tollitur: quia habilitas ista causatur ex principiis naturae,
quae principia, ut dictum est, culpa nec tollit nec minuit; et simile esset in naturalibus, si esset aliquis calor qui in
infinitum posset calefacere, et plus et plus; semper tamen remaneret materia quae ex natura sua haberet
habilitatem ad frigus, et eam nullo modo amitteret; sed tamen illa habilitas semper fieret magis et magis
longinqua ab actu.
RA1
Ad primum ergo dicendum, quod ista diminutio non fit per subtractionem, sed per elongationem ab actu, ut
dictum est.
RA2
Ad secundum dicendum, quod nihil subtrahitur de quantitate virtutis vel potentiae, ita ut non sit post peccatum in
potentia ad tantum bonum sicut ante, vel ad tot bona sicut prius; sed tamen per quodlibet peccatum elongatur
potentia ab actu; et in hoc infinitatem habet, secundum quod in infinitum hoc fieri contingit, ut dictum est.
RA3
Tertium conceditur: quia illa solutio nihil valet.
RA4

720

