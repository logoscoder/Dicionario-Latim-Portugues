in humana natura sustinuit. Dividitur autem haec pars in duas: primo determinat ea quae ad mortem Christi
pertinent; secundo ea quae ad mortem Christi consequuntur, dist. 22, ibi: hic quaeritur, utrum in illo triduo
mortis Christus fuerit homo. Prima dividitur in duas: primo inquirit utrum mors fuerit in Christo secundum
separationem deitatis a carne; secundo, supposito quod non, ostenditur qua ratione Christus dicatur mortuus, ibi:
recedente vero anima, mortua est Christi caro. Circa primum duo facit: primo movet quaestionem; secundo
determinat eam, ibi: quidam putaverunt tunc carnem sicut ab anima, ita a divinitate in morte fuisse divisam.
Et circa hoc duo facit: primo excludit errorem; secundo veritatem confirmat, ibi: sicut Augustinus super joan....
Ait. Circa primum duo facit: primo excludit probationem erroris sumptam ex ratione et auctoritate Augustini;
secundo probationem sumptam ex auctoritate Athanasii, ibi: alii quoque auctoritati innituntur. Circa primum tria
facit: primo ponit rationem ipsorum; secundo auctoritatem quae videtur pro eis facere, ibi: huic suae probabilitati
addunt auctoritatis testimonium; tertio solvit, ibi: quibus respondemus.
Alii quoque auctoritati innituntur. Hic tria facit: primo ponit objectionem ex auctoritate Athanasii; secundo
ostendit quod illa auctoritas non facit pro eis, ibi: quibus respondemus; tertio auctoritatem Athanasii exponit, ibi:
sciendum est igitur.
Hic est duplex quaestio. Prima de morte Christi.
Secunda de resurrectione ejus.
Circa primum quaeruntur tria: 1 utrum in morte Christi fuerit separata deitas ab humanitate; 2 utrum corpus
Christi fuerit dissolutum, vel incineratum; 3 utrum debeat simpliciter concedi quod Christus, vel filius Dei, sit
mortuus.
|a1 Articulus 1: Utrum in morte Christi deitas a carne separata sit.
Articulus 1A
AG1
Ad primum sic proceditur. Videtur quod in morte Christi deitas a carne separata sit. Remoto enim medio
separantur extrema quae per medium conjunguntur. Sed, sicut in 2 dist., quaest. 2, art. 2, quaestiunc. 1, dictum
est, divinitas conjungebatur carni mediante anima. Ergo separata anima a carne, separatur etiam divinitas.
AG2
Praeterea, sicut in 2 dist., qu. 1, art. 3, quaestiunc. 2, dictum est, corpus insensibile non est assumptibile. Sed
separata anima, caro remanet quoddam corpus insensibile. Ergo non potuit remanere deitati unita, cum nihil
possit esse unitum quod non est assumptibile.
AG3
Praeterea, nulla res est mortua quae habet in se vitam. Sed si deitas in morte a carne separata non fuisset,
habuisset in se vitam, quae etiam est fons indeficiens vitae. Ergo mortua non fuisset.
AG4
Praeterea, unio humanae naturae ad divinam est per gratiam. Sed corpus non est capax gratiae nisi mediante
anima. Ergo corpus, separata anima, non potest remanere deitati unitum.
SC1
Sed contra, filius dicitur jacuisse in sepulcro: alias de hoc non esset fides, quae habet objectum veritatem
increatam. Sed hoc non dicitur nisi quia corpus in sepulcro fuit. Ergo deitas a corpore separata non fuit.
SC2
Praeterea, leo Papa dicit: tanta fuit unio Dei et hominis, ut nec supplicio posset diminui, nec morte distingui. Sed
supplicium pati et mori corporis est. Ergo corpus in morte a divinitate non est separatum.
CO
Respondeo dicendum ad primam quaestionem, quod corpus Christi in morte non fuit separatum a deitate: cujus
ratio ex tribus accipi potest. Primo ex parte Dei: quia cum sit immutabilis, ei quod perfecte sibi conjunctum est
incommutabilitatem praestat, ut scilicet immutabiliter ei adhaereat. Secundo ex parte ipsius assumpti: quia per
mortem, quam ex obedientia patris sustinuit, non debuit suam dignitatem amittere, sed magis clarificari. Tertio
ex fine assumptionis: quia ea quae post mortem ipsius circa ipsum acta sunt, salutaria nobis non fuissent, nisi
deitas adjuncta esset.
RA1
Ad primum ergo dicendum, quod sicut supra, dist. 2, qu. 2, art. 1, quaestiunc. 1, dictum est, anima quantum ad
unibilitatem corporis, est medium necessitatis: quia corpus non esset unibile nisi inquantum est animatum: sed
quantum ad unionem in actu, est medium congruentiae, quo remoto, non necessario unio tollitur, ut supra, dist. 2,
dictum est; et ideo, quia separata anima a corpore, adhuc remansit in corpore ordo ad animam, et unibile
remansit et unitum.
RA2
Ad secundum dicendum, quod quamvis esset actu insensibile, tamen hoc habebat supra alia corpora insensibilia
quod inerat ei ordo ad animam humanam.
RA3
1061

