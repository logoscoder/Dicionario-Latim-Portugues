Ad secundum dicendum, quod ratio dubitationis in Glossa exprimitur, quia scilicet aqua in se virtutem
purgationis habere creditur. Non tamen habet vim purgationis talis, qualis futuro statui competit, ut ex dictis
patet.
RA3
Ad tertium dicendum, quod illa purgatio praecipue ad hoc erit, ut quidquid est imperfectionis, a sanctorum
habitatione removeatur; et ideo illa purgatione totum quod est foedum, ad locum damnatorum congregabitur;
unde infernus non purgabitur, sed ad ipsum adducentur totius mundi purgamenta.
RA4
Ad quartum dicendum, quod quamvis peccatum primi hominis in terrestri Paradiso sit commissum, non tamen
locus ille est locus peccantium, sicut nec caelum empyreum; ex utroque enim loco homo et diabolus statim
propter peccatum sunt ejecti; unde locus ille purgatione non indiget.
|a3 Articulus 3: Utrum ignis ultimae conflagrationis judicium sequi debeat.
Articulus 3A
AG1
Ad tertium sic proceditur. Videtur quod ignis ultimae conflagrationis judicium debet sequi.
Augustinus, 20 de CIV. Dei, hunc ordinem ponit eorum quae in judicio sunt futura, dicens: in illo judicio, vel
circa illud judicium, has res didicimus esse venturas; eliam thesbitem, fidem Judaeorum, Antichristum
persecuturum, Christum judicaturum, mortuorum resurrectionem, bonorum malorumque divisionem, mundi
conflagrationem, ejusdemque renovationem. Ergo conflagratio judicium sequitur.
AG2
Praeterea, Augustinus dicit in eodem Lib.: judicatis impiis, et in ignem aeternum Missis, figura hujus mundi
mundanorum ignium conflagratione peribit. Ergo idem quod prius.
AG3
Praeterea, Dominus ad judicandum veniens aliquos vivos reperiet, ut patet ex hoc quod habetur 1 thessal. 4, 14;
ubi ex persona eorum apostolus dicit: deinde nos qui vivimus, qui residui sumus in adventum Domini, non
praeveniemus eos qui dormierunt. Sed hoc non esset, si conflagratio mundi praecederet; quia per ignem
dissolverentur.
Ergo ignis ille judicium sequitur.
AG4
Praeterea, Dominus dicitur judicaturus orbem per ignem; et ideo conflagratio finalis videtur esse executio divini
judicii. Sed executio sequitur judicium.
Ergo ille ignis judicium sequitur.
SC1
Sed contra est quod dicitur in psalm. 96, 3: ignis ante ipsum praecedet.
SC2
Praeterea, resurrectio praecedet judicium; alias non videret omnis oculus Christum judicantem.
Sed mundi conflagratio resurrectionem praecedet; sancti enim qui resurgent, corpora spiritualia et impassibilia
habebunt; et ita non poterunt per ignem purgari; cum tamen in littera dicatur ex verbis Augustini quod per ignem
illum purgabitur, si quid in aliquibus sit purgandum. Ergo ignis ille judicium praecedet.
CO
Respondeo dicendum ad primam quaestionem, quod illa conflagratio secundum rei veritatem quantum ad sui
initium judicium praecedet: quod ex hinc manifeste colligitur quod mortuorum resurrectio judicium praecedet;
quod patet ex hoc quod dicitur 1 thessal. 4, quod illi etiam qui dormierunt, rapientur in nubibus in aera obviam
Christo ad judicium venienti. Simul autem erit resurrectio communis, et corporum sanctorum glorificatio: sancti
enim resurgentes corpora gloriosa resument, ut patet per illud quod dicitur 1 corinth. 15, 43: seminatur in
ignobilitate, surget in gloria. Simul autem cum corpora sanctorum glorificabuntur; et tota creatura suo modo
renovabitur, ut patet per id quod dicitur Rom. 8, 21, quod ipsa creatura liberabitur a servitute corruptionis in
libertatem gloriae filiorum Dei. Cum ergo conflagratio mundi sit dispositio ad renovationem praedictam, ut ex
dictis patet; manifeste potest colligi quod illa conflagratio quo ad purgationem mundi judicium praecedet; sed
quo ad aliquem actum, qui scilicet est involvere malos, judicium sequetur.
RA1
Ad primum ergo dicendum, quod Augustinus non loquitur determinando, sed opinando: quod patet ex hoc quod
sequitur: quae omnia quidem ventura esse credendum est; sed quibus modis et quo ordine veniant, magis tunc
docebit rerum experientia quam nunc ad perfectum hominis intelligentia valeat consequi. Existimo tamen eo quo
a me commemorata sunt ordine esse ventura. Ergo patet quod hoc dixit opinando.
RA2
Et similiter dicendum ad secundum.
RA3
2183

