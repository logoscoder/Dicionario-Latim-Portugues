Praeterea, nulla potentia recipit magis et minus. Sed liberum arbitrium intenditur et remittitur; unde et supra,
distinct. 7, dictum est, quod boni Angeli liberum arbitrium habent tam post confirmationem quam ante. Ergo
liberum arbitrium non est potentia, sed habitus.
SC1
Sed contra, omnis potentia determinatur per habitum ad aliquid unum vel simpliciter, sicut per habitum scientiae
ad unum, vel ad minus ut magis inhaereat, sicut opinio. Sed per liberum arbitrium homo aequaliter se habet ad
utrumlibet.
Ergo liberum arbitrium non est habitus.
SC2
Praeterea, habitus non potest esse subjectum alterius habitus. Sed liberum arbitrium est subjectum gratiae quae
ad ipsum comparatur sicut sessor ad equum, sicut Augustinus dicit. Ergo liberum arbitrium non est habitus.
CO
Respondeo dicendum, quod circa hoc quidam dicunt, liberum arbitrium secundum quod in usum loquentium
venit, nomen habitus esse, quamvis eodem nomine et potentia et actus significetur, sicut patet in nomine
intellectus quod et potentiam et habitum et actum significare potest.
Hunc autem habitum quem nomen liberi arbitrii designat, non dicunt esse aliquam qualitatem potentiae
supervenientem, sed ipsam habilitatem potentiae ad actum, vel facilitatem quam habet una potentia ex adjutorio
alterius: propter quod secundum eos facultas voluntatis et rationis dicitur. Sed haec opinio non recte utitur
nomine habitus, quia habitus secundum proprietatem sui nominis significat qualitatem quamdam quae est
principium actus, informantem et perficientem potentiam; unde oportet, si proprie accipiatur, quod sit
superveniens potentiae, sicut perfectio perfectibili. Praeterea, si consideretur ratio et voluntas, non potest esse
nisi tripliciter: aut quod utrumque secundum se consideretur; et sic constat quod utrumque est potentia, et ita
quodcumque eorum ponatur, liberum arbitrium erit potentia: vel quod consideretur unum in respectu alterius; et
nec sic potest dici quod unum sit habitus alterius, quia potentia non est habitus potentiae, vel relatio unius ad
alterum, nec hoc nomen habitus habere potest. Unde non videtur rationabiliter dictum, quod liberum arbitrium sit
habitus.
Et ideo quidam dicunt, quod liberum arbitrium nominat potentiam non absolutam, sed habitualem, idest prout est
per habitum quemdam perfecta, non quidem acquisitum vel infusum, sed naturalem, per quem habitum facilis est
in suum actum, intantum ut dominium sui actus habere dicatur.
Istud etiam non videtur conveniens: quia quod voluntas habeat dominium sui actus, ex ipsa natura potentiae
habet prout est imperans, et a nullo imperata; unde hanc facilitatem ex se habet, et non ex aliquo alio habitu. Et
praeterea unusquisque habitus se habet ad actum ut quo non simpliciter efficitur actus, sed bene efficitur.
Liberum autem arbitrium ad electionis actum se habet ut quo talis actus efficitur quandoque bene, quandoque
quidem male et indifferenter; unde non videtur habitum aliquem designare, si habitus proprie accipiatur; sed
illam potentiam cujus proprie actus est eligere; quia liberum arbitrium est quo eligitur bonum vel malum, ut
Augustinus dicit.
RA1
Ad primum ergo dicendum, quod bernardus large utitur nomine habitus pro habitudine quadam: ex hoc enim
liberum arbitrium in homine dicitur, quod hoc modo se habet ejus animus ut sui actus liberam potestatem habeat.
RA2
Ad secundum dicendum, quod facultas secundum communem usum loquendi significat potestatem qua aliquid
habetur ad nutum, unde et possessiones facultates dicuntur, quia in dominio sunt possidentis; et ideo liberum
arbitrium facultas dicitur non quasi habitus quidam, sed quia actum suum in libera potestate habet; unde et
liberum nominatur.
RA3
Ad tertium dicendum, quod judicium proprie loquendo non nominat potentiam, nec habitum, sed actum. Non
autem invenitur unus habitus per quem omne judicium elicitur, cum secundum diversos habitus in diversis
judicium procedat; nisi forte dicamus habitum illum primorum principiorum quorum cognitio naturaliter est
insita nobis secundum quod in omnibus judiciis dirigimur; quem nullus liberum arbitrium diceret: quia non est
proprium et proximum directivum in electionis actum. Potest autem ad unam potentiam reduci omne judicium
electionis; et ideo congruentius hoc nomine actus datur intelligi potentia quam habitus.
RA4
Ad quartum dicendum, quod homo dicitur liberum arbitrium amisisse, non quidem essentialiter, sed quia
quamdam libertatem amisit quae quidem est a peccato et a miseria, ut infra dicitur.
RA5
Ad quintum dicendum, quod omnis potentia in suo actu vigoratur aut debilitatur per habitum supervenientem,
vel impedimentum adveniens; unde liberum arbitrium non dicitur liberum quia ipsa potentia in se intendatur et
remittatur, sed quia vel impeditur per corruptionem peccati, vel expeditur per habitum gratiae et gloriae.
|a2 Articulus 2: Utrum liberum arbitrium dicat plures potentias vel unam.
610

