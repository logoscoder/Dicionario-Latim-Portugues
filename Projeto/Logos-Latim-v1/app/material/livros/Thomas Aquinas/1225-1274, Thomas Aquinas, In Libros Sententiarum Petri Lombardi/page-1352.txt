significabat; et non quidem illius sacrae rei, scilicet conjunctionis Christi et ecclesiae, per hujusmodi
matrimonium homo in statu illo cognitionem accepisset; sed magis e converso ex cognitione praedictae
conjunctionis convenientiam et sanctitatem matrimonii cognovisset.
Articulus 2C
AG1
Ulterius. Videtur quod in statu legis naturae sacramenta non fuerunt necessaria. Non minus enim est necessaria
eruditio quae fit per praecepta quam illa quae fit per sacramenta. Sed praecepta non fuerunt alia data ad bene
vivendum, praeter ea quibus naturali ratione ad bene vivendum informabantur.
Ergo videtur quod nec sacramenta debuerunt pro tempore illo institui, cum ea lex naturalis non dictet: quod patet
ex hoc quod non sunt eadem apud omnes et secundum omne tempus.
AG2
Praeterea, sacramenta, quando instituta sunt, necessaria sunt ad salutem, ut patet joan. 3, 5: nisi quis renatus
fuerit ex aqua et spiritu sancto, non potest introire in regnum Dei. Sed ea quae ante legem scriptam videntur esse
sacramenta, erant voto celebrata, et non necessitate, ut Hugo de sancto victore dicit.
Ergo non erant sacramenta, et per consequens nec necessaria.
SC1
Sed contra, secundum Hugonem, quandocumque fuit morbus, fuit et medicina morbi. Sed in statu legis naturae
erat morbus peccati. Ergo necessaria erat sacramentorum medicina.
CO
Ad tertiam quaestionem dicendum, quod ea quae ab homine fiunt, a cognitione ortum oportet habere; alias non
essent humana opera; unde oportet quod operatio cognitioni respondeat, sicut effectus causae. In statu autem
legis naturae non sufficiebat ad salutem sola naturalis cognitio, sed exigebatur fides aliquorum quae supra
rationem sunt; et post lapsum exigebatur fides de reparatore, per quem erat medicina morbi; et ideo in statu illo
non tantum erant necessaria opera quae sunt de dictamine legis naturalis, sed etiam alia quae essent
protestationes et signa eorum quae ad reparationem pertinebant; et haec erant illius temporis sacramenta, sicut
sacrificia, decimae, oblationes, et hujusmodi.
RA1
Ad primum ergo dicendum, quod praecepta quae ordinant ad bene vivendum, sunt praecepta legis naturae, quae
respondent cognitioni naturali.
Et quia cognitio naturalis sufficienter ea dictabat, nondum per contrariam consuetudinem omnino obtenebrata,
ideo non erat tanta necessitas ut eorum expressio fieret, sicut sacramentorum, quae supernaturali cognitioni
respondent.
RA2
Ad secundum dicendum, quod ante legem scriptam erant quaedam sacramenta necessitatis, sicut illud fidei
sacramentum quod ordinabatur ad deletionem originalis peccati; et similiter poenitentia, quae ordinabatur ad
deletionem actualis; et similiter matrimonium, quod ordinabatur ad multiplicationem humani generis. Sed
sacrificia et oblationes et hujusmodi erant necessitatis in communi, ut scilicet aliquid facerent in protestationem
fidei suae, qua Deo per latriae religionem subjecti erant; sed in speciali erant voluntatis, utrum scilicet deberent
sacrificia exhibere, vel oblationes, vel aliquid hujusmodi.
Articulus 2D
AG1
Ulterius. Videtur quod nec debuerunt supra illa sacramenta legis naturae alia superaddi in lege Moysi. Quod
enim superadditur alteri, debet esse magis ad perfectionem accedens. Sed sacramenta quae fuerunt in lege
naturae, erant propinquissima perfectis sacramentis, quae sunt in lege nova, ut patet de oblatione melchisedech.
Ergo non debuit fieri superadditio per legem Moysi.
AG2
Praeterea, superadditio ad id quod bonum erat, vel mutatio ejus, non debet fieri nisi propter meliorationem. Sed
sacramenta veteris legis non habebant alium effectum meliorem effectu sacramentorum legis naturae: quia
utraque sacramenta significabant tantum. Ergo non debuit fieri aliqua mutatio ipsorum, vel superadditio ad ea.
SC1
Sed contra, sacramenta, ut Magister in littera dicit, ad eruditionem instituta sunt. Sed secundum Gregorium, per
incrementum temporum crevit scientia sanctorum patrum, et fides etiam magis explicata est, ut in 3, dist. 25,
quaest. 3, art. 2, quaestiunc. 1, dictum est. Ergo oportuit in lege Moysi alia sacramenta addi sacramentis legis
naturae.
CO
Ad quartam quaestionem dicendum, quod cum sacramentorum usus fidei proportionaliter respondeat, sicut
dictum est, oportuit quod secundum diversum statum fidei diversimode sacramenta traderentur. Fides autem

1352

