terminos loci, et secundum eorum mensuram distant termini loci, sicut distarent propriis dimensionibus, si eas
haberent; et sic dimensiones duorum corporum esse dimensiones unius loci, nihil est aliud quam duo corpora
esse in eodem loco; quod est principale propositum.
RA2
Ad secundum dicendum, quod posito quod duo corpora sint in eodem loco per miraculum, non sequitur aliquid
neque contra communes animi conceptiones, neque contra definitionem lineae neque contra conclusiones aliquas
geometriae. Sicut enim supra, dist. 12, quaest. 1, art. 1, quaestiunc. 3, ad 3, dictum est, quantitas dimensiva in
hoc differt ab omnibus aliis accidentibus, quod habet specialem rationem individuationis et distinctionis, scilicet
ex situ partium, praeter rationem individuationis et distinctionis quae est sibi et omnibus aliis accidentibus
communis, scilicet ex materia subjecta. Sic ergo una linea potest intelligi diversa ab alia, vel quia est in alio
subjecto (quae consideratio non est nisi de linea materiali), vel quia distat in situ ab alia, quae consideratio est
etiam de linea mathematica, quae intelligitur praeter materiam.
Si ergo removeatur materia, non potest esse distinctio linearum nisi secundum situm diversum; et similiter nec
punctorum, nec superficierum, nec quarumcumque dimensionum; et sic geometria non potest ponere quod una
linea addatur alii tamquam distincta ab ea, nisi sit diversa in situ ab ea. Sed supposita distinctione subjecti sine
distinctione situs ex divino miraculo, ut dictum est, intelligentur diversae lineae quae non distant situ propter
diversitatem subjecti; et similiter puncta diversa; et sic duae lineae designatae in duobus corporibus quae sunt in
eodem loco, trahuntur a diversis punctis ad diversa puncta, ut non accipiamus punctum signatum in loco, sed in
ipso corpore locato, quia linea non dicitur trahi nisi a puncto quod est terminus ejus; et similiter etiam duo circuli
designati in duobus corporibus sphaericis existentibus in eodem loco, sunt duo, non propter diversitatem situs
(alias non possent se tangere secundum totum), sed sunt duo ex diversitate subjectorum; et propter hoc se
totaliter tangentes adhuc manent duo, sicut etiam circulus signatus in corpore locato sphaerico tangit secundum
totum alium circulum signatum in corpore locante.
RA3
Ad tertium dicendum, quod Deus posset facere aliquod corpus et non esse in loco; et tamen illa positione facta
non sequitur quod aliquod corpus non sit in loco; quia corpus majus est locus corporis minoris ratione illius
superficiei quae designatur ex contactu terminorum corporis minoris.
RA4
Ad quartum dicendum, quod unum corpus esse simul localiter in duobus locis non potest fieri per miraculum
(corpus enim Christi non est in altari localiter, ut supra, dist. 10, dictum est), quamvis miraculose possit fieri
quod duo corpora sint in eodem loco; quia esse in pluribus locis simul repugnat individuo ratione ejus quod est
esse indivisum in se; sequeretur enim quod esset distinctum in situ. Sed esse cum alio corpore in eodem loco
repugnat ei quantum ad hoc quod est esse divisum ab alio, ut ex dictis patet. Ratio autem unius perficitur in
indivisione, ut patet in 4 metaph..
Sed divisio ab aliis est de consequentibus ad rationem unius. Unde quod idem corpus sit localiter simul in
diversis locis includit contradictionem, sicut quod homo careat ratione; sed duo corpora esse in eodem loco non
includit contradictionem, ut ex dictis patet; et ideo non est simile.
Articulus 2D
AG1
Ulterius. Videtur quod corpus gloriosum possit esse cum alio glorioso in eodem loco. Quia ubi est major
subtilitas, ibi est minor resistentia. Si ergo corpus gloriosum est subtilius quam non gloriosum, minus resistet
corpori glorioso; et ita, si corpus gloriosum poterit esse cum non glorioso corpore in eodem loco, multo fortius
cum corpore glorioso.
AG2
Praeterea, sicut corpus gloriosum est subtilius non glorioso, ita unum gloriosum erit subtilius alio. Si ergo corpus
gloriosum poterit esse simul cum non glorioso; et corpus gloriosum magis subtile poterit esse cum glorioso
minus subtili.
AG3
Praeterea, corpus caeli est corpus subtile, et erit tunc glorificatum. Sed corpus alicujus sancti esse poterit simul
cum corpore caeli: quia poterunt ad terram descendere et ascendere pro suae libito voluntatis. Ergo et duo
corpora subtilia vel gloriosa poterunt esse simul.
SC1
Sed contra, corpora gloriosa erunt spiritualia, idest spiritibus quantum ad aliquid similia. Sed duo spiritus non
possunt esse in eodem loco, quamvis spiritus et corpus possint esse in eodem loco, ut in 1 Lib., dist. 37, quaest.
1, art. 1, dictum est.
Ergo nec duo corpora gloriosa poterunt esse in eodem loco.
SC2
Praeterea, duorum corporum simul existentium unum ab alio penetratur. Sed penetrari ab alio corpore est
ignobilitatis; quae omnino a corporibus gloriosis aberit. Ergo non poterunt esse duo corpora gloriosa simul.
2094

