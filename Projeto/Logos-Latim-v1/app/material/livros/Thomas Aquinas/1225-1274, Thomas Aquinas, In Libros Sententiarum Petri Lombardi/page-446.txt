|+d5.q2 Distinctio 5, Quaestio 2
|a0 Prologus
Circa secundum principale quaeritur de conversione bonorum Angelorum, et quaeruntur duo: 1 utrum fuerit eis
aliqua gratia apposita ad conversionem; 2 utrum per illam gratiam suam beatitudinem meruerint.
|a1 Articulus 1: Utrum Angeli indiguerint gratia ad hoc quod converterentur in Deum.
AG1
Ad primum sic proceditur. Videtur quod non indiguerint appositione alicujus gratiae, ut converterentur ad Deum.
Ad libertatem enim liberi arbitrii pertinet ut ad utrumque flecti possit, et praecipue in bonum. Sed Angelis in
statu creationis fuit liberum arbitrium nullo peccato debilitatum. Ergo non indigebant gratia ad hoc ut in bonum
converterentur.
AG2
Praeterea, ut supra, dist. 4, in lit. Ex verbis Augustini habitum est, Deus non distinxit inter Angelos ante eorum
conversionem et aversionem.
Sed illis qui sunt aversi non fuit apposita gratia, ut in littera dicitur. Ergo nec illis qui fuerunt conversi, ante
conversionem.
AG3
Praeterea, ex hoc quod Angeli conversi sunt, a Deo gratia repleti sunt; ita quod conversio ad gratiam est
praeparatio. Si ergo conversio non potest esse nisi per gratiam aliquam praecedentem, nec iterum illa gratia sine
praeparatione aliqua (alias omnibus daretur), videtur quod per hunc modum sit procedere in infinitum: quod et
intellectus et natura respuit. Ergo est status in primo, quod scilicet ad conversionem non oportuit dari gratiam
quae ad conversionem praepararet.
AG4
Praeterea, idem habitus est qui cooperatur habenti, bonum opus ejus reddens, et qui operatur in eo, bonum ipsum
faciens. Sed Angelus non indiguit gratia operante, ut in littera dicitur. Ergo nec cooperante gratia ad opus
conversionis.
SC1
Sed contra, proficere ad meritum vitae nullus sine gratia potest. Sed per conversionem Angeli ad vitam
profecerunt. Ergo ad eam gratia indiguerunt.
SC2
Praeterea, converti ad Deum est amore ei adhaerere, ut in littera dicitur. Non autem intelligitur hoc de amore
naturali: quia sic etiam eum prius dilexerant, ut supra habitum est. Ergo videtur quod intelligatur de amore
caritatis, qui sine gratia non est: ergo conversio sine gratia non potuit esse.
CO
Respondeo dicendum, quod circa hoc est duplex opinio. Quidam enim dicunt, quod ad conversionem meritoriam
exigitur duplex gratia: una gratum faciens, quae informat conversionis actum, et meritorium reddit; alia gratis
data, a qua elicitur substantia actus, et quae liberum arbitrium inclinat ad volendum. Sed istam gratiam ponere
non videtur necessarium, nisi ipsa libertas arbitrii gratia dicatur, quae proculdubio nobis a Deo est, vel aliquae
occasiones quae quandoque dantur hominibus a Deo ad conversionem, ut instructio legis, et castigatio ad
humilitatem, et alia hujusmodi; sine quibus tamen possibile est gratiam consequi: quia si homo facit quod in se
est, Deus dat ei gratiam. Ad hoc autem faciendum non exigitur aliquid aliud: illud enim ad quod non potest per
se liberum arbitrium, non est in homine ut faciat illud: illud enim in nobis esse dicitur cujus nos Domini sumus.
Unde positio ista implicat contradictionem, dum ponit quod ad faciendum illud quod in nobis est, liberum
arbitrium non sufficit.
Et ideo aliter est dicendum, quod ad eliciendum actum conversionis sufficit liberum arbitrium, quod se ad
habendam gratiam per hunc actum praeparat et disponit; sed efficacia conversionis ad meritum non potest esse
nisi per gratiam; unde unus et idem motus est conversionis liberi arbitrii, in quo gratia infunditur, qui est
dispositio ad gratiam secundum quod exit a libero arbitrio, et meritorius, secundum quod gratia informatur. Et
simile est etiam in motu contritionis, quo primo justificatur impius. Qualiter autem hoc sit possibile potest videri
ex his quae in natura contingunt. In eodem enim instanti quo primo est dispositio necessitans in materia, forma
substantialis inducitur. Cum enim generatio sit terminus alterationis, oportet in eodem instanti alterationem
terminari ad dispositionem quae est necessitans, et generationem ad formam substantialem. Sed quia alteratio est
motus continuus; ideo principium alterationis et medium quo materia disponitur ad formam substantialem,
tempore praecedunt introductionem formae substantialis.
Motus autem voluntatis qui disponit ad gratiam, est simplex, et non continuus: ideo vel primus tantum est
sufficiens dispositio ad gratiam, vel ultimus inter plures, qui agit in virtute omnium praecedentium: et ideo cum
illo gratia infunditur.
RA1
446

