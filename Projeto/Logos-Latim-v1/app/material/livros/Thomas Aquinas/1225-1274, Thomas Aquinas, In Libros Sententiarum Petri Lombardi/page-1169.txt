concupiscibilis. Similiter voluntas est superior ratione, secundum quod actus rationis consideratur ut voluntarius
et meritorius; et ideo caritas est forma prudentiae et temperantiae. Similiter essentia animae superior est
voluntate, inquantum ab essentia et voluntas et omnes vires animae fluunt.
Et ideo gratia, quae est perfectio essentiae animae, constituens ipsam in esse spirituali, est forma et caritatis et
prudentiae et temperantiae; nec caritas esset virtus si esset sine gratia, sicut nec prudentia si esset sine caritate,
loquendo de virtutibus infusis ordinatis ad merendum: neque temperantia sine caritate et prudentia. Quidam
autem dicunt, quod caritas et gratia sunt idem per essentiam. Sed de hoc dictum est in 2 Lib., dist. 26, art. 4,
corp..
RA3
Ad tertium dicendum, quod ratio imponit modum omnibus viribus quae sunt sub ipsa, et similiter voluntas
omnibus viribus inferioribus ea.
Sed ideo non posuerunt Philosophi virtutem nisi a prudentia formari, quia in voluntate, prout est finis ultimi, et
in essentia animae non posuerunt aliquam perfectionem superadditam naturae; naturalis autem perfectio constat
quod in omnibus virtutibus participatur.
RA4
Ad quartum dicendum, quod forma exemplaris incidit in idem numero cum agente et fine; sicut patet in Deo; non
autem forma intrinseca.
RA5
Ad quintum dicendum, quod inferiora participant perfectiones superiorum secundum modum suum: et ideo
participationes determinantur in participantibus ex capacitate et natura participantium. Et ideo unaquaeque virtus
quae est in inferiori potentia, habet quidem formam, qua est virtus, ex participatione perfectionis superioris
potentiae; sed forma qua est haec virtus, habet ex natura propriae potentiae per determinationem ad proprium
objectum; et hanc formam et modum ponit unaquaeque virtus circa suum actum; et iterum illam formam vel
modum quem habet ex superiori; sic temperantia in actu suo ponit modum proprium et prudentiae et caritatis et
gratiae.
Articulus 4D
AG1
Ulterius. Videtur quod caritas possit esse informis.
Sicut enim fides est in eo qui non operatur bene, ita et dilectio qua Deus diligitur: quia etiam peccatores et
infideles Deum diligunt. Sed fides quae est sine operibus, est informis. Ergo similiter caritas.
AG2
Praeterea, nullus scit se habere gratiam.
Potest autem aliquis scire se habere dilectionem.
Ergo dilectio Dei potest esse sine gratia; et ita potest esse informis.
AG3
Praeterea, ex fide oriuntur timor et amor.
Sed timor potest esse informis, ut patet de timore servili. Ergo et amor.
SC1
Sed contra, spiritus sanctus non potest esse sine gratia. Sed caritas Dei diffunditur in cordibus nostris per
spiritum sanctum; Rom. 5. Ergo caritas non potest esse informis.
SC2
Praeterea, forma non potest esse informis. Sed caritas est forma omnium aliarum virtutum. Ergo ipsa non potest
esse informis.
CO
Ad quartum quaestionem dicendum, quod caritas nunquam potest esse informis: et in hoc omnes concordant.
Hoc autem contingit secundum quosdam, ex hoc quod caritas nihil est aliud quam spiritus sanctus. Sed hoc in 1
Lib., dist. 17, qu. 1, art. 1 et 2, destructum est. Secundum alios vero caritas est idem quod gratia; quod in Lib. 2,
dist. 26, art. 4, reprobatum est. Et ideo oportet alias rationes assignare. Potest autem hujusmodi ratio ex jam
dictis haberi duplex. Prima ratio accipitur ex effectu caritatis: quia cum caritas sit amicitia quaedam, quae
requirit convictum inter amatos, non potest esse caritas, nisi sit participatio divinae vitae, quae est per gratiam;
ideo caritas sine gratia esse non potest. Secunda ratio potest assignari ex hoc quod ipsa motor est omnium
virtutum et forma; unde omne peccatum caritatem tollit, inquantum opponitur actui alicujus virtutis. Et quia
gratia non potest tolli nisi per peccatum, ideo caritas tollitur ablata gratia.
RA1
Ad primum ergo dicendum, quod fidei non opponitur omne peccatum, sed omnis infidelitas; et ideo sicut per hoc
quod homo errat in uno articulo, tollitur habitus fidei, ut supra dictum est, dist. 23, quaest. 3, art. 3, quaestiunc. 1,
ita per hoc quod fit quodcumque peccatum, quod caritati opponitur, tollitur totaliter habitus caritatis; unde in
caritate nihil manet informe, sicut in aliis virtutibus.
RA2
1169

