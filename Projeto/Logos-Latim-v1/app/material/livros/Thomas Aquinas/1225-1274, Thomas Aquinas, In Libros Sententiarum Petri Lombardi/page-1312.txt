Hic determinat de praeceptis secundae tabulae; et dividitur in quinque partes secundum quinque mandata, quae
satis patent in littera: quarum quarta pars dividitur in duas: in prima exponit quartum mandatum; in secunda
movet quaestionem, ibi: si vero quaeritur de filiis Israel... Utrum furtum commiserint; dicimus eos non fecisse
furtum; secunda incipit ibi: hic opponitur quod etiam boni in illo opere peccaverunt. Et similiter quinta pars
dividitur in expositionem praecepti, et quaestionem, quae incipit ibi: solet autem quaeri utrum prohibitum sit
omne mendacium.
Hic quaeruntur sex: 1 de necessitate legis scriptae; 2 de distinctione, ordine et assignatione mandatorum; 3 utrum
omnia mandata legis ad haec decem referantur; 4 utrum dispensationem in aliquo casu recipiant; 5 de
observatione sabbati; 6 de usura.
|a1 Articulus 1: Utrum fuerit necessarium tradi legem scriptam.
AG1
Ad primum sic proceditur. Videtur quod non fuit necessarium legem scriptam tradi, maxime de his decem
praeceptis. Ea enim quae sunt naturaliter scripta in intellectu speculativo, nulla scientia in Scripturam colligit,
sed utitur eis quantum indiget unaquaeque. Sed haec decem praecepta sunt naturaliter scripta in intellectu
practico uniuscujusque.
Ergo non fuit necesse ea in Scripturam redigere.
AG2
Praeterea, Scriptura videtur esse inventa ad succurrendum labilitati memoriae. Sed alia praecepta legis quae non
sunt ita scripta in corde hominis, sicut judicialia et caeremonialia, facilius poterant tradi oblivioni. Ergo ea magis
debuerunt in tabulis lapideis scribi.
AG3
Praeterea, ea quae scripto traduntur, ad plebem per sapientes perveniunt. Sed haec decem mandata ipsa plebs
immediate audivit a Deo, ut patet Exod. 20. Ergo non debuerunt in scriptum redigi.
AG4
Praeterea, legislator qui intendit sibi subjectos bonos facere, non debet aliquid pro lege ferre ex quo vitia
augeantur, eo praevidente. Sed ex hoc quod ista mandata obligatoria populo sunt tradita, praevaricatio crevit; 1
corinth. 15, 56: virtus peccati lex; Glossa: lex prohibendo auget peccati cupiditatem. Ergo non debuerunt
hujusmodi praecepta legis a Deo dari, qui omnia praevidet.
AG5
Praeterea, servitia coacta sunt minus Deo accepta. Sed per legem fit coactio quaedam, inquantum obligat. Ergo
videtur quod hujusmodi obligatoriam legem edere non debuit.
SC1
Sed contra, non minor cura est Deo de rebus humanis quam de rebus naturalibus, quas propter hominem fecit.
Sed rebus naturalibus certas leges posuit. Ergo etiam rebus humanis aliquas leges ponere debuit.
SC2
Praeterea, in quolibet regimine oportet quod voluntas rectoris innotescat. Sed Dei voluntas nobis per legis
praecepta innotescit, inquantum est signum divinae voluntatis. Ergo oportuit quod ab ipso qui orbem regit,
praecepta mundo ederentur.
SC3
Praeterea, dicit Philosophus, quod rex per imperium suum movet eos qui in regno suo sunt. Sed Deus omnia
movet.
Ergo oportuit quod ad homines ejus imperium deveniret, quo in Deum moverentur.
CO
Respondeo dicendum, quod necessarium fuit ea quae naturalis ratio dictat, quae dicuntur ad legem naturae
pertinere, populo in praeceptum dari, et in scriptum redigi, propter quatuor rationes. Primo, quia per contrariam
consuetudinem, qua multi in peccato praecipitabantur, jam apud multos ratio naturalis, in qua scripta erant,
obtenebrata erat. Secundo, quia etsi in aliquibus vigebat ratio, tamen amor boni in eis deficiebat; unde per
quamdam coactionem legis obligatoriae ad bonum inducendi erant. Tertio ut ad opera virtutis non solum natura
inclinaret, sed etiam reverentia divini imperii. Quarto ut magis memoria tenerentur, et frequentius in cogitatione
versarentur.
RA1
Ad primum igitur dicendum, quod passiones animae non corrumpunt existimationem speculativam, sicut
corrumpunt existimationem practicam; et ideo magis oportuit praecepta legis naturae in scriptis redigi, quam
principia speculativa.
RA2
Ad secundum dicendum, quod praecepta judicialia et caeremonialia erant mutabilia secundum diversos status et
conditiones hominum; sed praecepta ista legis naturae immobiliter permansura erant, in cujus signum in tabulis
lapideis Deus ea scribi voluit.
RA3
1312

