Praeterea, beatus benedictus dicit in regula, quod si praelatus etiam impossibile praecipiat, tentandum
impossibile tamen est. Sed multo magis tenetur quis ad obediendum in possibilibus quam in impossibilibus. Ergo
in omnibus possibilibus simpliciter obedientiam professus obedire tenetur praelato.
AG3
Praeterea, religio quaelibet principaliter tria vota substantialia habet, scilicet castitatis, paupertatis, et
obedientiae. Sed castitatem tenetur omnibus modis servare, et similiter paupertatem, ut nihil proprium habeat.
Ergo et obedientiam sic tenetur servare ut in omnibus simpliciter obediat.
AG4
Praeterea, inferiori non relinquitur judicium de superiori. Sed si subditus haberet discernere in quo obediret, in
quo non, relinqueretur sibi judicium de praecepto superioris. Ergo subditus tenetur in omnibus simpliciter
obedire.
AG5
Praeterea, quilibet christianus tenetur praelatis spiritualibus obedire. Si ergo profitentes obedientiam non
tenerentur simpliciter in omnibus obedire, in nullo differrent profitentes obedientiam a non profitentibus, et sic
talis professio supervacua esset. Ergo cum non sit supervacua, tenentur in omnibus obedire.
SC1
Sed contra, bernardus dicit in Lib. De disp.
Et praecepto: nihil me prohibeat horum quae promisi, nihil plus exigat quam promisi. Sed non promittuntur nisi
illa quae sunt in regula.
Ergo non tenetur subditus in aliis obedire nisi quae ad regulam pertinent.
SC2
Praeterea, nullus tenetur ad aliquid ad quod ceteri non tenentur, nisi secundum quod ad illud ex voto se obligat
speciali. Sed profitentes non vovent obedire in omnibus, sed solum obedire secundum regulam talem vel talem.
Ergo non tenentur in omnibus obedire. Et haec etiam ratio accipitur ex verbis bernardi in eodem libro dicentis de
hoc: non parum praelati praescribitur voluntati, quod is qui profitetur, spondet obedientiam; non tamen
obedientiam omnimodam, sed determinate secundum regulam, nec aliam quam sancti benedicti; et post subdit:
praefixam praelatus sibi ex regula sciat mensuram; et sic sua demum imperia moderari circa id solum quod
rectum esse constiterit; nec quodlibet rectum, sed hoc tantum quod praedictus pater constituit.
CO
Respondeo dicendum, quod est triplex obedientia: scilicet indiscreta, imperfecta (discreta tamen) et perfecta.
Indiscreta obedientia, quae nec obedientia dici debet, est quando aliquis obedit in illis quae divinae legis regulae
contrariantur, quam debet inviolabiliter observare: vel etiam in illis quae contrariantur regulae quam professus
est, in his dumtaxat quae dispensationi praelati non subduntur, et ad hanc obedientiam nullus tenetur, immo
quilibet tenetur eam non habere.
Imperfecta autem obedientia, sed sufficiens ad salutem obedientiam profitentibus, est illa qua aliquis obedit in
his quae servare promisit, et non aliis; unde b. Benedictus dicit: ceterum subditus hujusmodi obedientiam quae
voti finibus cohibetur, noverit imperfectam; et ad hanc obedientiam profitentes obedientiam ex necessitate
coguntur. Obedientia vero perfecta est secundum quam subditus simpliciter obedit in omnibus quae non sunt
contraria legi divinae, vel regulae quam professus est; unde ibidem b. Benedictus dicit: perfecta obedientia legem
nescit, terminis non arctatur, nec continetur professionis angustiis; largiori voluntate fertur in latitudinem
caritatis, et ad omne quod injungitur, spontaneo vigore liberalis alacrisque animi, modum non considerans, in
infinitum extenditur; et ad hanc obedientiam nullus tenetur debito necessitatis, sed solum ex honestate quadam,
sicut tenetur semper aemulari charismata meliora. Quidam tamen aliter dicunt, scilicet quod obedientiam
professi, ex necessitate tenentur obedire praelatis suis non solum in his quae ad regulam pertinent, sed in
omnibus quae regulae non contrariantur, sive sint indifferentia, sive de numero bonorum, dummodo non sint
altiora quam professio proprii ordinis requirit; sed ad aequalia vel faciliora praelatus cogere potest, etiam si
secundum praecepta regulae non sint.
Sed prima opinio est longe melior: quia cum debitum obedientiae ex ordine praelationis causetur, ad illa
tantummodo ex obedientiae voto subditus obligatur ad quae praelatio est ordinata. Ad hoc autem praelationes in
religionibus ordinantur, ut status religionis secundum instituta regulae conservetur; et ideo in his solum quae ad
regulam pertinent, debitum obedientiae causatur. Sciendum autem, quod ad regulam pertinet aliquid dupliciter;
vel directe vel indirecte. Directe, sicut ea quae in statutis regulae continentur, ut non comedere carnes, tenere
silentium, et hujusmodi. Indirecte, sicut ea quae pertinent ad mutua obsequia, sine quibus status religionis servari
non posset, vel etiam quae pertinent ad poenam transgressionum; etsi de eis nulla specialis mentio in regula fiat.
RA1
Ad primum ergo dicendum, quod praeceptum apostoli intelligitur non de omnibus absolute, sed de omnibus quae
ad praelationem patris ad filium pertinent: quia in quibusdam, ut Philosophus dicit in 9 ethic., magis est
obediendum patri, et in quibusdam magis duci exercitus quam patri, et in quibusdam magis medico, et sic de
aliis.
RA2
814

