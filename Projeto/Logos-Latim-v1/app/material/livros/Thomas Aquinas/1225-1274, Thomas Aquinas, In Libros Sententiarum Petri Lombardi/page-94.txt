spiritui sancto; secundo ponit appropriationis similitudinem, ibi: pluribus enim exemplis doceri potest, multa
rerum vocabula et universaliter poni, et proprie quibusdam rebus adhiberi; tertio inducit appropriationis
auctoritatem, ibi: sed Dei verbum, idest unigenitus Dei filius, aperte dictum est Dei sapientia.
Ad intellectum hujus partis quinque quaeruntur: 1 utrum spiritus sanctus procedat ut amor; 2 utrum sit amor
quem pater habet in filium, et e contrario; 3 utrum sit nexus vel unio patris et filii; 4 utrum ex processione sua
possit dici proprie spiritus sanctus; 5 de numero personarum.
|a1 Articulus 1: Utrum spiritus sanctus procedat ut amor.
AG1
Ad primum sic proceditur. Videtur quod spiritus sanctus non procedat ut amor. Quia spiritus sanctus procedit ut
persona in se subsistens.
Amor autem non significat aliquid per modum subsistentis; immo per modum inhaerentis formae, vel passionis.
Ergo etc..
AG2
Praeterea, nunquam natura communicatur nisi per actum naturae. Sed amor non significat actum naturae, sed
magis voluntatis. Ergo cum per processionem spiritus sancti communicetur tota divina natura personae
procedenti, videtur quod spiritus sanctus non procedat ut amor.
AG3
Praeterea, non est idem modus processionis creaturae et personae divinae. Sed creaturae procedunt a Deo per
actum voluntatis, cujus opus est creatio, secundum Damascenum.
Ergo nulla persona divina procedit per modum amoris, qui est actus voluntatis.
AG4
Item, modus processionis personae est proprius personae procedenti, quia per processionem distinguitur una
persona ab alia. Sed amor est commune tribus personis, ut dicitur in littera. Ergo nulla persona ut amor procedit.
AG5
Praeterea, non est idem appropriatum et proprium, quia appropriatum sumitur juxta rationem proprii: unde
sapientia, quae appropriatur filio, nulli personae propria est. Sed amor, ut dicitur in littera, est appropriatum
spiritui sancto.
Ergo non est proprius modus suae processionis ut procedat ut amor.
SC1
Contra, imago creata, quae est in anima, repraesentat trinitatem in creatura. Sed in imagine creata procedit
aliquid per modum notitiae, et aliquid per modum amoris. Cum igitur in trinitate increata procedat filius per
modum notitiae, erit alia persona procedens per modum amoris.
SC2
Item, cognitio perfecta non est, nisi adjungatur voluntas. Sed sicut se habet intellectus ad voluntatem, ita et
verbum ad amorem. Ergo verbum non erit perfectum sine amore. Sed verbum Dei perfectum est. Ergo et
associatur sibi amor perfectus; et hic est spiritus sanctus.
CO
Respondeo dicendum, quod in processione creaturarum duo est considerare ex parte ipsius creatoris: scilicet
naturam ex cujus plenitudine et perfectione omnis creaturae perfectio et efficitur et exemplatur, ut supra dictum
est, dist. 2, qu. Unic., art. 2, et voluntatem, ex cujus liberalitate, non naturae necessitate, haec omnia creaturae
conferuntur. Supposita autem, secundum fidem nostram, processione divinarum personarum in unitate essentiae,
ad cujus probationem ratio sufficiens non invenitur, oportet processionem personarum, quae perfecta est, esse
rationem et causam processionis creaturae. Unde sicut processionem creaturarum naturae divinae perfectionem
imperfecte repraesentantium reducimus in perfectam imaginem, divinam perfectionem plenissime continentem,
scilicet filium, tamquam in principium, et quasi naturalis processionis creaturarum a Deo, secundum scilicet
imitationem naturae, exemplar et rationem; ita oportet quod, inquantum processio creaturae est ex liberalitate
divinae voluntatis, reducatur in unum principium, quod sit quasi ratio totius liberalis collationis. Haec autem est
amor, sub cujus ratione omnia a voluntate conferuntur; et ideo oportet aliquam personam esse in divinis
procedentem per modum amoris, et haec est spiritus sanctus. Et inde est quod quidam Philosophi totius naturae
principium amorem posuerunt.
RA1
Ad primum ergo dicendum, quod licet amor, inquantum amor, non dicat quid perfectum et subsistens; tamen
inquantum est Dei amor, a quo omnis imperfectio removetur, habet quod sit perfectum quid et subsistens; et
simile est de verbo.
RA2
Ad secundum dicendum, quod sicut per primum processum naturae communicatur tota natura divina, cum sit
perfectus; ita et per primum processum voluntatis, qui est ratio omnis processionis voluntariae a Deo,
communicatur tota voluntas; et quia in Deo idem est voluntas et natura, nec tota voluntas, quae infinita est,
posset esse nisi in natura infinita; et non nisi boni infiniti, quasi objecti aequantis infinitam voluntatem (unde nec
94

