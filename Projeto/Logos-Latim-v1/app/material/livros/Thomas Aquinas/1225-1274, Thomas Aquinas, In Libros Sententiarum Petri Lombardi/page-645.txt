|a5 Articulus 5: Utrum gratia dividatur convenienter in gratiam operantem et cooperantem.
AG1
Ad quintum sic proceditur. Videtur quod inconvenienter gratia per operantem et cooperantem dividatur. Quia, ut
dictum est, gratia non per se respicit opus. Sed unumquodque dividendum est secundum hoc quod sibi per se
convenit, ut in 7 metaph. Dicitur. Ergo videtur, cum operans et cooperans respectu operis dicantur, quod
inconvenienter gratia per haec duo distinguatur.
AG2
Praeterea, si gratia est operans, oportet quod aliquid in anima operetur. Aut ergo seipsam, aut aliquid aliud. Sed
seipsam non facit, cum nihil sui ipsius causa sit, nec est signare aliquid aliud quod in anima operetur. Ergo
videtur quod inconvenienter aliqua gratia operans dicatur.
AG3
Praeterea, nullum opus est tantum gratiae quod etiam liberi arbitrii non sit. Si ergo gratia cooperans dicitur per
hoc quod simul cum libero arbitrio operatur, videtur quod gratia quaelibet cooperans dici debeat.
AG4
Praeterea, illud quod cooperatur alicui non se habet sicut principale in operatione. Sed in omni operatione in qua
liberum arbitrium et gratia conveniunt, gratia principale obtinet. Ergo inconvenienter gratia cooperans
nominatur.
AG5
Praeterea, Augustinus dicit in Lib. De natura et gratia, quod gratia praevenit ut pie vivamus et subsequitur ut
semper cum illo vivamus; et nunc praevenit ut vocemur, et tunc subsequetur ut glorificemur: et illa gratia
praeveniens statum praesentis vitae respicit, et gratia subsequens, statum gloriae. Cum igitur operans et
cooperans ad praesentem vitam pertineant, videtur quod gratia operans et cooperans non sint idem quod
praeveniens et subsequens, ut Magister innuit.
CO
Respondeo dicendum, quod gratia habet in nobis diversos effectus ordinatos. Primum enim quod facit est hoc
quod dat esse quoddam divinum. Secundus autem effectus est opus meritorium quod sine gratia esse non potest.
Tertius effectus est praemium meriti, scilicet ipsa vita beata, ad quam per gratiam pervenitur. In actibus etiam est
quidam ordo: quia primum est opus interius voluntatis, secundum est opus exterius quo voluntas completur: et
secundum hoc quandoque Augustinus diversimode videtur accipere gratiam praevenientem et subsequentem:
quia considerato ordine meriti ad praemium quod sequitur, nominat gratiam praevenientem, quae principium est
merendi; gratiam vero subsequentem, ipsum habitum gloriae, qui in nobis beatam vitam efficit: ut patet in
auctoritate inducta. Secundum vero ordinem actus interioris ad exteriorem, ponit gratiam praevenientem, quae
causat motum bonae voluntatis, gratiam vero subsequentem quae opus exterius complet; unde dicit, quod
praevenit voluntatem ut velit bonum; subsequitur ut compleat, sive perficiat; et sic in littera quasi per totum
videtur accipere praevenientem et subsequentem. Secundum vero ordinem esse quod dat ad actum qui est
operatio, sic ponit gratiam praevenientem quae animae quoddam esse salubre confert, et gratiam subsequentem
quae opus meritorium causat; unde dicit, quod praevenit ut sanemur, et subsequitur ut sanati negotiemur. Sed
distinctio gratiae operantis et cooperantis proprie accipitur tantum prout pertinet ad statum vitae praesentis: unde
dupliciter distingui potest. Uno modo ut per gratiam operantem significetur ipsa gratia, prout esse divinum in
anima operatur, secundum quod gratum facit habentem; et per gratiam cooperantem significetur ipsa gratia
secundum quod opus meritorium causat, prout opus hominis gratum reddit. Alio modo secundum quod gratia
operans dicitur, prout causat voluntatis actum; et cooperans secundum quod causat exteriorem actum in quo
voluntas completur, per perseverantiam in illo. Et utroque modo cooperans et operans dicitur idem quod
praeveniens et subsequens.
RA1
Ad primum ergo dicendum, quod quamvis non immediate gratia ad opus referatur, tamen est per se causa operis
meritorii, licet mediante virtute; et ideo non est inconveniens si per operantem et cooperantem distinguatur.
RA2
Ad secundum dicendum, quod gratia operans secundum unam acceptionem dicitur operari in anima, non
effective, sed formaliter, secundum quod quaelibet forma facit esse aliquod in subjecto, sicut albedo facit esse
album; unde per hunc modum gratia dicitur operans, quia formaliter hominem Deo gratum facit. Secundum vero
aliam acceptionem dicitur operans effective, secundum quod habitus effective causat opus; ita enim gratia
motum meritorium voluntatis operatur eliciendo ipsum, licet mediante virtute, propter quod operans dicitur.
RA3
Ad tertium dicendum, quod si accipiatur gratia operans secundum primam acceptionem, tunc planum est quod
effectus quos operatur formaliter, ipsa sola operatur: sicut enim sola albedo formaliter facit album parietem, ita
sola gratia formaliter gratum facit. Sed secundum aliam acceptionem verum est quod ipse motus voluntatis non
est a gratia sine libero arbitrio; et tamen quia se habet gratia ut principale, quia inclinat in talem actum per
modum cujusdam naturae, ideo ipsa sola tamen actum dicitur operari, non quod sine libero arbitrio operetur, sed
quia est principalior causa, sicut gravitas dicitur operari motum deorsum.
645

