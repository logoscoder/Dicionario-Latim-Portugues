Ad tertium sic proceditur. Videtur quod aliquis non possit ex condigno vitam aeternam mereri per actus virtutis.
Primo per id quod habetur ad Rom. 8, 18: non sunt condignae passiones hujus temporis ad futuram gloriam quae
revelabitur in nobis. Sed per passiones quas sancti sustinent maxime merentur. Ergo videtur quod nullus ex
condigno vitam aeternam mereatur.
AG2
Praeterea, condignum importat aequalitatem dignitatis. Sed impossibile est quod actus humanus aequetur in
dignitate praemio vitae aeternae, quod est ipse Deus. Ergo videtur quod nullus ex condigno vitam aeternam
mereri possit.
AG3
Praeterea, ille qui reddit quod debet, non meretur ulterius praemium. Sed homo bene operans reddit quod debet,
ut dicitur Luc. 17, 10: cum feceritis omnia quae praecepta sunt vobis, dicite: servi inutiles sumus; quod debuimus
facere, fecimus. Ergo videtur quod nullus ex condigno, recte vivendo, vitam aeternam mereatur.
AG4
Praeterea, a quocumque quis meretur, ille debitor sibi efficitur; quia praemium merito debetur.
Sed Deus non potest effici debitor. Ergo apud ipsum nihil ex condigno mereri possumus.
AG5
Praeterea, nullus meretur praemium apud eum qui ejus opere nec juvatur, nec juvari potest.
Sed Deus nostris bonis operibus non juvatur, quia bonorum nostrorum non eget, ut in Psal. 15 dicitur.
Ergo videtur quod apud ipsum mereri non possumus.
SC1
Sed contra, nihil ex justo judicio redditur, nisi quod quis meretur. Sed vita aeterna corona justitiae dicitur, quia
pro ea redditur ex justo judicio, sicut depositum redditur; 2 timoth. 4, 8: in reliquo reposita est mihi corona
justitiae, quam reddet mihi Dominus in illa die justus judex. Ergo aliquis coronam justitiae meretur.
SC2
Praeterea, sicut se habet culpa ad poenam, ita et opus virtutis ad gloriam. Sed culpa ex condigno poenam
aeternam meretur. Ergo et actus virtutis ex condigno vitam aeternam meretur.
CO
Respondeo dicendum, quod circa hoc sunt duae opiniones. Quidam enim dicunt, quod aliquis vitam aeternam
non potest mereri ex condigno, sed ex congruo. Alii vero dicunt, quod etiam ex condigno potest quis vitam
aeternam mereri per actus virtutum. Dicitur autem aliquis mereri ex condigno, quando invenitur aequalitas inter
praemium et meritum, secundum rectam aestimationem; ex congruo autem tantum, quando talis aequalitas non
invenitur, sed solum secundum liberalitatem dantis munus tribuitur quod dantem decet. Videntur autem utrique
quantum ad aliquid verum dicere.
Est enim duplex aequalitas, scilicet aequalitas quantitatis, et aequalitas proportionis. Secundum quantitatis
aequalitatem ex actibus virtutum vitam aeternam ex condigno non meremur: non enim tantum bonum est in
quantitate actus virtutis, quantum praemium gloriae, quod est finis ejus. Secundum autem aequalitatem
proportionis ex condigno meremur vitam aeternam. Attenditur enim aequalitas proportionis, quando aequaliter se
habet hoc ad illud, sicut aliud ad alterum. Non autem majus est Deo vitam aeternam tribuere, quam nobis actum
virtutis exhibere; sed sicut hoc congruit huic, ita illud illi: et ideo quaedam proportionis aequalitas invenitur inter
Deum praemiantem et hominem merentem; dum tamen praemium referatur ad idem genus in quo est meritum: ut
si praemium est quod omnem facultatem humanae naturae excedit, sicut vita aeterna, meritum etiam sit per talem
actum in quo refulgeat bonum illius habitus qui divinitus infunditur, Deo nos consignans. Illi tamen qui dicunt
nos ex condigno vitam aeternam posse mereri, verius dicere videntur. Cum enim sit duplex species justitiae, ut in
5 ethic. Philosophus dicit, scilicet justitia distributiva, et commutativa, quae est in contractibus, ut in emptione, et
venditione, justitia commutativa respicit aequalitatem arithmeticam, quae tendit in aequalitatem quantitatis:
justitia vero distributiva aequalitatem respicit geometricam, quae est aequalitas proportionis. In redditione autem
praemii ad merita magis servatur forma distributionis, cum ipse unicuique secundum opera sua reddat, quam
commutationis, cum Deus a nobis nihil accipiat; quamvis a sanctis quandoque inveniatur metaphorice dictum,
quod bonis operibus regnum caelorum emitur, inquantum Deus accipit opera nostra, ut acceptans ea: et ideo
verius dicitur quod ex condigno meremur quam quod non ex condigno.
RA1
Ad primum ergo dicendum, quod apostolus per dictum suum intendit excludere aequalitatem quantitatis; quia
non est tanta acerbitas praesentium passionum quam gaudium futurae gloriae.
RA2
Ad secundum dicendum, quod non requiritur ad condignitatem distributivae justitiae aequalitas quantitatum, sed
proportionis tantum, ut dictum est.
RA3
Ad tertium dicendum, quod etiam reddendo quod debet, meretur aliquis: in hoc enim aliquis apud Deum meretur
in quo etiam vitae laudabilis apud homines constituitur. Actus autem justitiae est laudabilis, sicut et aliarum
virtutum; unde etiam actus justitiae meritorius est quamvis quidam hoc quondam negaverunt et tamen actus
652

