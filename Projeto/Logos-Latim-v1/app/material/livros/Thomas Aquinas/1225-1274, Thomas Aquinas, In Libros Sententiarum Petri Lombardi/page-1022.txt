Ergo oportet ponere unam tantum voluntatem rationis in Christo, et in omnibus aliis hominibus.
CO
Ad tertiam quaestionem dicendum, quod distinctio potentiarum attenditur secundum diversas rationes: objectum
autem voluntatis est bonum secundum rationem boni; unde cum ista ratio sit communis omnibus, non potest esse
quod appetitus rationis secundum diversas potentias distinguatur; et ideo in Christo et in aliis hominibus est
tantum una potentia voluntatis. Possunt autem esse diversi respectus illius voluntatis, secundum quos invenitur
aliquando distingui voluntas rationis.
Magister autem attendens ad naturam potentiae, voluntatem rationis in Christo non distinguit.
RA1
Ad primum ergo dicendum, quod thelesis secundum Damascenum est voluntas naturalis, quae scilicet in modum
naturae movetur in aliquid secundum bonitatem absolutam in eo consideratam; bulesis autem est appetitus
rationalis, qui movetur in aliquod bonum ex ordine alterius: et haec duo a Magistro aliis nominibus dicuntur
voluntas ut natura, et voluntas ut ratio: secundum quae tamen non diversificatur potentia voluntatis: quia
diversitas ista est ex eo quod movemur in aliquid sine collatione, vel cum collatione. Conferre autem non est per
se voluntatis, sed rationis. Unde illa divisio voluntatis non est per essentialia, sed per accidentalia: et propter hoc
non sunt diversae potentiae, sed una differens secundum respectum ipsius ad apprehensionem praecedentem,
quae potest esse cum collatione, vel sine collatione. Tamen utraque istarum in Christo fuit, scilicet voluntas ut
natura, quae est thelesis et voluntas ut ratio, quae est bulesis.
RA2
Ad secundum dicendum, quod peccatum dicitur esse in ratione, non quia in ipsa completur, sed in voluntate
consequente rationem. Ratio autem superior et inferior non sunt diversae potentiae: quia non distinguuntur
secundum rationem objecti, ut in 2, dist. 24, quaest. 2, art. 2, dictum est; sed illa distinctio est rationis secundum
ordinem ad habitus diversos, secundum quod ex diversis mediis ad idem procedit, scilicet rationibus
temporalibus et aeternis. Medium autem ex quo proceditur ad aliquid, pertinet ad rationem, non ad voluntatem:
unde quamvis in ratione faciat aliquam diversitatem vel distinctionem, saltem per officia, in voluntate nullam
distinctionem causat.
RA3
Ad tertium dicendum, quod objectum intellectus est verum, cujus differentiae sunt necessarium et contingens;
non autem sunt differentiae boni inquantum hujusmodi, quod est objectum appetitus: et ideo necessarium et
contingens magis possunt diversificare intellectum quam voluntatem.
RA4
Ad quartum dicendum, quod objectum appetitus sensibilis non est bonum simpliciter, sed est bonum particulare:
et quia aliam rationem particularis boni habet delectabile et arduum; ideo penes has duas rationes boni dividitur
appetitus sensibilis, et non rationalis, qui habet pro objecto bonum simpliciter; unde irascibilis et concupiscibilis,
non sunt humanae per essentiam, sed per participationem.
RA5
Ad quintum dicendum, quod voluntas quae est finis, et liberum arbitrium, non sunt diversae potentiae, sicut in 2
Lib., dist. 24, quaest. 1, art. 3, dictum est; sed differunt bulesis et thelesis, quia ad liberum arbitrium pertinet
eligere aliquid in ordine ad finem, voluntas autem est de fine absolute.
Ex his quae dicta sunt, potest videri quomodo voluntas in Christo distinguatur. Voluntas enim aliqua, vel
attribuitur sibi ratione personae suae, vel ratione membrorum, quorum personam in se transfert. Si autem ratione
personae suae, aut secundum divinam naturam, aut secundum humanam.
Si secundum humanam, aut sensualitatis aut rationis.
Si rationis, aut secundum absolutam, aut secundum collativam.
RA6
Ad sextum dicendum, quod voluntas pietatis est voluntas ut natura, inquantum refugit ea quae sunt nociva sibi,
vel aliis, non considerato ordine rerum ad finem.
|a2 Articulus 2: Utrum voluntas humana in Christo divinae voluntati semper conformis fuerit in volito.
Articulus 2A
AG1
Ad secundum sic proceditur. Videtur quod voluntas humana in Christo semper divinae voluntati conformabatur
in volito. Quanto enim est major conformitas humanae ad divinam, tanto est major rectitudo voluntatis, quae in
hoc consistit, sicut patet per Glossam super illud psalm. 32: rectos decet collaudatio. Sed Christus habuit
rectissimam voluntatem. Ergo conformabatur divinae voluntati etiam quantum ad volita.
AG2
Praeterea, voluntas beatorum conformatur Deo quantum ad volita: quia omnia habent quae volunt. Sed Christus
fuit verus comprehensor. Ergo quantum ad volitum divinae voluntati ejus voluntas conformis erat.
AG3
1022

