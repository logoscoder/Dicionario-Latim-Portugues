Et haec pars dividitur in duas: primo ponit determinationem aliorum; secundo determinationem suam, ibi: quibus
respondentes dicimus. Et circa hoc tria facit: primo respondet ad quaestionem, et solvit rationes pro prima
determinatione positas; secundo confirmat suam determinationem tum per rationem ab aliis inductam, quae est
contra eos, ibi: illud vero apostoli quod inducunt... Pro nobis facit; tum etiam per auctoritatem, ibi: fulgentius
etiam in sermone quodam multa inducit; tum ex ratione, ibi: quod etiam ex ratione ostendi potest; tertio docet
evitare quoddam inconveniens, ad quod illi inducebant, si anima Christi omnia sciret, ibi: ad id vero quod
dicunt... Respondemus.
Si vero quaeritur, quare Deus non dederit ei potentiam faciendi omnia, ut scientiam, responderi potest etc.. Hic
comparat animam Christi ad Deum secundum potentiam; et tria facit: primo determinat veritatem; secundo
objicit in contrarium, ibi: sed si illa anima non habet tantam potentiam quantam et Deus, quomodo... Ergo
intelligitur illud Ambrosii? tertio solvit, ibi: ad quod dicimus.
Hic quaeruntur quatuor: 1 quam scientiam habuit; et quia habuit divinam et humanam, de divina in primo libro
dictum est; propter hoc 2 quaeritur de perfectione humanae scientiae ipsius, qua videt verbum; 3 de perfectione
scientiae ipsius, qua videt res in proprio genere; 4 de ipsius potentia.
|a1 Articulus 1: Utrum in Christo sit aliqua scientia creata.
Articulus 1A
AG1
Ad primum sic proceditur. Videtur quod in Christo non sit aliqua scientia creata. Ubi enim est cognitio perfecta,
non est opus cognitione imperfecta; sicut qui scit aliquid per demonstrationem, non indiget scire illud per
syllogismum dialecticum.
Sed omnis cognitio creata, est imperfecta respectu scientiae divinae. Ergo cum in Christo sit scientia Dei
increata, videtur quod non oportet ponere in ipso aliquam aliam scientiam.
AG2
Praeterea luminare minus offuscatur per luminare majus. Sed scientia non solum se habet ut lux, sed ut luminare
illuminans. Ergo scientia minor offuscatur per scientiam majorem; et ita scientia creata non debet esse in eodem
cum scientia increata Dei.
AG3
Praeterea, omnis perfectio est nobilior perfectibili.
Sed omnis scientia est perfectio scientis.
Cum igitur nihil creatum sit nobilius anima Christi, nulla creata scientia est in eo.
SC1
Sed contra, plus convenit natura sensitiva et intellectiva in homine, quam natura divina et humana in Christo.
Sed cognitio intellectiva in homine non excludit sensitivam, quae est minus perfecta.
Ergo nec divina cognitio in Christo excludit humanam.
SC2
Praeterea, non est substantia sine sua operatione, ut dicit Damascenus, et Philosophus. Sed in Christo est
intellectus creatus, scilicet anima rationalis. Ergo et cognitio creata, quae est ejus operatio.
CO
Respondeo dicendum, ad primam quaestionem, quod cum in Christo sit una persona et duae naturae,
considerandum est, utrum ea quae attribuuntur Christo, pertineant ad rationem personae, vel ad rationem naturae.
Et si quidem ad rationem personae, sic oportet in Christo illud tantum unum ponere, sicut unum tantum esse,
unum suppositum, unam hypostasim, et sic de aliis. Si autem pertinet ad naturam; aut ad alteram tantum, aut ad
utramque. Si ad alteram tantum, sic iterum est unum tantum, sicut una immensitas et una anima. Si autem ad
utramque, sic quia naturae in Christo sunt integrae, oportet ponere talia esse duo, sicut duas voluntates, duo
libera arbitria. Unde cum scientia pertineat ad divinam naturam et humanam, oportet in Christo ponere duas
scientias, unam creatam, et aliam increatam.
RA1
Ad primum ergo dicendum, quod scientia est de his quae consequuntur humanam naturam secundum animam,
quae est pars ejus: unde licet in Christo sit scientia divina, quae est perfectissima; tamen ea non formaliter
perficitur humana natura; et ideo oportet creatam cognitionem vel scientiam in ea ponere.
RA2
Ad secundum dicendum, quod diversa luminaria per radios suos sunt nata informare easdem res, et sunt ejusdem
rationis in illuminando; unde effectus minoris lucis non perficitur, quia sensus repletur luce majori. Sed scientia
creata et increata non sunt unius rationis, nec idem informant; et ideo non est simile.
RA3
Ad tertium dicendum, quod nihil prohibet aliquid esse dignius alio secundum quid, quod est indignius
simpliciter: sicut etiam color corporis Christi secundum quid est dignior ipso corpore, inquantum se habet ad

982

