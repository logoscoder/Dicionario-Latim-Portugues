Ad primum ergo dicendum, quod sacra Scriptura omnibus communiter proponitur; et ideo forma baptismi, quia
ab omnibus dari potest, debet in sacra Scriptura exprimi; et similiter forma eucharistiae, quae exprimit fidem
illius sacramenti, quae est de necessitate salutis. Sed formae aliorum sacramentorum non inveniuntur in Scriptura
traditae: sed ecclesia ex traditione apostolorum habet, qui a Domino acceperunt, ut dicit apostolus, 1 corinth. 11,
23: ego enim accepi a Domino quod et tradidi vobis.
RA2
Ad secundum dicendum, quod illa verba quae sunt de essentia formae, scilicet oratio deprecativa, ab omnibus
dicuntur; sed alia quae sunt de bene esse, non observantur ab omnibus.
RA3
Ad tertium dicendum, quod materia baptismi habet quamdam sanctificationem per se ex ipso tactu carnis
salvatoris; sed ex forma verborum accipit sanctificationem actu sanctificantem; et similiter post sanctificationem
materiae hujus sacramenti secundum se, requiritur sanctificatio in usu, per quam actu sanctificet.
Articulus 4B
AG1
Ulterius. Videtur quod forma hujus sacramenti debeat proferri per orationem indicativam, et non per
deprecativam. Quia omnia sacramenta novae legis habent certum effectum. Sed certitudo effectus non exprimitur
in formis sacramentorum nisi per orationem indicativam, ut cum dicitur: hoc est corpus meum; vel, ego baptizo
te. Ergo debet esse forma hujus sacramenti oratio indicativa.
AG2
Praeterea, in formis sacramentorum oportet exprimi intentio ministri, quae requiritur ad sacramentum.
Sed intentio conferendi sacramentum non exprimitur nisi per orationem indicativam.
Ergo etc..
AG3
Praeterea, in quibusdam ecclesiis dicuntur hujusmodi verba in collatione hujus sacramenti: ungo hos oculos oleo
sanctificato in nomine patris etc., et hoc est conforme aliis formis sacramentorum.
Ergo videtur quod in hoc consistat forma hujus sacramenti.
SC1
Sed contra, illud quod est forma sacramenti, ab omnibus oportet quod servetur. Sed verba praedicta non dicuntur
secundum consuetudinem omnium ecclesiarum, sed tantum verba deprecativa, scilicet: per istam unctionem et
suam piissimam misericordiam indulgeat tibi Dominus quidquid deliquisti per visum etc.. Ergo forma hujus
sacramenti est oratio deprecativa.
SC2
Praeterea, hoc videtur ex verbis Jacobi, qui attribuit efficaciam hujus sacramenti orationi. Oratio, inquit, fidei
sanabit infirmum.
Ergo cum efficacia sacramenti sit ex forma, videtur quod forma hujus sacramenti sit praedicta oratio.
CO
Ad secundam quaestionem dicendum, quod forma hujus sacramenti est oratio deprecativa, ut patet per verba
Jacobi, et ex usu Romanae ecclesiae, quae solum verbis deprecativis utitur in collatione hujus sacramenti; cujus
ratio multiplex assignatur. Primo, quia suscipiens sacramentum hoc, est viribus propriis destitutus, unde indiget
orationibus sublevari. Secundo, quia datur exeuntibus, qui jam desinunt de foro ecclesiae esse, et in solius Dei
manu requiescunt; unde et ei per orationem committuntur. Tertio, quia hoc sacramentum non habet aliquem
effectum qui semper ex operatione ministri consequatur, omnibus quae sunt de essentia sacramenti, rite peractis,
sicut character in baptismo et confirmatione, et transubstantiatio in eucharistia, et remissio peccati in poenitentia
existente contritione, quae est de essentia sacramenti poenitentiae, non autem de essentia hujus sacramenti; et
ideo in hoc sacramento non potest esse forma indicativi modi sicut in praedictis sacramentis.
RA1
Ad primum ergo dicendum, quod hoc sacramentum, sicut et praedicta, quantum est de se, habet certitudinem;
sed potest impediri ex fictione recipientis (etiam si se sacramento subjiciat per intentionem) quod nullum
effectum consequatur; et propter hoc non est simile de hoc, et de aliis sacramentis, in quibus semper aliquis
effectus consequitur.
RA2
Ad secundum dicendum, quod per ipsum actum qui ponitur in forma, scilicet: per istam sanctam unctionem, satis
exprimitur intentio.
RA3
Ad tertium dicendum, quod verba illa indicativi modi, quae secundum morem quorumdam praemittuntur
orationi, non sunt forma hujus sacramenti; sed sunt quaedam dispositio ad formam, inquantum intentio ministri
determinatur ad actum illum per illa verba.
Articulus 4C
1847

