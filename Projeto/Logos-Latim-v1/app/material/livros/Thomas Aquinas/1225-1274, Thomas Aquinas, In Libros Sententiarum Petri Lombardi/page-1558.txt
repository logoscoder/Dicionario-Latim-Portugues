Articulus 4D
AG1
Ulterius. Videtur quod debeat in magna quantitate apponi. Quia quod non est, non potest aliquid significare. Sed
quod corruptum est, non est. Cum ergo aqua ponatur ad significandum, ut dicitur, videtur quod debeat tantum
apponi quod non corrumpatur; et ita tantum quantum de vino vel plus, quia vinum est magis activum.
AG2
Praeterea, de latere Christi sicut sanguis, ita et aqua sensibiliter fluxit. Sed si parum de aqua poneretur, non
posset sentiri. Ergo debet in majori quantitate apponi.
AG3
Praeterea, si sufficit in parva quantitate aquam apponi, eadem ratione sufficeret ad sacramentum, si gutta aquae
in totum dolium projiceretur.
Sed hoc videtur ridiculum. Ergo non sufficit quod parva quantitas ponatur.
AG4
Praeterea, quorumdam consuetudo esse dicitur in terris ubi non crescit vinum, quod pannum vino rubeo
intinctum et siccatum aqua lavent; de qua cum ruborem vini acceperit, sanguinem Christi conficiunt. Ergo
videtur quod aqua in magna quantitate possit apponi.
SC1
Sed contra, illud quod est ex duobus, neutrum illorum est, ut Damascenus dicit.
Sed si magna quantitas aquae apponeretur, esset quaedam mixtio. Ergo non esset vinum; et ita non posset inde
sanguis Christi confici.
SC2
Praeterea, oportet quod aqua consumatur a vino ad hoc quod ex parte sanguinis sit tantum una species, sicut ex
parte corporis. Sed non posset consumi, si aqua in magna quantitate poneretur.
Ergo non debet in magna quantitate poni.
CO
Ad quartam quaestionem dicendum, quod, sicut dictum est, aqua apposita vino in vinum convertitur, et sic totum
convertitur in sanguinem; unde non tantum de aqua debet apponi quod vinum in aquam convertatur, vel in
aliquod medium per mixtionem; et ideo semper tutius est apponere parum: quia quantumcumque apponatur
parum, significatio servatur.
RA1
Ad primum ergo dicendum, quod ex hoc ipso quod in vinum convertitur aqua, habet suam significationem: quia
nos in Christum mutamur, non ipse in nos.
RA2
Ad secundum dicendum, quod hoc sacramentum repraesentat Christi passionem quantum ad redemptionem,
quae facta est per effusionem sanguinis; sed baptismus quantum ad ablutionem; et ideo in baptismo oportet quod
sensibiliter aqua maneat, sicut et vinum hoc quod sanguini respondet; aqua autem haec apposita a vino
absorbetur, sicut nostra mortalitas per virtutem passionis Christi.
RA3
Ad tertium dicendum, quod si apponeretur aqua in dolio, non significaret aliquid; et ideo hoc non sufficeret; sed
oportet ut imminente oblatione apponatur ad sacramentum perficiendum.
RA4
Ad quartum dicendum, quod cum illud sit magis aqua rubea quam vinum, non potest exinde sanguis Christi
consecrari; unde illa consuetudo damnatur in canone de consec., dist. 2, cap. Cum omne.

|+d11.q3 Distinctio 11, Quaestio 3
|a0 Prologus
Deinde quaeritur quomodo Christus hoc sacramento usus sit in ipsa prima sui institutione; et circa hoc
quaeruntur quatuor: 1 utrum ipse corpus suum manducaverit; 2 utrum Judae dederit; 3 utrum dederit corpus
suum passibile, vel impassibile; 4 utrum si in pixide reservatum fuisset corpus Christi, ibi moreretur; sub qua
autem forma consecravit, supra, dist. 8, dictum est.
|a1 Articulus 1: Utrum Christus manducaverit.
AG1
Ad primum sic proceditur. Videtur quod ipse Christus non manducaverit. Quia de his quae Dominus fecit, non
sunt alia asserenda, nisi quae nobis in evangelio narrantur. Sed in evangelio continetur quod Christus accepit
panem in manibus, et dedit discipulis suis manducandum. Ergo non debemus asserere quod ipse manducaverit.
1558

