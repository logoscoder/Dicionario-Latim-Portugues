naturalis hoc modo se habet ad gratiam, quod ipsa subministrat substantiam actus, et gratia praebet efficaciam
merendi, informando actum: et sicut majoris perfectionis est forma actus quam ipsa substantia ejus; ita e
contrario major defectus est deficere in ipsa substantia actus quam deficere in forma ipsius. Quamvis autem
ponatur homo gratiam habuisse, et in hoc Angelo superiorem fuisse; tamen debilior fuit in potentia naturali; et
ideo defectus potentiae naturalis magis excusat peccatum hominis quam defectus gratiae peccatum Angeli; unde
simpliciter peccatum hominis minus quam peccatum Angeli invenitur.
RA3
Ad tertium dicendum, quod per gratiam aliquis meretur gloriam, et ideo convenienter gratia tempore gloriam
praecedit. Sed per naturam non meretur gratiam; unde nihil impedit ut simul cum natura gratia infundatur.
RA4
Ad quartum dicendum, quod in illis quae agunt per necessitatem naturae, oportet quod agens de necessitate agat
secundum exigentiam formae quae in ipso est, ut per calidum calefaciat. Hoc autem in voluntariis non tenet:
unde etiamsi homo gratiam habuerit, nihilominus potest in contrarium actum transire.
RA5
Ad quintum dicendum, quod actus personales non attingunt naturam, sed personam; et ideo Adam per
poenitentiam quam de peccato egit, potuit recuperare illa bona quae sibi ad actus personales data erant, sicut
gratiam et virtutes; non autem illa quae toti naturae collata erant, ut immortalitas corporis, et obedientia
inferiorum virium ad rationem, et hujusmodi.
|a3 Articulus 3: Utrum homo in statu primo habuisset tantum de gratia quantum habuit post peccatum.
AG1
Ad tertium sic proceditur. Videtur quod in primo statu homo non tantum de gratia habuisset quantum post
peccatum. Ut enim Philosophus dicit, ridiculum est temperantiam et fortitudinem in diis ponere, cum in eis
passiones innatae et illatae non sint, circa quas fortitudo et temperantia medium communicant.
Sed in primo statu Adam hujusmodi passionibus caruisset. Ergo et per consequens his virtutibus, quas tamen
homo post peccatum habuit gratuitas.
Non ergo tot gratias homo ante peccatum habuisset, sicut post habuit.
AG2
Praeterea, perseverantia quaedam virtus est, quam multi post peccati statum habent. Haec autem Adae defuit, ut
ejus casus ostendit. Non igitur tot virtutes habuit quot homines in peccato nati habent; et sic idem quod prius.
AG3
Praeterea, plus indigenti Deus plus tribuit: quia misericordia miseriam intuetur, ut dicit bernardus.
Sed homo plus indiget gratiae auxilio post peccatum quam ante, cum magis in naturalibus infirmetur. Ergo plus
de gratia post peccatum homini confertur quam ante contulisset.
AG4
Praeterea, Deus cum sit summe bonus, ut Augustinus dicit, mala esse non permitteret, nisi esset adeo potens ut
ex malis bonum eliceret. Sed non ostenderetur perfecte divina bonitas, nisi bonum quod ex malo Deus elicit,
excederet illud bonum quod per malum privatur.
Ergo bonum hominis, quod ex peccato ejus Deus elicit, excedit illud bonum quod ante peccatum erat, et est
postmodum per peccatum privatum; et sic major est gratia post peccatum quam ante.
AG5
Praeterea, tota plenitudo gratiae humani generis ex virtute incarnationis et passionis Christi procedit; unde dicitur
joan. 1, 16: de plenitudine ejus omnes accepimus. Sed si Adam non peccasset, Christus non fuisset incarnatus, ut
quidam dicunt; vel saltem non fuisset passus, ut omnes dicunt.
Ergo non tanta plenitudo gratiae fuisset in humano genere ante peccatum, sicut post.
SC1
Sed contra, Matth. 25, 15: dedit... Unicuique secundum propriam virtutem; et exponitur in Glossa de collatione
gratiarum. Virtus autem hominum naturalis, major erat ante peccatum quam post. Ergo et plus de gratia
consecuti fuissent ante peccatum quam post.
SC2
Praeterea, nullus ex peccato reportat commodum.
Sed si homo post peccatum majorem gratiam haberet quam ante, commodum ex malo reportaret.
Ergo etc..
CO
Respondeo dicendum, quod donorum gratuitorum quaedam ordinantur absolute in perfectionem ejus cui
conferuntur, quaedam autem ad utilitatem aliorum, ut dicitur 1 corinth. 12, 7: unicuique datur manifestatio
spiritus ad utilitatem.
Utilitas autem quaedam est, ut defectibus proximorum subveniatur, sicut per operationem signorum infidelitati
succurritur: quia signa data non sunt fidelibus sed infidelibus, 1 corinth. 14: et similiter est etiam de generibus
linguarum, et de aliis hujusmodi donis. Et quia hujusmodi defectus in primo statu non fuissent; ideo etiam nec
668

