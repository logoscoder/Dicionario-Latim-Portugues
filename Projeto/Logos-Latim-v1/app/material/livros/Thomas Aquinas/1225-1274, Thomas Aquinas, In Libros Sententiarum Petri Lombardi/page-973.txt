Praeterea, sensus et motus traducuntur a capite in membra. Sed gratia, quae motum vitae facit in corpore
ecclesiae, non est per traductionem ab uno in alium. Ergo Christus, secundum quod homo, non est caput
ecclesiae.
AG3
Praeterea, gratia a solo Deo creatur in nobis; quia, secundum Augustinum, natura mentis humanae immediate a
Deo formatur. Sed vita ecclesiae est per gratiam.
Cum igitur de ratione capitis sit ut membra quantum ad aliquem actum vivificet, videtur quod Christus,
secundum quod homo, non possit dici caput ecclesiae.
AG4
Praeterea, capitis non est aliud caput. Sed caput Christi est Deus; 1 Cor. 11. Ergo Christus non est caput.
AG5
Praeterea, caput recipit influentiam ab alio membro, scilicet a corde. Sed Christus non recipit influentiam ab alio
membro ecclesiae. Ergo Christus non debet dici caput.
AG6
Praeterea, caput potest dici membrum totius corporis et commembrum aliis membris. Sed Christus, ut videtur,
non potest dici membrum ecclesiae: quia sic virtus ejus partialitatem haberet respectu totius ecclesiae, et ecclesia
esset perfectior Christo.
Ergo Christus non debet dici caput.
SC1
Ad oppositum est Eph. 1: ipsum dedit caput super omnem ecclesiam, quae est corpus ejus. Ergo cum ecclesia sit
corpus ejus secundum humanam naturam, prout sibi conformis est, videtur quod ipse secundum humanam
naturam sit caput.
SC2
Praeterea, rex dicitur esse caput regni, et pontifex ecclesiae sibi commissae. Sed Christus, secundum quod homo,
est rex et pontifex totius humani generis. Ergo ipse, secundum quod homo, est caput.
SC3
Praeterea, illud quod est dignissimum in quolibet genere, dicitur caput, sicut leo est caput animalium. Sed
Christus, etiam secundum humanam naturam, praecellit omnes homines. Ergo etiam secundum quod homo, est
caput totius ecclesiae.
CO
Respondeo dicendum, quod Christus dicitur caput ecclesiae per similitudinem capitis naturalis. Inveniuntur enim
in capite naturali tres conditiones respectu aliorum membrorum singulariter.
Prima est quod excellit ea dignitate in tribus, scilicet in altitudine situs, in nobilitate propriae virtutis (quia
scilicet nobiliores vires, scilicet imaginatio et memoria, et hujusmodi, habent locum in capite): et etiam in
perfectione, quia in capite congregantur omnes sensus, cum in aliis membris sit solus tactus. Secunda est quod a
capite sunt omnes vires animales in aliis membris; et sic dicitur esse principium aliorum membrorum, dans aliis
sensum et motum. Tertia est quod dirigit omnia membra in suis actibus, propter imaginationem et sensus, qui in
eo abundant formaliter.
Habet autem quartam proprietatem communem cum aliis membris, quod est conformis cum eis in natura.
Ratione ergo primae proprietatis, scilicet perfectionis, omne quod est perfectissimum in quacumque natura,
dicitur caput, sicut leo in animalibus. Ratione autem secundae, omne principium dicitur caput, sicut fons caput
fluminum; et sicut dicitur caput libri, vel caput viae. Ratione autem proprietatis tertiae, omnis rector dicitur
caput, sicut rex, dux, vel pontifex. Quantum igitur ad has tres proprietates capitis, potest Christus dici caput et
secundum humanam naturam, et secundum divinam: quia secundum divinam naturam in eo est plenitudo omnis
deitatis, ut dicit apostolus Coloss. 1; unde est super omnes Deus benedictus in saecula, Rom. 9: et similiter ab
ipso, inquantum Deus, est nobis omnis spiritualis gratia.
Item inquantum Deus, dirigit nos in seipsum. Sed etiam haec conveniunt ei secundum humanam naturam, quae
in Christo dignissima est ratione altitudinis, quia est usque ad unionem in divina persona exaltata: ratione
propriae operationis, quia dignissimum actum habuit in ecclesia, scilicet redimere ipsam, et aedificare eam in
sanguine suo: et etiam ratione perfectionis, quia omnis gratia in eo est, sicut omnes sensus in capite. Similiter
etiam dicitur caput ratione secundae proprietatis, quia per ipsum, sensum fidei et motum caritatis accepimus,
quia gratia et veritas per Jesum Christum facta est; joan. 1, 17: et similiter direxit nos doctrina et exemplo: quia
coepit Jesus facere et docere, Act. 1, 1. Sed quarta conditio Christo convenit secundum humanam naturam
tantum; et haec complet in ipso rationem capitis: quia Christus secundum humanam naturam habet perfectionem
aliis homogeneam, et est principium quasi univocum, et est regula conformis, et unius generis. Unde communiter
loquendo, Christus secundum quod Deus, potest dici caput ecclesiae simul cum patre et spiritu sancto; sed
proprie loquendo est caput secundum humanam naturam. Et dicitur gratia capitis, secundum quam praedictae
proprietates ei conveniunt praecipue secundum quod influit aliis membris.
RA1

973

