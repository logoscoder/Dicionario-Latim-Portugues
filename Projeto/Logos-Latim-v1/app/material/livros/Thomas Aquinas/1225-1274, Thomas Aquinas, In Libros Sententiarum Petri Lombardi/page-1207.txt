Articulus 4B
AG1
Ulterius. Videtur quod semper resurgat in majori. Gen. 1: factum est vespere et mane dies unus; Glossa:
vespertina lux a qua quis cecidit, matutina in qua resurgit. Sed lux matutina est major quam vespertina. Ergo et
gratia vel caritas in qua quis resurgit, illa quam prius habebat.
AG2
Praeterea, Rom. 5, 20: ubi abundavit delictum, superabundavit et gratia. Sed ubi superabundat gratia, est ibi
major caritas. Ergo etc..
AG3
Praeterea, peccatum vincit primam caritatem.
Vincitur autem a secunda. Ergo secunda caritas est fortior et major quam prima.
SC1
Sed contra, innocens non est minus aptus ad recipiendum gratiam quam peccator. Sed primam gratiam accipit
innocens, secundam accipit peccator.
Ergo non oportet quod secunda sit major quam prima.
CO
Ad secundam quaestionem dicendum, quod non est necessarium quod semper in majori caritate resurgat: quia
etiam minor praeparatio, vel aequalis, sufficit ad hoc quod gratia infundatur.
RA1
Ad primum igitur dicendum, quod similitudo illa attenditur non quantum ad quantitatem lucis, sed quantum ad
ordinem lucis ad tenebras.
RA2
Ad secundum dicendum, quod apostolus loquitur de gratia redemptionis, quae superabundavit ad delictum primi
hominis; et non loquitur universaliter.
RA3
Ad tertium dicendum, quod peccatum non vincit caritatem propter ejus debilitatem; sed quia ille qui peccat, non
utitur auxilio caritatis; et ideo ratio non sequitur.
Articulus 4C
AG1
Ulterius. Videtur quod ad minus semper sit aequalis. Roman. 8, 28: diligentibus Deum omnia cooperantur in
bonum; Glossa: etiam casus in peccatum. Sed hoc non esset, si in majori caritate resurgeret. Ergo nunquam in
minori, sed semper in aequali resurgit.
AG2
Praeterea, Ambrosius dicit quod poenitentia omnia ablata restituit. Sed hoc non esset si non resurgeret ad minus
in aequali caritate. Ergo semper resurgit aliquis in aequali caritate.
AG3
Praeterea, contritio debet proportionari praecedenti peccato. Sed peccatum proportionatur quodammodo gratiae
quam expellit. Ergo et gratia vel caritas per quam homo conteritur, debet esse aequalis gratiae praecedenti.
AG4
Praeterea, poenitentia vivificat merita per peccata mortificata. Ergo poenitens tantam habebit gloriam quantum
ante peccatum meruerat. Sed tantum meruerat quantum de caritate habuerat.
Gloria ergo quam poenitens habebit, proportionatur caritati quam ante peccatum habuit. Proportionatur autem
caritati in qua in morte invenitur post poenitentiam: quia lignum ubi ceciderit, ibi erit: eccles. Penult.. Ergo
caritas in qua resurgit poenitens, est aequalis caritati a qua cecidit.
SC1
Sed contra, minima contritio sufficit ad deletionem omnium peccatorum. Sed secundum quantitatem contritionis
attenditur quantitas caritatis in qua quis resurgit. Ergo cum potuerit, quando prius habuit gratiam, ex magna
praeparatione gratiam accepisse, videtur quod possibile sit quod recipiat minorem gratiam et caritatem quam
prius habuit.
CO
Ad tertiam quaestionem dicendum, quod etiam in minori caritate potest homo resurgere: quia quantulumcumque
de peccato doleat, et ad gratiam se praeparet, dummodo ad terminum contritionis perveniat, qua plus displicet ei
a Deo recessisse quam aliquod temporale placuit, gratiam habebit, etiam si non tantum praeparet se quantum
prius, dum fuit innocens, praeparavit.
RA1
Ad primum igitur dicendum, quod hoc intelligitur non semper quantum ad majorem quantitatem caritatis, sed
quantum ad majorem diligentiam vel humilitatem, in qua poenitens resurgit, ad minus actuali. Minus autem

1207

