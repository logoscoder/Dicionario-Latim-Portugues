RA2
Ad secundum dicendum, quod falsi prophetae distinguuntur a veris quantum ad tria ad minus.
Primo quantum ad revelationis auctorem: quia boni prophetae futura praedicunt divino lumine, mediantibus
bonis Angelis inspirati; sed falsi prophetae vel sequuntur spiritum suum, nihil videntes, sed mendacia
confingentes, vel per revelationem immundi spiritus. Secundo quantum ad intentionem praenuntiationis: quia
falsorum prophetarum finis est aliquod lucrum temporale; unde dicitur Ezech. 13, 19: violant me ad populum
meum propter pugillum hordei et fragmen panis; vel saltem ipsius Daemonis revelantis intentio perversa est, qui
deceptionem intendit: sed prophetarum bonorum tota intentio in rectum finem ordinatur.
Tertio quantum ad certitudinem praenuntiatorum: quia bonorum prophetia innititur divinae praescientiae, quae
omnium futurorum eventus intuetur; sed praenuntiatio malorum prophetarum innititur praescientiae Daemonum,
quae conjecturalis est.
RA3
Ad tertium dicendum, quod Daemon potest aliquod ignotum manifestare sine causatione novae speciei,
dupliciter: aut ex speciebus in imaginatione servatis, diversimode compositis et divisis, et fortiori lumine
illustratis, alias intentiones eliciendo: aut etiam novas species in imaginatione formando, secundum aliquam
transmutationem organi corporalis.
RA4
Ad quartum dicendum, quod solus Deus format mentem hominis justificando; non tamen solus immediate
intellectuali lumine illustrat; nisi intelligatur de lumine connaturali, quod a solo Deo est.
RA5
Ad quintum dicendum, quod astrologi non possunt praenuntiare eventus, nisi quia reducuntur ad motum caeli
sicut ad causam, vel per se sicut transmutationes quae accidunt in corporalibus, ut tempestates et sterilitates et
pestilentias, et hujusmodi; quae tamen impediri possunt fortioribus motibus supervenientibus, ut dicit
Philosophus in Lib. De som. Et vig.: vel per accidens sicut ad transmutationem corporis disponitur animus ad
aliquos actus magis quam ad alios, sicut ex naturali complexione quidam sunt proni ad luxuriam vel ad iram, et
hujusmodi; non tamen talis dispositio corporis animae necessitatem inducit. Unde in his quae ex libero arbitrio
dependent, maxime eorum judicia falluntur. Similiter etiam medici ex signis exterius apparentibus causas
inferiores cognoscunt ex quibus sequitur sanitas vel mors, vel semper, vel in majori parte. Et haec omnia
Daemones praecognoscere possunt. Non autem omnia futura sunt talia.
RA6
Ad sextum dicendum, quod divinationes, etiam quae in somniis sunt, reducuntur in aliqua signa vel causas
naturales. Hoc autem contingit dupliciter.
Uno modo in his quorum causa est in ipso somniante; et hoc contingit dupliciter: vel ita quod ipsum somnium est
causa eventus futuri, sicut quando quis propter hoc quod in somno videt, movetur ad aliquid faciendum; vel est
signum futuri cujus causa in ipso est, sicut quando quis somniat se comedere dulcia, significatur, quod phlegma
dulce in eo dominetur: ex quo medicus potest aliquem eventum futurum conjicere vel morbi vel salutis. Si autem
neutro modo se habeat, tunc non est nisi per accidens, sicut contingit per accidens me cogitante de adventu
alicujus, illum venire.
Alio modo in his quae causam habent extra somniantem; et in his eventus frequenter rei somniatae se habet ad
somnium ut per accidens; quandoque tamen somnium est signum eventus futuri. Hoc autem contingit dupliciter.
Uno modo ex parte illa qua cognitionem a corpore accipit, inquantum imprimitur in ipsum virtus corporis
caelestis: ex motibus enim corporum caelestium relinquuntur quaedam impressiones et motus, quae sunt signa
motuum caelestium in corporibus inferioribus: et secundum quod isti motus perveniunt ad imaginationem,
figurantur imagines illorum effectuum ad quos disponunt motus caelestes, secundum similitudinem magis vel
minus expressam, secundum quod virtus imprimens est fortior vel debilior, et secundum quod virtus recipiens est
magis disposita vel minus, et magis quieta ab aliis occupationibus: et propter hoc hujusmodi sentiuntur in
dormiendo, quia anima vacat ab exterioribus motibus, et praecipue in nocte, et circa horam digestionis
completae: et per hunc modum quaedam animalia praecognoscunt quaedam futura, secundum quod est
necessarium ad eorum sustentationem; sicut pisces tempestatem futuram motibus suis praenuntiant, dum de loco
ad locum moventur; et similiter etiam in formicis, et multis aliis animalibus, ut ad sensum patet, quorum
imaginationes sunt magis quietae quam humanae propter multiplices motus rationis. Alio modo secundum quod
anima cognitionem accipit ex influentia luminis substantiae separatae, vel Dei vel Angeli, cui vehementius
conjungitur quanto magis ab occupatione corporis cessat: et propter hoc revelationes in somniis fiunt, et in illis
praecipue quorum anima corporis affectionibus non subditur: et quanto eorum imaginatio magis obedit
intellectui, tanto figurantur in ea expressiores similitudines; et propter hoc virtutes morales multum faciunt ad
scientiam, et praecipue virtus castitatis, ut dicit Commentator in 7 physic.: castitas enim praecipue inter virtutes
morales corpus animae obediens reddit.

|+d7.q3 Distinctio 7, Quaestio 3
460

