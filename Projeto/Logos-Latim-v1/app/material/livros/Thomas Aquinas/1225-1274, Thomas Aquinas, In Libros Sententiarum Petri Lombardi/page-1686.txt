Praeterea, ea quae ad salutem pertinent, desiderata, vel petita, iram Dei non provocant. Sed aliquando Deus
orantibus concedit aliqua, de quorum petitione irascitur: sicut filiis Israel regem petentibus, quibus in
indignatione regem dedit.
Ergo non oportet ad hoc quod oratio sit efficax, quod petantur ea quae sunt ad salutem.
AG6
Praeterea, videtur quod multae aliae conditiones requirantur: videlicet quod fideliter et confidenter petatur; jac. 1,
6: postulet autem in fide nihil haesitans; et quod oratio sit humilis; Psal. 101, 18: respexit in orationem
humilium, et non sprevit preces eorum. Paupertas etiam petentis ad efficaciam orationis facit; Psal. 9, 38:
desiderium pauperum exaudivit Dominus. Fervor etiam devotionis; unde etiam Augustinus dicit de orando Deum
ad probam, cap. 9: dignior sequitur effectus, quando ferventior procedit affectus. Ergo insufficienter illae quatuor
conditiones enumerantur.
CO
Ad tertiam quaestionem dicendum, quod oratio ad duo ordinatur; scilicet ad objectum proprium, et ad finem: et
secundum hoc habet duplicem efficaciam: scilicet efficaciam merendi ratione finis, qui est vita aeterna, ad quam
omnia merita ordinantur; et efficaciam impetrandi ejus quod petitum est, quod est orationis objectum. Et inter
haec duo differentia est: quod meritum importat ordinem justitiae ad praemium, quia ad justitiam pertinet
retribuentis ut merenti praemium reddat: sed impetratio importat ordinem misericordiae vel liberalitatis ex parte
donantis; et ideo meritum ex seipso habet unde perveniatur ad praemium; sed oratio impetrare volentis non habet
ex seipsa unde impetret, sed ex proposito vel liberalitate dantis. Unde patet quod oratio ex caritate semper habet
efficaciam merendi, sed non habet semper efficaciam impetrandi: quia aliquid est quod repugnat impetrationi in
providentia Dei, ad quem oratur. Et ad haec impedimenta tollenda ponuntur quatuor conditiones praemissae,
quibus positis semper habet oratio efficaciam impetrandi. Potest ergo impedimentum orationis esse vel ex parte
orantis.
Si orationem inordinate emittat; et quantum ad hoc removendum dicitur pie, in quo importatur modus latriae,
quae alio nomine pietas dicitur, secundum quam oratio modificari debet: vel ex eo quod petitur, quia quandoque
etiam petenti non expedit, et sic dicitur quod sit ad salutem: vel ex parte ejus pro quo petitur; et hoc
impedimentum vel est tunc quando oratio fit; quod non potest esse quando oratio fit ab aliquo pro seipso, si pie
petat, sed quando fit pro alio; et ideo additur alia conditio, quod fiat pro se: vel potest esse post intermedium
inter orationem et consecutionem petiti; et hoc excluditur per hoc quod dicit perseveranter.
RA1
Ad primum ergo dicendum, quod istae conditiones non hoc modo requiruntur ad efficaciam impetrandi, quasi
nihil impetretur si aliqua desit; quia etiam quandoque aliquis pro alio orans auditur: sed quia his positis semper
oratio efficaciam habet impetrandi, quia impetrationis virtus magis est ex proposito ejus cui oratur, quam ex
orantis merito; et ideo quandoque peccatores audiuntur, quando eorum oratio divino proposito concordat.
Tamen sciendum est, quia quandoque aliquis pie petit, qui pietatis virtutem non habet; sicut aliquis aliquando
justa facit qui justitiae habitum non habet; et sic etiam peccatores aliquando possunt pie orare.
RA2
Ad secundum dicendum, quod voluntas magis est de fine quam de illo quod propter finem petitur; et ideo
quando Deus videt non concordare quod petitur, cum fine pro quo pie orans petit, magis audit ejus desiderium
non faciens quod petitur, quam si faceret; et ideo finaliter accipiendum est hoc quod dicit: quodcumque
volueritis, petetis, etc.. Finis autem petitionis est salus nostra, et Dei gloria: hoc autem esset contra Dei gloriam,
si peccatorem impoenitentem salvaret; et esset contra salutem petentis, si aliquid contrarium suae saluti sibi
daretur; et ita exauditur desiderium, et tamen petitum non impetratur, quando aliquis imperseveranter, vel pro
alio petit, vel contraria saluti.
RA3
Ad tertium dicendum, quod oratio quae fit ex caritate pro alio, semper habet efficaciam merendi ei qui orat; sed
nunc loquimur de efficacia impetrandi.
RA4
Ad quartum dicendum, quod impetratio importat consecutionem ejus quod petitur; sed meritum non importat
consecutionem, sed ordinem justitiae ad consecutionem; et ideo impedimentum interveniens per instabilitatem,
tollit rationem impetrationis, quia tollit consecutionem; sed non tollit ordinem ad consecutionem, et ideo non
tollit meritum; unde meretur etiam qui non perseveraverit; sed non impetrat nisi perseverans.
RA5
Ad quintum dicendum, quod omnes homines habent beatitudinem sui desiderii finem, quem maxime desiderant;
et ideo magis audit illos quibus non dat quod petunt, si sit impediens a beatitudine, quam eos quibus dat; unde
talis impletio orationis quae fit cum Dei indignatione, non dicitur impetratio, proprie loquendo.
RA6
Ad sextum dicendum, quod omnes illae conditiones quae requiruntur ex parte orantis inquantum est orans,
includuntur in hoc quod dicit pie, quod includit omnes circumstantias virtutis, quibus ordinantur actus ex parte
agentis.
1686

