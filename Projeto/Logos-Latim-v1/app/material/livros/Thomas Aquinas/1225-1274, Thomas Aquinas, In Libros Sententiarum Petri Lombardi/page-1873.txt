Sed contra est quod hieremias fuit de ordine sacerdotali, ut patet hierem. 1. Sed ipse habuit possessionem ex
hereditatis jure, ut patet hierem. 39. Ergo clerici possunt habere patrimonialia bona.
SC2
Praeterea, si hoc non possent, non videretur tunc differentia inter clericos saeculares et religiosos.
CO
Ad tertiam quaestionem dicendum, quod clerici in hoc quod coronam accipiunt, non renuntiant patrimonio,
neque aliis rebus temporalibus: quia terrenorum possessio non contrariatur divino cultui, ad quem clerici
deputantur, sed nimia eorum solicitudo: quia, ut dicit Gregorius, affectus in crimine est.
RA1
Ad primum ergo dicendum, quod Dominus dedignatur pars fieri, ut ex aequo cum aliis diligatur; ita scilicet quod
aliquis ponat finem suum in Deo et in rebus mundi; non tamen dedignatur fieri pars eorum qui res mundi ita
possident quod per eas a cultu divino non retrahuntur.
RA2
Ad secundum dicendum, quod Levitae in veteri testamento habebant jus in hereditate paterna; sed ideo non
acceperunt partem cum aliis tribubus, quod erant per omnes tribus dispergendi; quod fieri non potuisset, si unam
determinatam partem terrae accepissent, sicut aliae tribus.
RA3
Ad tertium dicendum, quod si sint indigentes clerici ad sacros ordines promoti, episcopus qui eos promovit,
debet eis providere, alias non tenetur; ipsi autem ex ordine suscepto tenentur ecclesiae ministrare. Verbum autem
Hugonis intelligitur quando non habent unde sustententur.
|a2 Articulus 2: Utrum supra sacerdotalem ordinem debeat esse aliqua potestas episcopalis.
Articulus 2A
AG1
Ad secundum sic proceditur. Videtur quod supra sacerdotalem ordinem non debeat esse aliqua potestas
episcopalis. Quia, sicut in littera dicitur, ordo sacerdotalis ab Aaron sumpsit exordium.
Sed in veteri lege nullus erat supra Aaron. Ergo nec in nova lege debet aliqua potestas esse supra sacerdotalem.
AG2
Praeterea, potestates ordinantur secundum actus. Sed nullus actus sacer potest esse major quam consecrare
corpus Christi, ad quod est potestas sacerdotalis. Ergo supra sacerdotalem potestatem non debet esse episcopalis.
AG3
Praeterea, sacerdos in offerendo gerit figuram Christi in ecclesia, qui se patri pro nobis obtulit.
Sed in ecclesia nullus est major Christo, quia ipse est caput ecclesiae. Ergo nulla potestas debet esse supra
sacerdotalem potestatem.
SC1
Sed contra, potestas tanto est altior, quanto ad plura se extendit. Sed potestas sacerdotalis, ut dicit dionysius,
extendit se ad purgandum et illuminandum tantum; episcopalis autem ad hoc, et ad perficiendum. Ergo supra
sacerdotalem potestatem debet esse episcopalis.
SC2
Praeterea, divina ministeria debent esse magis ordinata quam humana. Sed humanorum officiorum ordo exigit ut
in quolibet officio praeponatur unus qui sit princeps illius officii, sicut praeponitur militibus dux. Ergo et
sacerdotibus debet aliquis praeponi qui sit sacerdotum princeps, et hic est episcopus.
Ergo episcopalis potestas debet esse supra sacerdotalem.
CO
Respondeo dicendum ad primam quaestionem, quod sacerdos habet duos actus: unum principalem, scilicet
consecrare verum corpus Christi; alium secundarium, scilicet praeparare populum ad susceptionem hujus
sacramenti, ut prius dictum est. Quantum autem ad primum actum actus sacerdotis non dependet ab aliqua
superiori potestate, nisi divina; sed quantum ad secundum dependet ab aliqua superiori potestate, et humana.
Omnis enim potestas quae non potest exire in actum nisi praesuppositis quibusdam ordinationibus, dependet ab
illa potestate quae illas ordinationes facit. Sacerdos autem non potest absolvere et ligare nisi praesupposita
praelationis jurisdictione, qua sibi subdantur illi quos absolvit; potest autem consecrare quamlibet materiam a
Christo determinatam; nec aliud requiritur quantum est de necessitate sacramenti, quamvis ex quadam
congruitate praesupponatur actus episcopalis in consecratione altaris, et vestium ejus. Et ita patet quod oportet
esse supra sacerdotalem potestatem episcopalem quantum ad actum secundarium sacerdotis, non autem quantum
ad primum.
RA1
Ad primum ergo dicendum, quod Aaron sacerdos fuit et pontifex, idest sacerdotum princeps.

1873

