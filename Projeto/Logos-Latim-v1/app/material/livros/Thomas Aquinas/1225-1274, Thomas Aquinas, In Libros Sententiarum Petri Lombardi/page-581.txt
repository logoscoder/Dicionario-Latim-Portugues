Ad secundum dicendum, quod quantitas alicujus potest attendi dupliciter: vel absolute, vel secundum
proportionem. Dicendum ergo, quod absolute loquendo major delectatio coitus fuisset in primo statu quam etiam
modo sit; sed secundum proportionem ad rationem, fuisset multo minor: quia ratio in suo actu fortiter persistens,
delectationi penitus dominaretur; et ideo non fuisset superabundans vel fervens delectatio, sicut modo est: quia,
secundum Philosophum in 2 ethic., abundantia et defectus in operibus humanis sumitur secundum proportionem,
ut aliquis cibus est moderatus uni, qui esset superfluus alteri.
RA3
Ad tertium dicendum, quod potentiae animae vegetabilis in actibus propriis non obediunt rationi, ut in 1 ethic.
Dicitur; sed quidam actus sunt sensitivae partis vel motivae, ordinati ad actus vegetativae; et isti actus subjacent
rationis imperio.
Delectatio autem non est per se ad generativam pertinens, sed ad sensitivam: quia, secundum definitionem
Platonis, delectatio est generatio sensibilis in natura, idest naturae conveniens.
RA4
Ad quartum dicendum, quod emissio seminis non est per decisionem alicujus quod fuerit in actu pars: quia sic
corrumperetur, et non haberet virtutem speciei, ut in 15 de animalibus dicitur: sed est per quamdam resolutionem
cujusdam humiditatis propinquissimae ad ultimam conversionem, quae non est actu pars, sed potentia totum;
unde per hoc nihil corporis humani corrumpebatur.
RA5
Ad quintum dicendum, quod, sicut Philosophus dicit in 15 de animalibus, semen est superfluum quo indigetur:
quia superest de eo quod per actum nutritivae in substantiam membrorum convertitur; unde superfluum dicitur:
et tamen indigetur eo ad generationem; unde tale superfluum inordinatam cibi sumptionem non ostendit: tantum
enim homo ordinate de cibo sumere poterat, quantum necessarium erat ad actum nutritivae, augmentativae, et
generativae.
RA6
Ad sextum dicendum, quod quaedam superfluitates sunt quae attestantur defectui naturae, ut putredines, sudores,
et hujusmodi; et tales superfluitates in primo statu esse non poterant; quaedam vero superfluitates naturae
perfectionem ostendunt, sicut semen, et egestiones, et hujusmodi, quae secundum cursum naturalem fiunt tanto
melius, quanto robustior natura fuerit; unde etiam ad virtutem naturalem reducuntur, scilicet expulsivam; et tales
superfluitates in primo statu fuissent, licet absque omni foeditate.

|+d20.q2 Distinctio 20, Quaestio 2
|a0 Prologus
Deinde quaeritur de qualitate natorum; et circa hoc quaeruntur tria: 1 quales fuissent secundum corpus; 2 quales
fuissent secundum intellectum in cognitione veritatis; 3 quales fuissent secundum affectionem in amore virtutis.
|a1 Articulus 1: Utrum in statu innocentiae homines habuissent omnem perfectionem corporis quo ad virtutem
et staturam et sexum, statim post nativitatem.
AG1
Ad primum sic proceditur. Videtur quod homines in statu innocentiae statim nati, omnem perfectionem corporis
habuissent et quantum ad staturam, et quantum ad sexum. Sicut enim Philosophus dicit in 16 de animalibus,
mulier est vir occasionatus. Illud autem occasionatum dicitur quod non est per se intentum, sed ex aliqua
corruptione vel defectu proveniens. Cum ergo in primo statu nullus defectus naturalis operationis fuisset, videtur
quod omnes nati fuissent in perfecto sexu, scilicet virili.
AG2
Praeterea, agens perfectum inducit similitudinem suam in patiente, nisi sit defectus ex parte recipientis. Sed in
generatione hominum semen maris est agens, et sanguis mulieris est materia et patiens. Cum ergo ex neutra parte
in statu innocentiae aliquis defectus fuisset, videtur quod semper proles in similitudinem patris producta fuisset
in sexu virili.
AG3
Praeterea, magis distat limus terrae ab humano corpore quam materia a muliere administrata ad formationem
conceptus in naturali generatione.
Sed primus homo de limo terrae formatus, statim in perfecta quantitate et virtute membrorum productus est. Ergo
multo fortius filii qui ex eo nascerentur.
AG4
Praeterea, Augustinus dicit in littera, quod infirmitas carnis quae est in pueris, congruit infirmitati mentis. Sed in
statu innocentiae nulla fuisset mentis infirmitas. Ergo nec in tali infirmitate carnis pueri nati forent.
AG5
581

