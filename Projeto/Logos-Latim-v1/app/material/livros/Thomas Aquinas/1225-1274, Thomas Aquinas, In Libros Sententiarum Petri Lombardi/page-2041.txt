Praeterea, matrimonium est favorabilius quam aliae causae, in quibus de rebus pure corporalibus agitur. Sed in
illis non potest esse idem accusator et testis. Ergo nec in matrimonio; et ita videtur quod non convenienter in ista
causa per testes procedatur.
SC1
Sed contra, testes inducuntur in causis, ut super his de quibus dubitatur, fiat judici fides. Sed ita facienda est
judici fides in causa ista sicut in aliis causis, quia non debet praecipitare sententiam de eo quod non constat. Ergo
procedendum est hic ex testibus, sicut in aliis causis.
CO
Ad tertiam quaestionem dicendum, quod in hac causa oportet quod per testes veritas patefiat, sicut et in aliis.
Tamen, ut juristae dicunt, in hac causa multa specialia inveniuntur; scilicet quod idem potest esse accusator et
testis; et quod non juratur de calumnia, cum sit quasi causa spiritualis; et quod consanguinei admittuntur ad
testificandum; et quod non observatur omnino ordo judiciarius, quia tali denuntiatione facta contumax potest
excommunicari lite non contestata; et valet hic testimonium de auditu, et post publicationem testium testes
possunt induci. Et hoc totum est ut peccatum impediatur, quod in tali conjunctione esse potest.
RA
Et per hoc patet solutio ad objecta.
EX
Illud etiam non est praetermittendum quod Gregorius venerio episcopo scripsit. Totum est abrogatum per nova
jura; sed etiam gradus consanguinitatis et affinitatis sunt restricti usque ad gradum quartum.
Et est sciendum, quod ecclesia infra praedictos gradus consanguinitatis conjunctos separat. Sciendum, quod cum
ecclesia non intendat privare aliquem jure suo, si decepta per falsos testes separaverit matrimonium, altera
personarum expoliata VI, juste debet ei fieri restitutio, etiam si altera votum emisisset religionis, ita tamen quod
ei non liceret petere debitum, sed solum reddere. Quando autem mulier ad reintegrationem matrimonii agit,
distinguendum est. Quia si agit petitorio, ut scilicet ei detur aliquis vir, qui cum ea contraxit, antequam fiat
restitutio, tractabitur de exceptione ex parte mariti proposita. Si autem agat possessorio, primo restituendus est
sibi vir quam exceptio praedicta tractetur; et eadem ratio est, si vir agat. Sed excipiuntur ab utroque communiter
quinque casus.
Primus est, quando vir excipiendo proponit publicam fornicationem uxoris. Secundus, quando proponit gradum
consanguinitatis jure divino prohibitum; tamen si differatur, oportet fieri restitutionem per sententiam; sed ille
non tenebitur reddere debitum, si habeat conscientiam de consanguinitate praedicta. Tertius, si objiciatur
exceptio rei judicatae, a qua non est appellatum. Quartus, quando est tanta saevitia viri, quod non potest
sufficiens cautio adhiberi, puta quod vir persequitur uxorem odio capitali. Quintus est, quando ille qui agit,
spoliavit alium sine causa.

|+d42.q1 Distinctio 42, Quaestio 1
|a0 Prologus
Postquam determinavit Magister de carnalis propinquitatis impedimento, hic determinat de impedimento
spiritualis propinquitatis; et dividitur in partes duas: in prima ostendit quomodo spiritualis cognatio
matrimonium impediat; in secunda inquirit, utrum secundae nuptiae sint licitae, ibi: sciendum est etiam, quod
non solum primae, vel secundae nuptiae sunt licitae, sed etiam tertiae et quartae non sunt damnandae. Prima in
duas: in prima distinguit propinquitatem spiritualem a carnalibus, de quibus supra actum est; in secunda
prosequitur de propinquitate spirituali, ibi: spirituales filii sunt quos de sacro fonte levamus. Et haec pars
dividitur in duas: in prima ostendit unde spiritualis propinquitas contrahatur; in secunda ostendit quomodo
matrimonium impediat, ibi: quod autem compater vel commater sibi jungi nequeant...
Ex Concilio maguntinensi docetur. Et haec in duas: in prima ostendit quomodo impedit matrimonium
propinquitas spiritualis quam aliqua persona directe contrahit, quae assimilatur consanguinitati; in secunda
quomodo impediat matrimonium illa quae indirecte ex uxore in virum redundat per modum cujusdam affinitatis,
vel e contra, ibi: solet etiam quaeri, si commatrem uxoris post ejus obitum quis ducere valeat. Prima in duas: in
prima ostendit quando spiritualis cognatio impediat matrimonium inter compatrem spiritualem et matrem
naturalem, aut e converso; in secunda ostendit quando matrimonium impediat inter filios spirituales et naturales,
ibi: quod autem spirituales vel adoptivi filii naturalibus copulari nequeant, Nicolaus Papa testatur.
Prima in duas: in prima ostendit quando spirituali cognatio matrimonium praecedens impediat matrimonium
contrahendum, et dirimat contractum inter compatrem et commatrem; non autem si sequatur; in secunda objicit
in contrarium, et solvit, ibi: his autem obviare videtur quod deusdedit Papa ait.
Quod autem spirituales vel adoptivi filii naturalibus copulari nequeant, Nicolaus Papa testatur.
Hic ostendit quando impeditur matrimonium inter prolem spiritualem et naturalem unius hominis; et circa hoc
duo facit: primo probat propositum; secundo inquirit, utrum haec probatio se extendat ad fratres naturales
2041

