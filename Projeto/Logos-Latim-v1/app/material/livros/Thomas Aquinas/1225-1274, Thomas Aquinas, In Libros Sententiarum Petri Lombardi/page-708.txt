Praeterea, subjectum originalis est essentia animae, ut supra dictum est. Sed essentia animae est tantum una.
Ergo originale est tantum unum.
CO
Respondeo dicendum, quod in aliquo habente plures partes potest esse corruptio in partibus duplex: vel ex eo
quod solvitur illa aequalitas ex qua omnium partium bona habitudo erat; vel ex eo quod solvitur aliquid eorum
quod determinatam partem servabat, ut patet in corpore. Contingit enim debilitatem fieri in partibus corporis ex
eo quod solvitur aequalitas complexionis ex qua erat vigor in omnibus partibus corporis, sicut in febre accidit: et
ideo una febris est qua partes omnes corporis debilitantur, et non singulae in singulis partibus. Contingit etiam
partes corporis debilitari per hoc quod defectus est alicujus in quo virtus membri consistebat: et tunc oportet
quod diversis partibus diversae corruptiones respondeant, sicut quod oculus est lippus, et pes est claudus, et sic
de aliis. Similiter contingit esse corruptionem in partibus animae dupliciter. Aut ex eo quod uniuscujusque partis
animae fit corruptio quantum ad id quod proprium est sibi, sicut est in peccato actuali, quia per proprium actum
potentiae inducitur prava dispositio et habitus in ipsa: et secundum hoc oportet ut plurium potentiarum sint
plures corruptiones: non enim eodem habitu peccati corrumpuntur concupiscibilis et irascibilis, et sic de aliis:
sed sicut diversis habitibus virtutum perficiuntur, ita etiam diversis habitibus vitiorum corrumpuntur.
Aut ex eo quod tollitur illud quod omnes partes animae in recto ordine conservabat: et talis corruptio est per
originale peccatum, quod est privatio originalis justitiae; et ideo peccatum originale, quo omnes partes animae
corrumpuntur, est unum tantum in homine uno; in pluribus autem numero differunt.
RA1
Ad primum ergo dicendum, quod peccatum originale quodammodo est actualium peccatorum principium,
inquantum fomes ad actualia peccata inclinat. Omnis autem effectus secundum virtutem est in sua causa.
Peccatum ergo originale per essentiam est unum, sed virtute multiplex; et ideo pluraliter significari potest: vel
propter multos defectus coincidentes.
RA2
Ad secundum dicendum, quod sicut movens est duplex, unum per se, et aliud per accidens, quod est removens
prohibens; ita etiam inclinans ad peccatum invenitur in anima duplex: unum per se, scilicet habitus et dispositio
ex peccato relicta, quia secundum similitudinem dispositionis est actus ad quem dispositio inclinat: aliud per
accidens, quasi removens prohibens: et sic peccatum originale ad omnia actualia inclinat, inquantum removet
originalem justitiam, per quam vires a lapsu in peccatum continebantur. Et ideo non oportet quod secundum
diversitatem peccatorum actualium diversificetur originale; contingit enim quod idem removens prohibens est
causa per accidens contrariorum motuum: sicut patet in corruptione corporum mixtorum, quia abeunte virtute
quae miscibilia in unum continebat, quodlibet elementorum in suum locum tendit.
RA3
Ad tertium dicendum, quod poena quae per se originali culpae respondet, est carentia visionis divinae; aliae
autem poenae consequuntur ipsam quasi per accidens: quia ex quo subtracta est originalis justitia, qua corpus
animae subjacebat, oportet quod vita hominis permaneat secundum exigentiam corporis: unde sequitur necessitas
moriendi, quia corpus ex contrariis compositum est: et similiter est de aliis.
RA4
Ad quartum dicendum, quod subjectum originalis culpae non est caro, sed anima. Oportet enim quod in eodem
subjecto sint privatio et habitus; unde sicut illa originalis justitia quae in anima erat, continebat corpus a morte
virtute animae justitiam habentis; ita etiam ex privatione quae est in anima, resultat defectus omnis qui est in
corpore; nec defectus iste erat in carne ante infusionem animae in actu, sed virtute tantum, ut supra dictum est.
RA5
Ad quintum patet responsio per id quod supra dictum est.

|+d33.q2 Distinctio 33, Quaestio 2
|a0 Prologus
Deinde quaeritur de poena originalis peccati; et circa hoc quaeruntur duo: 1 utrum peccato originali post mortem
debeatur poena sensibilis in illis qui in originali tantum peccato decedunt; 2 utrum aliquem interiorem dolorem
sentiant in anima spiritualem qui pro peccato originali tantum puniuntur.
|a1 Articulus 1: Utrum poena sensibilis debeatur peccato originali secundum se.
AG1
Ad primum sic proceditur. Videtur quod peccato originali secundum se debeatur poena sensibilis.
Dicit enim Augustinus de fide ad Petrum: firmissime tene, et nullatenus dubites parvulos qui sine sacramento
baptismatis de hoc saeculo transierunt, aeterno supplicio puniendos. Sed supplicium poenam sensibilem
nominat. Ergo parvuli qui pro solo originali punientur, sensibilem poenam sustinebunt.
708

