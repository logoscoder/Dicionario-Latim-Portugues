Sed contra est quod dicitur job 5, 1: voca si est qui tibi respondeat, et ad aliquem sanctorum convertere. Ergo
oratio potest fieri ad sanctos Dei, non solum ad Deum.
AG5
Praeterea, orationis species est supplicatio.
Sed supplicatio homini fieri potest. Ergo et oratio.
CO
Respondeo dicendum ad primam quaestionem, quod illud quod orando petimus, est beata vita, ut Augustinus
dicit: quia omnia alia quae petimus, non petimus nisi secundum quod ad hanc ordinantur.
Beatam autem vitam dat directe solus Deus. Sed tamen etiam sancti cooperantur nobis ad hoc quod beatam vitam
obtineamus; et ideo oratio directe et proprie fit ad Deum, sicut a quo expectamus quod orando petimus; sed
tamen orantis intentio ad sanctos convertitur, ut quorum auxilio a Deo impetrat quod expectat; et ideo dicit
cassianus collatione 9, quod oratio proprie fit ad Deum, sed deprecatio ad sanctos.
RA1
Ad primum ergo dicendum, quod in definitione debent poni ea quae per se sunt. Quamvis autem aliquo modo ad
sanctos oratio fieri possit, sicut ad intercessores pro nobis, tamen proprie et per se oratio in Deum fertur.
RA2
Ad secundum dicendum, quod oratio est actus latriae; nec tamen cum sancti orantur, eis latria exhibetur; sed illi
a quo petitio orantis explenda speratur.
RA3
Ad tertium dicendum, quod sancti agnoscunt in verbo omnia quae ad eorum gloriam pertinent.
Et quia ad magnam eorum gloriam est quod alios juvare possunt, quasi Dei cooperatores existentes; ideo statim
in verbo vident vota eorum qui eos interpellant.
RA4
Ad quartum dicendum, quod ad aliquem sanctorum nos convertendos esse docet, ut ad mediatorem orationis,
non ad quem principaliter oratio dirigatur.
RA5
Ad quintum dicendum, quod oratio hic accipitur ad similitudinem rhetoricae orationis, ut ex dictis patet, et ideo
sicut illa soli judici fit, quamvis etiam aliis superioribus supplicationes fieri possent, vel aliquae petitiones; ita
etiam oratio ad solum Deum directe dirigitur; sed supplicatio etiam directe ad alios dirigi potest.
Articulus 5B
AG1
Ulterius. Videtur quod possit oratio dirigi etiam ad sanctos non in patria existentes. Non enim ad sanctos
orationem fundimus, nisi inquantum sunt Deo viciniores nobis: quia Deus per ea quae sunt sibi magis propinqua,
in distantia radios suae bonitatis emittit, ut dionysius dicit.
Sed sancti etiam in hoc mundo existentes sunt nobis superiores. Ergo debemus eos orare.
AG2
Praeterea, illi qui sunt in Purgatorio, sunt certi de sua salute. Ergo sunt in meliori statu quam nos sumus. Ergo
possumus eos orare.
AG3
Praeterea, in dialogis legitur quod Paschasius, qui etiam post mortem miraculum fecit, revelatus est beato
germano capuano episcopo in Purgatorio esse.
Ergo videtur quod ad eos qui non sunt in patria, possit oratio dirigi.
SC1
Sed contra, quia non est ejusdem orari, et quod pro eo oretur. Sed pro omnibus sanctis qui sunt in mundo, vel
Purgatorio, oratur. Ergo non debent ipsi orari.
SC2
Praeterea, sancti non orantur nisi inquantum sunt in plena divinitatis participatione. Sed non participant plene
divinitatem nisi inquantum participant beatitudinem, ut boetius probat in 2 de consolatione. Ergo sancti qui sunt
in beatitudine, tantum orandi sunt.
CO
Ad secundam quaestionem dicendum, quod nihil petitur ab aliquo qui non habet; unde cum beata vita sit quae in
orando petitur, ad illos solos dirigi potest qui jam beatam vitam habent, non autem ad illos qui in mundo sunt,
neque ad illos qui in Purgatorio sunt: quamvis illis qui in mundo sunt supplicatio vel petitio aliqua fieri possit.
RA1
Ad primum ergo dicendum, quod quamvis sancti in mundo existentes sint nobis superiores, et possint pro nobis
orare; non tamen adhuc ad illum gradum superiorem pervenerunt, ut scilicet beatitudinem, quam nos non
habemus, illi habeant.
RA2

1681

