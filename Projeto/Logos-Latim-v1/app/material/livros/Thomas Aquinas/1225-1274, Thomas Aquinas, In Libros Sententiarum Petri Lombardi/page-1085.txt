Praeterea, metaphorice filius ipse dicitur dextera patris, Psal.: manus tua confregit inimicum. Sed haec
praepositio ad denotat distinctionem, quia praepositiones transitivae sunt. Cum ergo filius a seipso non
distinguatur, videtur quod ei non conveniat ad dexteram patris sedere.
AG3
Praeterea, Proverb. 3, 16, dicitur: in dextera ejus longitudo dierum, et in sinistra illius divitiae et gloria. Sed
omnium bonorum patris Christus habet plenitudinem. Ergo non magis debet dici sedere ad dexteram quam
sinistram.
AG4
Praeterea, ipse dicitur esse in sinu patris, joan. 1. Ergo non est ad dexteram.
SC1
Sed contra, Heb. 1, 7: sedet ad dexteram majestatis in excelsis.
SC2
Praeterea, in symbolo dicitur: ascendit ad caelos, sedet ad dexteram Dei patris omnipotentis.
CO
Ad secundam quaestionem dicendum, quod dextera est nobilior pars corporis; unde qui alteri ad dexteram sedet,
nobilissimo modo ei conjungitur.
Nobilissimus autem modus secundum quem aliquis patri conjungitur, vel est nobilissimus simpliciter, et sic est
esse aequalem sibi, et hoc convenit filio secundum divinam naturam: vel est nobilissimus quantum possibile est
creaturae; et hoc est conjungi ei in unione personae filii ejus; et sic sedere ad dexteram convenit Christo
secundum humanam naturam: significat enim sessio firmitatem illius conjunctionis.
RA1
Ad primum ergo dicendum, quod non dicitur proprie dextera, sed metaphorice.
RA2
Ad secundum dicendum, quod non est inconveniens quod filius dicatur dextera et sedere ad dexteram secundum
diversas similitudines: quia metaphorice utrumque dicitur. Dextera enim dicitur secundum quod per ipsum pater
operatur: sed sedere ad dexteram dicitur ratione jam dicta.
RA3
Ad tertium dicendum, quod quamvis sint Christi et majora et minora bona patris, tamen ipse in majoribus est
collocatus; et ideo dicitur ad dexteram sedere.
RA4
Ad quartum dicendum, quod Christus inquantum exit a patre per generationem, dicitur in sinu patris sedere, per
quod significatur generativa potentia; sed inquantum est aequalis patri, et ei conregnat, dicitur sedere ad
dexteram ejus.
Articulus 3C
AG1
Ulterius. Videtur quod non soli Christo conveniat ad dexteram patris sedere. Ad Eph. 2, 6: consedere nos fecit in
Christo in caelestibus. Si ergo Christus sedet ad dexteram, et nos ad dexteram sedere faciet.
AG2
Praeterea, Ephes. 1, 20: constituens illum ad dexteram, Glossa: idest aeternam beatitudinem. Sed omnibus
sanctis communicatur aeterna beatitudo. Ergo omnibus sanctis convenit ad dexteram sedere, et non soli Christo.
AG3
Praeterea, beatae virgini convenit esse in potioribus donis Dei, quae est super omnes choros Angelorum exaltata;
unde et in Psal. 44, 10, a dextris stare dicitur: astitit regina a dextris tuis.
Ergo non soli Christo convenit sedere ad dexteram.
AG4
Praeterea, dextera patris est aequalitas patris.
Sed spiritus sanctus est aequalis patri, sicut filius. Ergo sibi convenit sedere ad dexteram.
SC1
Sed contra, sedere ad dexteram convenit Christo secundum humanam naturam et divinam. Sed in nullo alio
invenitur natura divina et humana simul. Ergo nulli alii convenit sicut Christo.
SC2
Praeterea, aequalitas est in filio, ut dicit Augustinus per appropriationem.
Sed dextera importat aequalitatem.
Ergo videtur quod sedere ad dexteram soli filio conveniat.
CO
Ad tertiam quaestionem dicendum, quod nulli creaturae convenit esse aequalem patri, neque conjungi filio ejus
in unitate personae, secundum quod dicitur Christus ad dexteram sedere; et ideo nulli creaturae convenit.
RA1

1085

