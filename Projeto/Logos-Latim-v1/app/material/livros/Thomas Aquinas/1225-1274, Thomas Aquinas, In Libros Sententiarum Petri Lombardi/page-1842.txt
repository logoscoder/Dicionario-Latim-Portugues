Ad tertium dicendum, quod Christus, sicut in praecedenti dist., qu. 2, art. 3, quaestiunc. 3, dictum est, non
exhibuit aliquod sacramentum, nisi quod ipse accepit in exemplum. Accipere autem poenitentiam et extremam
unctionem sibi non competebat, quia sine peccato erat; et ideo ipse non exhibuit.
|a2 Articulus 2: Utrum extrema unctio valeat ad remissionem peccatorum.
Articulus 2A
AG1
Ad secundum sic proceditur. Videtur quod extrema unctio non valeat ad remissionem peccatorum.
Ad hoc enim quod per unum potest effici, aliud non exigitur. Sed in eo qui extremam unctionem accipit,
requiritur ad peccatorum remissionem poenitentia. Ergo per extremam unctionem non dimittuntur peccata.
AG2
Praeterea, in peccato non sunt nisi tria; macula, reatus poenae, et reliquiae peccati. Sed per extremam unctionem
non remittitur peccatum quo ad maculam sine contritione, quae etiam sine unctione remittit; nec iterum quo ad
poenam: quia adhuc si convalescat, tenetur perficere satisfactionem injunctam; nec quo ad reliquias culpae, quia
adhuc remanent dispositiones ex actibus praecedentibus relictae, ut patet post convalescentiam.
Ergo nullo modo per extremam unctionem fit peccatorum remissio.
AG3
Praeterea, remissio peccatorum non fit successive, sed in instanti. Sed extrema unctio non fit tota simul, quia
plures unctiones requiruntur.
Ergo ejus effectus non est remissio peccatorum.
SC1
Sed contra est quod dicitur jac. 5, 15: si in peccatis est, dimittentur ei.
SC2
Praeterea, omne sacramentum novae legis gratiam confert. Sed per gratiam fit remissio peccatorum.
Ergo extrema unctio, cum sit sacramentum novae legis, operatur ad remissionem peccati.
CO
Respondeo dicendum ad primam quaestionem, quod quodlibet sacramentum est institutum principaliter ad unum
effectum; quamvis etiam alios ex consequenti inducere possit, quia sacramentum efficit quod figurat; ideo ex
ipsa significatione sacramenti debet accipi ejus principalis effectus. Adhibetur autem hoc sacramentum
secundum modum cujusdam medicationis, sicut baptismus per modum ablutionis. Medicina autem est ad
pellendum infirmitatem; unde principaliter hoc sacramentum est institutum ad sanandum infirmitatem peccati: ut
sicut baptismus est quaedam spiritualis regeneratio, et poenitentia quaedam spiritualis suscitatio; ita et extrema
unctio sit quaedam spiritualis sanatio vel medicatio. Sicut autem corporalis medicatio praesupponit corporalem
vitam in medicato, ita spiritualis spiritualem; et ita hoc sacramentum non datur contra defectus quibus spiritualis
vita tollitur, scilicet peccatum originale et mortale; sed contra illos defectus quibus homo spiritualiter infirmatur
ut non habeat perfectum vigorem ad actus vitae gratiae vel gloriae; et hic defectus nihil est aliud quam quaedam
debilitas et ineptitudo quae in nobis relinquitur ex peccato actuali vel originali; et contra hanc debilitatem homo
roboratur per hoc sacramentum.
Sed quia hoc robur gratia facit, quae secum non compatitur peccatum, ideo ex consequenti si invenit peccatum
aliquod vel mortale vel veniale quo ad culpam, tollit ipsum, dummodo non ponatur obex ex parte recipientis,
sicut etiam de eucharistia et confirmatione supra dictum est; et ideo etiam Jacobus de remissione peccati
conditionaliter loquitur dicens: si in peccatis sit, dimittentur ei quo ad culpam: non enim semper delet peccatum,
quia non semper invenit: sed semper remittit quo ad debilitatem praedictam, quam quidam reliquias peccati
dicunt. Quidam vero dicunt, quod principaliter est institutum propter veniale; quod quidem non potest, dum haec
vita agitur, perfecte curari: et ideo sacramentum exeuntium specialiter contra veniale ordinatur. Sed hoc non
videtur verum: quia poenitentia sufficienter etiam in hac vita delet venialia quo ad culpam.
Quod autem non possunt evitari post peractam poenitentiam non aufert praecedenti poenitentiae suum effectum;
et iterum hoc pertinet ad debilitatem praedictam. Unde dicendum, quod principalis effectus hujus sacramenti est
remissio peccatorum quo ad reliquias peccati; ex consequenti autem quantum ad culpam, si eam inveniat.
RA1
Ad primum ergo dicendum, quod quamvis effectus principalis alicujus sacramenti possit haberi sine actuali
perceptione illius sacramenti, vel sine sacramento, vel per aliud sacramentum ex consequenti; nunquam tamen
potest haberi sine proposito illius sacramenti: et ideo, quia poenitentia est principaliter instituta contra actualem
culpam, quodcumque aliud sacramentum actualem culpam deleat ex consequenti, non excludit necessitatem
poenitentiae.
RA2
Ad secundum dicendum, quod extrema unctio aliquo modo quantum ad illa tria remittit peccatum.

1842

