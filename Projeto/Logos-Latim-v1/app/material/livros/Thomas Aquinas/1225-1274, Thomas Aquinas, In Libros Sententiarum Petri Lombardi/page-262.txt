EX
Praeterea considerari oportet. Tria quaerit de aequalitate. Primo utrum dicatur relative, vel absolute.
Ad hoc respondet, quod relative, ibi: ad quod dicimus. Secundo quaerit, secundum quid attendatur aequalitas,
utrum secundum unitatem essentiae, vel secundum unitatem relationis; et ostendit quod secundum unitatem
essentiae; et ideo aequalitas secundum essentiam dicitur; et hoc ibi: est tamen aequalis patri filius. Tertio quaerit
quid sit aequalitas, et ad hoc respondet, quod est relatio in Deo secundum nomen tantum, ibi: et appellatio
tantum relativa est.
Imago enim si perfecte implet illud cujus imago est, ipsa coaequatur ei, non illud imagini suae. Ex hoc videtur
quod in divinis non sit mutua aequalitas, si pater suae imagini non coaequatur.
Sed dicendum, quod sicut filius est aequalis patri, ita et pater filio, cum quantitas virtualis perfecte sit in utroque.
Sed coaequare dicit motum ad coaequalitatem; et quamvis in divinis non sit motus, est tamen ibi acceptio
aequalitatis; et quia filius accipit aequalitatem a patre et non e converso, ideo filius coaequatur patri et non e
converso.
Identitatem id est omnia idem in natura.
Hilarius Lib. De synod.: imago est ejus ad quem coimaginatur species indifferens. Haec notula inducitur ad
ostendendum quod imago coaequatur ei cujus est imago: in qua notula duo facit Hilarius: primo ponit
definitiones imaginis quae patent ex his quae dicta sunt, 28 dist.; secundo ex illis definitionibus concludit duas
conclusiones; per quarum unam ostenditur distinctio filii a patre ex hoc quod imago ad aliquid refertur; et hoc
ibi: est ergo pater et filius, quia imago patris est filius: per secundam vero ostenditur unitas naturae propter
speciei indifferentiam, quae est de ratione imaginis, et hoc ibi: qui imago est, ut vere imago sit, speciem necesse
est et naturam et essentiam in se habeat auctoris.
Alia notula: si quis innascibilem et sine initio dicat filium tamquam duo sine principio sive duo innata dicens,
anathema sit. Haec notula inducitur ad ostendendum quomodo omnia sunt unum propter patrem, et est intentio
Hilarii dicere, quod cum in qualibet natura sit unum principium non de principio, si aliquis poneret in divinis
duos innascibiles, poneret duas naturas, et ita duos deos.
Sed oportet ut secundum ordinem unius naturae sit relatio in unum principium non de principio qui est pater:
initiabile, idest initiativum: ex innascibili essentia, idest ex patre innascibili qui est essentia.
Omnia haec gradu referuntur ad Deum. Contrarium est quod supra dixit Hieronymus, 25 dist., quod in divinis
personis non est gradus. Et dicendum, quod hic ponit duplicem relationem: unam creaturae ad filium, et in hac
relatione est gradus; et aliam filii ad patrem, in qua non est gradus.
Potest tamen dici quod gradus large sumitur pro ordine.
Alia notula. Omnibus creaturis substantiam voluntas Dei contulit, sed naturam filio dedit ex impassibili ac non
nata substantia, perfecta nativitas.
Haec notula inducitur ad ostendendum quomodo pater et filius unum sunt in natura; quod probat sic. Quia
principium creationis rerum est voluntas; et ideo tales fecit Deus res quales voluit, et non qualis ipse est in natura
sua. Sed principium generationis filii est natura patris. Ergo oportet quod filius non solum sit talis qualem pater
voluit, sed qualis pater est in natura; unde dicit: sed genitus in substantia Dei, idest filius, qui est natus de natura
patris, attulit, idest accepit, secundum originem, idest per generationem, essentiam naturae, idest talem essentiam
qualis est natura patris, non essentiam voluntatis, idest qualem voluntas habuit, secundum creaturas, idest sicut
creaturae acceperunt.
Alia notula. Minus forte expresse videtur de indifferenti similitudine patris et filii locuta esse synodi fides;
maxime cum de patre et filio et spiritu sancto ita senserit significatam in nominibus propriam uniuscujusque
nominatorum substantiam et ordinem et gloriam, ut sint quidem per substantiam tria, per consonantiam vero
unum. Hoc inducitur ad ostendendum quomodo omnia connexa sunt per spiritum sanctum. Et intentio Hilarii est
recitare quod quaedam synodus fuit congregata contra sabellianos, qui dicebant eamdem esse personam patrem
et filium et spiritum sanctum; contra quos synodus, ad hoc ut distingueretur ordo personarum et gloria, vel
dignitas personalis, et substantia, idest hypostasis, confessa est esse patrem et filium et spiritum sanctum per
substantiam tria, et per consonantiam unum. Et acceperunt substantiam, non pro essentia, ne divisionem
essentiae, secundum Arianos, inducerent; sed pro hypostasi, ut sabellianam confusionem excluderent. Et
dixerunt quod sunt per consonantiam unum, inquantum uniuntur amore, qui est spiritus sanctus.
Quae veritatem patris et filii et spiritus sancti, nominum numero eluderet. Sabelliana haeresis dixit, istis
nominibus distinctis pater et filius et spiritus sanctus, quae in Scriptura inveniuntur, non subjacere aliquam in re
distinctionem; et quod eadem res habuit nomen pater et filius et spiritus sanctus; ex quo sequebatur quod non
esset veritas nominum: quia nulla res vere sui ipsius pater est.
Alia notula. Cum Deum patrem necessario confitemur, et absolute Christum Dei filium Deum praedicamus; non
possunt secundum naturae indifferentiam non esse unum. Haec notula inducitur etiam contra sabellianos et
Arianos. Dicit enim simul, quod cum nos nominemus filium Deum sicut et patrem, et non dicamus plures deos,
sed unum; constat quod essentia patris et filii est una, cujus nomen est unum, idest singulariter praedicatur; quia
uterque dicitur Deus. Sed ex hoc non sequitur quod non sit aliqua persona genita, quae accipit essentiam eamdem
numero a persona generante.
262

