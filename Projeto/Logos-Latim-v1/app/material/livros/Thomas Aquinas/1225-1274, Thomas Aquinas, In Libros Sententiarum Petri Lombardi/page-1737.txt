|a4 Articulus 4: Utrum tota haec vita sit contritionis tempus.
Articulus 4A
AG1
Ad quartum sic proceditur. Videtur quod non tota haec vita sit contritionis tempus. Sicut enim de peccato
commisso debet esse dolor, ita et pudor. Sed non per totam vitam durat pudor de peccato, et, sicut dicit
Ambrosius, nihil habet quod erubescat cui peccatum dimissum est. Ergo videtur quod nec contritio, quae est
dolor de peccato.
AG2
Praeterea, 1 joan. 4, 18, dicitur, quod perfecta caritas foras mittit timorem, quia timor poenam habet. Sed dolor
etiam poenam habet. Ergo in statu perfectae caritatis non potest dolor contritionis manere.
AG3
Praeterea, de praeterito non potest esse dolor, qui proprie est de malo praesenti, nisi secundum quod aliquid de
praeterito in praesenti manet. Sed quandoque pervenitur ad aliquem statum in hac vita in quo nihil de praeterito
peccato manet, neque dispositio, neque culpa, neque reatus aliquis. Ergo non oportet ulterius de illo peccato
dolere.
AG4
Praeterea, Rom. 8, 28 dicitur, quod diligentibus Deum omnia cooperantur in bonum, etiam peccata, ut dicit
Glossa ibidem. Ergo non oportet post remissionem peccati quod de peccato doleat.
AG5
Praeterea, contritio est pars poenitentiae contra satisfactionem divisa. Sed non oportet semper satisfacere. Ergo
nec oportet semper conteri de peccato.
SC1
Sed contra, Augustinus dicit in Lib. De vera et falsa poenit.: ubi dolor finitur, deficit poenitentia; ubi deficit
poenitentia, nihil relinquitur de venia. Ergo videtur, cum oporteat veniam concessam non perdere, quod oporteat
semper dolere de peccato.
SC2
Praeterea, Eccli. 5, 5, dicitur: de propitiatu peccatorum noli esse sine metu. Ergo semper debet homo dolere ad
peccatorum propitiationem habendam.
CO
Respondeo dicendum ad primam quaestionem, quod in contritione, ut dictum est, est duplex dolor. Unus rationis,
qui est detestatio peccati a se commissi; alius sensitivae partis, qui ex isto consequitur; et quantum ad utrumque,
contritionis tempus est totus praesentis vitae status.
Quamdiu enim aliquis est in statu viae, detestatur incommoda quibus a perventione ad terminum viae impeditur
vel retardatur. Unde, cum per peccatum praeteritum viae nostrae cursus in Deum retardetur, quia tempus illud
quod erat deputatum ad currendum, recuperari non potest, ut supra dictum est; oportet quod semper in vitae
hujus tempore status contritionis maneat quantum ad peccati detestationem; similiter etiam quantum ad
sensibilem dolorem, qui ut poena a voluntate assumitur; quia enim homo peccando poenam aeternam meruit, et
contra aeternum Deum peccavit, debet, poena aeterna in temporalem mutata, saltem dolor in aeterno hominis,
idest in statu hujus vitae remanere; et propter hoc dicit Hugo de sancto victore, quod Deus absolvens hominem a
culpa et poena aeterna, ligat eum vinculo perpetuae detestationis peccati.
RA1
Ad primum ergo dicendum, quod erubescentia respicit peccatum solum inquantum habet turpitudinem; et ideo
postquam peccatum quantum ad culpam remissum est, non manet pudori locus; manet autem dolori, qui non
solum de culpa est, inquantum habet turpitudinem, sed etiam inquantum habet nocumentum annexum.
RA2
Ad secundum dicendum, quod timor servilis quem caritas foras mittit, oppositionem habet ad caritatem ratione
suae servitutis, qua poenam respicit; sed dolor contritionis ex caritate causatur, ut dictum est; et ideo non est
simile.
RA3
Ad tertium dicendum, quod quamvis per poenitentiam peccator redeat ad gratiam pristinam et immunitatem a
reatu poenae, nunquam tamen redit ad pristinam dignitatem innocentiae; et ideo semper ex peccato praeterito
aliquid in ipso manet.
RA4
Ad quartum dicendum, quod sicut homo non debet facere mala ut veniant bona; ita non debet gaudere de malis:
quia ex eis proveniunt occasionaliter bona, divina providentia agente; quia illorum bonorum peccata causa non
fuerunt, sed magis impedimenta; sed divina providentia ea causavit; et de ea debet homo gaudere, de peccatis
autem dolere.
RA5
1737

