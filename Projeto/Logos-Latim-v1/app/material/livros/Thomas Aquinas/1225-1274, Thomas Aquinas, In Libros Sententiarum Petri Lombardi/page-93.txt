Ad primum est dicendum, quod quamvis in ad aliquid non sit motus sicut in eo quod terminat motum per se, ut
quantitas et qualitas sunt termini motus per se; tamen relationes novae non possunt innasci realiter in aliquo nisi
per motum: quamvis enim relatio non sit terminus motus per se, tamen consequitur motum, sicut augmentum
consequitur aequalitas.
Ad secundum dicendum, quod, sicut supra dictum est, dist. 7, q. 2, art. 1, relatio qua Deus relative dicitur ad
creaturam non est realiter in ipso Deo, sed in ipsa creatura, quae mutatur; paternitas autem realiter est in ipso
Deo, quia est proprietas constitutiva personae; unde non posset esse de novo pater sine mutatione sui.
Vox silet, non mea tantum, sed et Angelorum.
Vox Angelorum haec dicitur, quam exprimunt corporaliter in corporibus assumptis; vel ipsa spiritualis locutio
ipsorum dicitur, secundum quod conceptiones suas ordinant ad innotescendum. Alibi tamen hoc habet quaeri in
2.
Scrutari non licet superna mysteria; ut quis transcendere velit limites fidei de temporali generatione; quae
quidem ineffabilis est, inquantum terminatur ad unionem in persona Dei; tamen quodammodo est effabilis ex
parte ipsius corporis assumpti, quod de virgine tractum est.
Quoties ortum fuit lumen ex quo splendor oritur, toties oritur et splendor claritatis. Haec similitudo relata ad
aeternam generationem intelligenda est non secundum interruptionem actus, quae in ortu luminis corporalis
lumen facit (eo quod sol corporalis non semper praesens est), sed secundum continuationem tantum.
Vivens Deus, et naturae aeternae, viventis potestas est. In his verbis intendit Hilarius concludere filium a patre
genitum viventem esse sicut cujuslibet naturae intransibilis vel aeternae est potestas viventis; idest, ut vivum
producat, secundum quod ipsa vivit. Sed Deus vivens est, ergo potestas sua est ut vivum ex se generet. Vel sic.
In quolibet vivo invenitur potestas quae debetur vivo. Sed Deus est vivens. Ergo in eo invenitur potestas quae
debetur vivo. Haec autem est ut vivum ex se producat.
Ergo filius, qui ex eo producitur, vivens est. Primi igitur syllogismi majorem subticet, minorem ponit ibi: vivens
Deus etc.. Conclusionem, quae est major secundi, tangit cum dicit: et naturae aeternae, viventis potestas est; idest
naturae aeternae est potestas viventis, idest quae debetur viventi.
Secundi syllogismi minorem subticet, conclusionem ponit ibi: et quod cum sacramento scientiae suae ex eo
nascitur non potest aliud esse quam vivens; filius qui nascitur ex patre, cujus nativitatis secretam scientiam solus
pater habet comprehendendo.
Non potest ergo esse aliud quam vivens. Et sumitur hic sacramentum, prout dicitur sacrum secretum.
Omnia viva sua ex vivente testatus est, idest omnia attributa, quorum quodlibet in filio vivit.
Perfectum nativitatis, idest, perfectam rationem et nomen nativitatis.
Non enim novum est quod ex vivo generatur in vivum.
In his enim quae per transmutationem generantur, quamvis generatio quae est a vivente, terminetur ad vivum,
tamen in principio generationis quod generatur non est vivum. Sed filius Dei semper vivus est. Ergo non per
decisionem vel mutationem genitus est; et ita oportet quod vita patris eademque numero in filio sit: et propter
hoc subjungit, quod necesse est... Ut in vivente vivat, scilicet filius in patre, inquantum filius est vita patris, qui
in patre vivit: et eodem modo in se habeat vitam viventem, id est essentiam patris, qui est vita vivens.
Cui innascibilitatis esse imaginem, sacramento nativitatis impartit; idest, sui innascibilis: non enim filius patrem
in innascibilitate imitatur.
Si gignenti est infinitum gignere, et nascenti infinitum etiam nasci est. Infinitum sumitur hic negative, non
privative; generatio enim passiva vel activa, nullo fine terminatur vel comprehenditur.
Non tamen dicenda est infinita per modum quantitatis, sicut tempus vel motus, quia sic nunquam esset perfecta.

|+d10.q1 Distinctio 10, Quaestio 1
|a0 Prologus
Postquam determinavit Magister de generatione filii a patre, hic determinat de processione spiritus sancti ab
utroque; et dividitur in partes duas: in prima determinat de processione ejus aeterna; in secunda de temporali, 14
dist.: praeterea diligenter annotandum est, quod gemina est processio spiritus sancti. Prima in tres: in prima
determinat processionis modum; in secunda processionis principium, 11 dist.: hic dicendum est, spiritum
sanctum a patre esse et filio; tertio differentiam processionis ad generationem, 13 distinct.: post haec
considerandum est... Cum spiritus sanctus procedat de patre, et sic de substantia patris, cur non dicatur esse
natus, sed potius procedere. Prima in duas: in prima ostendit processionis modum; in secunda ex modo
procedendi concludit proprium procedentis nomen, ibi: hic notandum est, quod sicut spiritus sanctus in trinitate
specialiter dicitur caritas... Ita et nomen tenet proprie quod patri et filio communiter quodammodo congruit.
Prima in duas: in prima ostendit per auctoritatem canonis, quod spiritus sanctus procedit ut amor; in secunda
ostendit idem per auctoritates sanctorum, ibi: nunc vero quod incepimus, ostendere curemus. Circa primum tria
facit: primo, secundum verba Augustini, appropriat amorem de Deo dictum 1 joan. 4, 16: Deus caritas est,
93

