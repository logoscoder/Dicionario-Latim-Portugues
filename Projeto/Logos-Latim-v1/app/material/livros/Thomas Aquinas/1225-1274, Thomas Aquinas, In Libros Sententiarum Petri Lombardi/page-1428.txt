exterius aguntur; et sic indispositus est qui aliter celebrat. Aliud est ex parte virtutis intrinsecae, quae secretius
operatur salutem; et sic indispositus est qui contemnit. Similiter autem per comparationem ad effectum baptismi,
oportet quod disponatur aliquis adhibendo necessarium, scilicet fidem, quae cor purificat, et quod removeat
contrarium, scilicet peccatum, per contritionem; et ideo Ambrosius dicit quod non sunt necessaria ex hac parte
nisi fides et contritio, tamen contritio etiam in devotione includitur.
RA1
Ad primum ergo dicendum, quod fictio proprie est cum aliquis aliquid ostendit dicto vel facto, quod non est in
rei veritate. Hoc autem contingit dupliciter. Uno modo quando ex hac intentione aliquid dicitur vel fit, ut aliud
ostendatur quam rei veritas habet; et tunc fictio est speciale peccatum, et sic non accipitur hic. Alio modo quando
aliquid ostenditur quod rei veritas non habet dicto vel facto, etiam si non propter hoc dicatur vel fiat; et sic
accipitur hic fictio. Quicumque enim ad baptismum accedit, ostendit se veteri vitae abrenuntiare, et novam
inchoare; unde si voluntas ejus adhuc in vetustate vitae remaneat, aliud ostendit quam sit in rei veritate; et ideo
est fictio.
RA2
Ad secundum dicendum, quod in sacramentis praecipue fides operatur, per quam sacramenta quodammodo
continuantur suae causae principaliter agenti, et etiam ipsi recipienti; et ideo defectus fidei specialius pertinet ad
fictionem quae est in sacramentis, quam defectus aliarum virtutum.
RA3
Ad tertium dicendum, quod devotio hic accipitur voluntas consequendi baptismum totaliter, et quantum ad
sacramentum et quantum ad rem sacramenti; et hujus devotionis defectus non potest sine peccato mortali esse;
quamvis defectus devotionis prout importat fervorem caritatis in reverentia Dei et divinorum, possit esse sine
peccato mortali.
RA4
Ad quartum dicendum, quod aliter celebrans quandoque non variat ea quae sunt de essentia sacramenti, et tunc
confertur sacramentum; sed non consequitur aliquis rem sacramenti, nisi suscipiens sacramentum sit immunis a
culpa aliter celebrantis.
RA5
Ad quintum dicendum, quod non loquimur hic de contemptu quo aliquis abjicit sacramentum non recipiens
ipsum, sed quo aliquis parvipendit non aestimans in eo esse efficaciam ad salvandum.
Articulus 2C
AG1
Ulterius. Videtur quod recedente fictione baptismus effectum non consequatur. Opus enim mortuum nunquam
vivificatur, ut infra, dist. 14, dicetur.
Sed opus mortuum dicitur quod in peccato mortali factum est. Cum ergo ficte accedens ad baptismum, in peccato
mortali sit, baptismus ille nunquam vivificari poterit, ut ei gratiam conferat.
AG2
Praeterea, effectus baptismi est ab omni culpa et poena absolvere. Sed hoc non accidit recedente fictione: quia a
poena peccatorum quae post baptismum commisit, non absolvitur alias esset majoris efficaciae in ficte
accedentibus quam in aliis, quibus ad deletionem sequentium peccatorum baptismus non operatur. Ergo
recedente fictione baptismus non habet suum effectum.
AG3
Praeterea, sicut aliquis ficte accedit ad baptismum, ita etiam ad eucharistiam. Sed recedente fictione eucharistiae
effectum non percipit qui prius fictus accesserat. Ergo nec etiam recedente fictione aliquis baptismi effectum
percipit.
SC1
Sed contra, remota causa removetur effectus.
Sed causa impediens effectum baptismi erat fictio.
Ergo remota fictione baptismus effectum suum habebit.
SC2
Praeterea, cuilibet culpae in statu viae potest remedium adhiberi. Sed contra originalem culpam non est aliud
remedium quam baptismus. Ergo cum ficte accedentibus originale non remittatur, oporteret baptismum iterari si
recedente fictione baptismus effectum suum non haberet quod est inconveniens et haereticum.
CO
Ad tertiam quaestionem dicendum, quod in baptismo imprimitur character, qui est immediata causa disponens ad
gratiam; et ideo, cum fictio non auferat characterem, recedente fictione, quae effectum characteris impediebat,
character, qui est praesens in anima, incipit habere effectum suum; et ita baptismus recedente fictione, effectum
suum consequitur.
RA1

1428

