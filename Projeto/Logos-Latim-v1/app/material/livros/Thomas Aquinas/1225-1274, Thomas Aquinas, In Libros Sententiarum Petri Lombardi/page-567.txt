Praeterea, omnis operatio naturae inferioris reducitur in virtutem caelestem, sicut in virtutem primi alterantis.
Sed per virtutem caeli anima sensibilis educi non potest, cum corpus caeleste inanimatum sit, et nihil agat ultra
suam speciem; quia effectus non potest esse potior causa agente.
Ergo videtur quod non per operationem naturae, sed per creationem in esse educatur.
AG4
Praeterea, eorum quae sunt idem secundum substantiam, non potest unum creari quin alterum creetur. Sed in
homine anima sensibilis et anima rationalis sunt idem per essentiam. Ergo videtur, cum anima rationalis non
traducitur, sed creetur, quod similiter nec anima sensibilis.
Sed secundum animam sensibilem non differt homo a bruto. Ergo videtur quod etiam an brutis anima sensibilis
sit per creationem.
AG5
Praeterea, quanto aliquid est nobilius, tanto nobiliorem causam habet, vel saltem non minus nobilem. Sed anima
sensibilis nobilior est in animalibus perfectis quam in generatis ex putrefactione.
Ergo cum in generatis ex putrefactione non possit poni anima sensibilis ex aliquo principio naturali produci, cum
non generentur ex sibi similibus, et ita oporteat quod a principio supernaturali animam sortiantur, videtur quod
multo fortius hoc necessarium sit in animalibus perfectis.
SC1
Sed contra est quod dicitur Gen. 1, 20: producant aquae reptile animae viventis. Sed aquae non producunt nisi
illud quod virtute naturae producitur.
Ergo videtur quod per virtutem seminalem rebus collatam animae sensibiles producantur.
SC2
Praeterea, Philosophus dicit in 16 de animalibus, quod intellectus solum ab extrinseco est. Ergo videtur quod
anima sensibilis non sit ab extrinseco.
CO
Respondeo dicendum, quod circa hanc quaestionem diversae inveniuntur opiniones et Philosophorum, et etiam
Magistrorum.
Quidam enim Philosophi, ut Plato, Avicenna et themistius, posuerunt omnes animas a principio separato esse,
quod quidem principium Plato ideam posuit, Avicenna intelligentiam agentem, et theologi hanc viam tenentes,
ipsum Deum. Ratio autem quae praedictos Philosophos movit, ut Commentator narrat 7 et 11 metaph., est
sumpta ex animalibus putrefactis, quae etiam objiciendo tacta est: et similiter ex hoc quod in naturalibus nihil
invenitur agens nisi forma accidentalis, ut calor et frigus quorum actione non potest anima produci, cum nihil
agat ultra suam speciem. Sed tamen advertendum est, quod nullus Philosophus inter animam sensibilem et alias
formas substantiales distinxit quantum ad originem: quia praedicti Philosophi omnes formas substantiales esse a
principio separato posuerunt; tam animam sensibilem, quam formam lapidis vel ignis.
Alii vero, ut Aristoteles et Commentator ejus, qui ponunt formas alias materiales ex potentia materiae educi
virtute agentium naturalium, ponunt etiam animam sensibilem et vegetabilem ex traduce esse, eo quod esse
formarum naturalium non est ipsarum absolute, sed ipsorum compositorum: non enim per se possunt subsistere:
et ideo ipsis formis per se loquendo non acquiritur esse, sed substantiis compositis; unde forma per se loquendo
neque fit neque generatur, sed compositum. Et quia omne quod generatur, generatur ex sibi simili; ideo oportet
quod generans vel inducens ad formam sit compositum ex materia et forma, et non forma tantum, vel substantia
separata; et in hoc sustentatur Aristoteles in 7 metaphys., et per eamdem rationem ostendit in 16 de animalibus,
animam vegetabilem et sensibilem non ab extrinseco esse, ostendens eas esse formas materiales ex hoc quod
operationes exercent mediante corpore: quod enim habet esse absolutum a materia, habet etiam operationem a
materia absolutam.
Et ideo vult quod omnia principia vel virtutes quarum operationes non exercentur sine corpore, non sint ab
extrinseco, sed ab agente corporali: et quod intellectus solus sit ab extrinseco: quia ejus operatio est sine corpore,
et etiam ejus esse absolutum est; unde sibi debetur factio non tantum per accidens, sed etiam per se, ut esse
incipiat, et oportet tunc quod hic sit secundum modum sibi competentem, et a principio separato.
Alii vero Philosophi attenderunt ad ipsas formas, ac si eis per se fieri deberetur; et ideo posuerunt omnes formas
esse a principio formali separato.
Sed positio Aristotelis multo rationabilior est: quia nihil incipit vel fit vel generatur nisi secundum modum quo
esse habet: et ideo concedimus animam sensibilem et vegetabilem ex traduce esse. Modus autem traductionis
talis est; cum enim omne agens univocum et proximum inducat speciem suam in patiente, et cibus, secundum
quod est patiens et alteratum, in nutrimentum corporis cedat (quia nutrit secundum quod est potentia caro, ut in 1
de gener., text. 39 et in de anima a text. 45 usque ad 50 dicitur), oportet quod in fine speciem et virtutem
nutrimenti recipiat.
Ante ergo ultimam assimilationem, quando efficitur actu pars determinata, ut caro vel os, est in eo virtus speciei
indeterminate ad hoc vel illud: quia determinatio ad hoc vel illud est secundum propriam virtutem determinatae
partis: et ideo cum semen sit residuum ultimi cibi propinquissimi ad ultimam conversionem, est in eo potentia
totum et non actu aliqua pars: ante vero quam resolvatur per actum virtutis generativae separatum a reliquo sui
567

