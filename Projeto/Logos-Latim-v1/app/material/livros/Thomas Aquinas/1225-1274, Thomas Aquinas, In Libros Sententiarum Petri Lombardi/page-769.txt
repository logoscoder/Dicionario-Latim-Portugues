voluntatem aliquod bonum faciendi, quantum si faceret illud; et si facit unum actum, quantum sit faceret multos,
voluntate aequaliter perfecta manente.
Ad praemium autem accidentale ordinatur per bonitatem quae est ipsius actus exterioris secundum se: et ideo
actus exterior adjungit aliquid ad praemium accidentale: verbi gratia, martyr inquantum exterius patitur,
victoriam de adversariis fidei habet; et ex hoc sibi aureola debetur.
Similiter etiam aliquis ex hoc quod in actum exteriorem frequenter exit, magis habilitatur ad bonum: et ex hoc
sequitur quod in caritate crescat. Similiter per actum exteriorem punitur magis quam per voluntatem tantum: et
ideo actus exterior adjungitur in satisfactionem: et similiter in omnibus aliis quae consequuntur bonitatem actus,
secundum quod exercitus est.
RA1
Ad primum ergo dicendum, quod cum dicitur, quantum intendis tantum facis, ly quantum potest esse adverbium,
vel nomen. Et si sit nomen, tenet in malis, quia quantum aliquis credit vel intendit peccare, tantum peccat; in
bonis autem non, quia potest aliquis tepida voluntate intendere multum Deo placere, nec tamen tantum placet.
Et ratio hujus differentiae ex supradictis patet: quia plura exiguntur ad bonum quam ad malum. Si autem ly
quantum sit adverbium, sic verum est et in bonis et in malis, secundum illam bonitatem et malitiam quam habet
actus ex voluntate eligente.
Sed per actum exteriorem aliquid adjungitur quantum ad bonitatem quae est ipsius actus exterioris secundum se.
RA2
Ad secundum dicendum, quod dictum bernardi intelligitur quando facultas operandi deest, voluntate perfecta
existente; et loquitur tantum quantum ad essentiale praemium, et non quantum ad accidentale.
RA3
Ad tertium dicendum, quod bona fortunae, ut in 1 ethic. Dicitur, organice deserviunt felicitati; et ideo non est
inconveniens, si accidentaliter ad felicitatem conferant, et eorum defectus felicitatem impediat quantum ad
aliquid felicitati accidentale.
RA4
Ad quartum dicendum, quod illud intelligitur de praemio essentiali, quod secundum quantitatem radicis
mensuratur; cui non additur per actum exteriorem, si sit perfecta voluntas; sed additur aliquid quantum ad
praemium accidentale.
RA5
Ad quintum dicendum, quod vidua illa plus aliis misisse dicitur, quia efficaciori voluntate illud dedit; unde
magis merebatur apud Deum de praemio essentiali quam illi qui majora munera minori devotione dabant. Sed
quantum ad praemium accidentale illi poterant plus mereri, secundum quod per majora munera plus
satisfaciebant, vel etiam ministros templi plus ad orandum pro se provocabant, vel quidquid hujusmodi est quod
actum exteriorem secundum se sequitur.
RA6
Ad sextum dicendum, quod voluntas tendit in actum exteriorem sicut in objectum; unde si adsit facultas
operandi, non posset esse voluntas perfecta, nisi operaretur; et ideo non est superfluum facere; quia sine actione
nec ipsa voluntas bona esset.
Praeterea actus exterior in praecepto cadit, et iterum ad praemium accidentale confert.
RA7
Ad septimum dicendum, quod bonitatem illam secundum quam actus exterior vitae aeternae meritorius est,
totum ex voluntate gratia informata habet, secundum quod voluntarius est; et ideo non oportet quod supra
bonitatem voluntatis perfectae aliquid adjungat ad meritum essentiale vitae aeternae pertinens.
|a4 Articulus 4: Utrum eadem actio possit esse bona et mala.
AG1
Ad quartum sic proceditur. Videtur quod possit esse eadem actio bona et mala. Quia, ut in 3 physic. Dicitur,
idem est motus qui in agente est actio et in patiente passio, secundum substantiam, ratione differens; sicut eadem
est via ab Athenis ad thebas, et de thebis ad Athenas.
Sed contingit actionem esse malam, et passionem bonam; unde dicitur: actio displicuit, scilicet Judaeorum;
passio grata fuit, scilicet Christi. Ergo contingit eumdem actum esse bonum et malum.
AG2
Praeterea, ut in 5 physic. Dicitur quod unus motus est continuus, et eadem ratione una actio est quae est continua.
Sed contingit in eadem continua actione vel motu, ut in eundo ad ecclesiam, primo haberi bonam intentionem,
postea malam, et e converso. Cum ergo ex intentione judicetur actio bona vel mala, eadem actio potest esse mala
et bona.
AG3
Praeterea, primus motus est peccatum, ut supra, dist. 24, qu. 1, art. 2, dictum est. Sed qui resistit primo motui
non peccat, immo meretur.

769

