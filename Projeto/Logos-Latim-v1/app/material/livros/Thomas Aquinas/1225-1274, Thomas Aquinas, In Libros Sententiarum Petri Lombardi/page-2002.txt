religionibus est periculosa, et onus religionis adeo gravat quod non manet eadem facilitas ad observandum
votum quod in saeculari vita erat. Tamen quidam dicunt, quod debet praelato suo exponere, et ille pensatis
conditionibus personae et voti, poterit cum eo dispensare.
Sed secundum alios hoc non exigitur; quia ex ipsa VI voti religionis a prioribus votis est absolutus rationibus
dictis.
RA3
Ad tertium dicendum, quod perpetuum votum respicit omne tempus: et ideo non manet aliquod tempus post ejus
expletionem quo possit aliud votum temporale impleri; sicut manet tempus ad implendum votum magis
diuturnum post votum minus diuturnum; et propter hoc non est simile.
|a5 Articulus 5: Utrum virginibus voventibus continentiam debeatur speciale velum prae aliis quae continentiam
voverunt, et corruptae sunt.
AG1
Ad quintum sic proceditur. Videtur quod virginibus voventibus continentiam non debeatur speciale velum prae
aliis quae continentiam voverunt, et corruptae sunt. Quia tam virginitas quam continentiae votum viris et
mulieribus communia sunt. Sed viris in virginitate continentiam voventibus nihil aliud datur quam aliis qui
virginitatem perdiderunt. Ergo nec virgines debent prae aliis speciale velum accipere.
AG2
Praeterea, signa in nova lege non sunt inania, sed fructuosa; quia sacramenta novae legis gratiam conferunt. Sed
virginale velum non videtur esse fructuosum, quia gratia non confertur in ipso; alias esset sacramentum, et
deberet corruptis dari quae etiam indigent auxilio gratiae ad continentiam conservandam. Ergo videtur quod
virginibus non debeatur aliquod velum speciale prae aliis.
AG3
Praeterea, consecratio quae adhibetur viris in susceptione ordinis, est major quam illa quae adhibetur mulieribus
in velatione. Sed consecratio ordinis non exigit virginitatem in consecrato. Ergo nec mulieris velatio.
AG4
Praeterea, nullus debet pro poena quam sustinuit, iterum puniri. Sed aliquando mulieri pro poena infertur quod
corrumpatur, sicut patet in his quae omnino per violentiam corrumpuntur.
Ergo non debet talibus ad minus virginale velum denegari.
AG5
Praeterea, quandoque si virginale velum corruptae denegetur, sequitur scandalum astantium, et periculum
homicidii, sicut cum aliqua est occulte corrupta. Ergo videtur quod saltem in tali casu virginale velum aliis quam
virginibus dari debeat.
SC1
Sed contra, in officio ecclesiae non decet esse aliquam falsitatem. Sed in toto officio quo velantur virgines, fit
mentio de carnis integritate, ut patet diligenter inspicienti. Ergo non debet velum virginale corruptis dari.
SC2
Praeterea, per velationem mulier quodammodo Christo desponsatur, qui est dignior quam pontifex aliquis veteris
legis. Sed in veteri lege pontifici non licebat aliquam nisi virginem desponsare. Ergo non debet aliqua nisi virgo
velari.
CO
Respondeo dicendum, quod ea quae corporaliter in ecclesia aguntur, signa sunt spiritualium.
Sed quia corporale signum non sufficienter repraesentare potest spirituale signatum, oportet quandoque quod ad
eamdem rem spiritualem signandam plura signa corporalia aptentur.
Matrimonium ergo spirituale Christi et ecclesiae habet et fecunditatem, per quam regeneramur in filios Dei, et
incorruptionem, quia Christus elegit sibi ecclesiam non habentem maculam aut rugam, aut aliquid hujusmodi, ut
dicitur Ephes. 5; unde dicitur 2 Cor. 11, 2: despondi enim vos uni viro virginem castam exhibere Christo. Sed
corporalis fecunditas integritatem carnis non patitur; et ideo oportuit diversis signis repraesentari spirituale
conjugium Christi et ecclesiae quantum ad fecunditatem, et quantum ad integritatem. Sicut ergo per
matrimonium carnale repraesentatur matrimonium spirituale quantum ad fecunditatem, ita oportuit aliquid esse
quod repraesentaret praedictum spirituale matrimonium quantum ad ejus integritatem; et hoc fit in velatione
virginum, sicut per omnia quae ibi proferuntur et geruntur, ostenditur; et propter hoc solus episcopus, cui cura
ecclesiae committitur, virgines desponsat, velando non sibi, sed Christo, quasi sponsi paranymphus et amicus.
Et quia integritatis significatio plene potest esse in continentia virginali, sed in continentia viduali est semiplena;
propter hoc etiam viduis datur aliquod velum, non quidem cum illa solemnitate qua virginibus datur.
RA1
Ad primum ergo dicendum, quod ecclesia in matrimonio spirituali se habet ut sponsa, Christus autem ut sponsus;
per votum autem continentiae anima Christo desponsatur; unde non competit ut haec desponsatio significetur in
viro, sed in muliere tantum.
RA2
2002

