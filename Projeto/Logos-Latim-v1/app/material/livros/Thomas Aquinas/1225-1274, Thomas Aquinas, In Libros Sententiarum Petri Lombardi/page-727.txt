AG4
Praeterea, illud quo posito vel remoto, nihilominus est peccatum, non videtur in se deformitatem peccati
continere. Sed sive sit actus exterior, sive non, dummodo adsit voluntas completa aliquod malum perpetrandi,
peccatum perficitur, et imputatur ad mortem. Ergo actus exterior deformitatem non continet.
AG5
Praeterea, illud quod est tantum ad manifestationem bonitatis vel malitiae, non videtur per se actus malitiae vel
virtutis esse. Sed ut in 10 ethic. Philosophus innuere videtur, exteriores actus sunt tantum ad manifestationem
virtutis, et eadem ratione sunt ad manifestationem vitii. Ergo in actibus exterioribus non consistit peccatum.
SC1
Sed contra, servire peccato est peccare. Sed membra exteriora peccato servire dicuntur: ad Rom. 6, 19: sicut
exhibuistis membra vestra servire immunditiae et iniquitati ad iniquitatem; ita nunc exhibete membra vestra
servire justitiae in sanctificationem.
Ergo in actu exteriori membrorum peccatum consistit.
SC2
Praeterea, nihil prohibetur lege divina nisi peccatum. Sed lex divina non tantum prohibet actus interiores, sed
etiam exteriores; adeo ut de his etiam diversa praecepta dentur, ut patet Exod. 20, 14 et 17: non moechaberis, et
non concupisces uxorem etc. Ergo non solum in actu interiori sed etiam exteriori peccatum consistit.
CO
Respondeo dicendum, quod in omnibus agentibus ordinatis hoc commune est quod id quod est motum ab alio,
sicut instrumentum a proprio agente, in actu suo consequitur conditionem primi agentis quantum potest. Cum
ergo in omnibus actibus hominis principalitatem obtineat voluntas, eo quod ipsa tamquam liberrima omnes
potentias in actus suos inclinet, oportet quod in actibus humanis conditio voluntatis salvetur, in his videlicet qui
ad imperium voluntatis fiunt: et inde est quod cum voluntatis sit proprium ut dominium sui actus habeat, hoc
etiam in ceteris quae a voluntate sunt mota, invenitur, secundum quod ejus conditionem consequi possunt: potest
enim intellectus considerare et non considerare, prout a voluntate est motus; et similiter est de concupiscibili; et
hoc usque ad actus exteriores motivae virtutis extenditur, ut possit homo ambulare vel non ambulare, loqui vel
non loqui, et sic deinceps. Sed quia in hoc consistit ratio meriti et demeriti, laudis et vituperii, quod id bonum vel
malum quod agitur, in potestate agentis est; inde est quod actus voluntatis primo rationem peccati et culpae
habet, et consequenter alii actus a voluntate imperati: et hoc modo etiam in actibus exterioribus deformitas
culpae consistit. Sed quia actus semper attribuitur primo agenti potius quam instrumento, sicut secare artifici
potius quam serrae; ideo quidam considerantes, quod actus a voluntate imperati non habent rationem culpae nisi
a voluntate, dixerunt, peccatum tantum in actu voluntatis interiori esse: alii vero considerantes tam illud in quo
primo est ratio culpae, quam illud in quo secundo est, dixerunt, tam actus interiores quam exteriores peccata
esse: et utrique considerabant peccatum non solum quantum ad illud quod est formale in ipso, unde rationem
mali habet, scilicet aversionem, sed etiam quantum ad conversionem, quae est materiale in peccato. Sed quidam
considerantes solum illud quod formale est in peccato, scilicet defectum, unde rationem mali habet, dixerunt,
neque actus interiores neque exteriores peccata esse. Inter quas verior est opinio quae dicit, quod in utroque sit
peccatum: quia plenam considerationem peccati habuit ista opinio, considerans peccatum quantum ad id quod est
formale in eo, et quantum ad id quod est materiale; non solum quod primo deformitatem peccati continet, sed
etiam quod secundo.
RA1
Ad primum ergo dicendum, quod ex habitu virtutis et vitii informatur substantia actus; unde oportet habitum
virtutis et vitii esse in ratione, ex qua ratio culpae et meriti procedit: et non in corpore, quod substantiam actus
exequendo ministrat.
Vel dicendum, quod actus exterior non immediate procedit ab habitu, sed mediante actu interiori: et ideo sequitur
quod in actu exteriori non sit primo ratio peccati, sed non sequitur quod nullo modo.
RA2
Ad secundum dicendum, quod percutere non est actus manus, sed est actus hominis per manum: actus enim
individuorum sunt: et ideo culpa manui non imputatur, sed homini, propter actum quem per manum exercuit, qui
ab eo vitari potuit.
RA3
Ad tertium dicendum, quod virtus prioris est in posteriori, sed non convertitur. Cognitio autem speculativa
praecedit actum voluntatis, qui est de actu exteriori; sed actus exterior sequitur actum interiorem voluntatis: et
ideo ratio culpae, quae primo in actu voluntatis est, transit ex voluntate in actum exteriorem, qui sequitur, non
autem in actum cognitionis, qui praecedit.
RA4
Ad quartum dicendum, quod primum non dependet ex posteriori, sed a primo causatur posterius: et quia actus
voluntatis primo rationem culpae habet, ideo etiam exteriori actu cessante, ratio culpae in actu voluntatis manet.
Non autem sequitur ex hoc quod rationem culpae non possit in exteriorem actum producere.
RA5
727

