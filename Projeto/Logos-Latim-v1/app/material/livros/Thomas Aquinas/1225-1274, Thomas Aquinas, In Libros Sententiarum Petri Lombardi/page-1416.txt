Praeterea, baptismus fluminis non habet supra baptismum flaminis nisi aquam. Sed baptismus ratione aquae non
potest imprimere characterem: alias baptismus joannis impressisset characterem: quod esse non potest, cum
baptizati a joanne iterum baptizarentur, ut supra, dist. 2, art. 4, dictum est. Ergo nec baptismus fluminis
characterem imprimit.
SC1
Sed contra est auctoritas dionysii, ex qua characteris traditio derivatur: quia ipse inducit verba illa unde definitio
characteris accipitur in tractatu de baptismo.
CO
Ad tertiam quaestionem, dicendum, quod sicut in naturalibus est potentia activa et potentia naturalis passiva; ita
etiam in spiritualibus est potentia spiritualis quasi passiva per quam homo efficitur susceptivus spiritualium
actionum; et talis spiritualis potentia confertur in baptismo: quia non baptizatus effectum aliorum sacramentorum
suscipere non posset, unde et per consequens nec aliis tradere: et haec est prima distinctio, qua communiter totus
populus fidelis, cujus est sacramentorum participem esse, ab aliis distinguitur.
Alia potentia est activa spiritualis ordinata ad sacramentorum dispensationem, et aliarum sacrarum
hierarchicarum actionum exercitium; et haec potestas traditur in confirmatione et ordine, ut suis locis patebit. Et
quia in ecclesiastica hierarchia non omnes sunt agentes, ut puta perficientes purgantes, et illuminantes, sicut
omnes sunt recipientes puta purgandi, illuminandi, perficiendi, ut dicit dionysius; ideo isti duo characteres non
distinguunt populum Dei universaliter ab aliis, sed quosdam de populo ab aliis.
RA1
Ad primum ergo dicendum, quod baptismus sanguinis non habet efficaciam sacramentalem, sed solum
meritoriam; et ideo ibi non confertur potestas spiritualis ad actiones hierarchicas, nec character sicut in baptismo
fluminis, quod est sacramentum.
RA2
Ad secundum dicendum, quod nec baptismus flaminis tantum, nec baptismus aquae tantum sufficit ad
sacramentum novae legis; et ideo neuter eorum characterem imprimit.
Articulus 4D
AG1
Ulterius. Videtur quod character sit sicut a causa efficiente prima a solo filio. Character enim est distinctio a
charactere aeterno impressa etc., ut supra, art. 2, quaestiunc. 2, dictum est. Sed character aeternus est solus filius,
sicut et imago.
Ergo a solo filio character imprimitur.
AG2
Praeterea, charactere configuratur et assimilatur anima Deo. Sed principium assimilationis ad Deum est filius;
unde Augustinus filium nominat similitudinem, per quam ad unitatem reformamur, ut patet 1 Lib., dist. 3.
Ergo character est tantum a filio.
SC1
Sed contra est quod dionysius dicit, quod signum characteris datur a divina beatitudine. Sed divina beatitudo est
communis tribus personis.
Ergo character non datur a solo filio.
CO
Ad quartam quaestionem dicendum, quod omnis effectus in creatura est communiter a tota trinitate; unde et
character non est tantum a filio, sed a tribus personis. Attribuitur autem filio tum propter rationem similitudinis
ad proprium personae, quia ipse per proprietatem est imago et figura, sive character patris; tum quia virtus
passionis Christi operatur in sacramentis.
RA
Et per hoc patet solutio ad objecta.

|+d4.q2 Distinctio 4, Quaestio 2
|a0 Prologus
Deinde quaeritur de effectu baptismi, qui est res et non sacramentum; et circa hoc quaeruntur tria: 1 de effectu
ipsius quantum ad remotionem mali; 2 de effectu ipsius quantum ad collationem boni; 3 utrum effectus ejus
aequaliter participetur.
|a1 Articulus 1: Utrum baptismus tollat actualem culpam.
Articulus 1A
1416

