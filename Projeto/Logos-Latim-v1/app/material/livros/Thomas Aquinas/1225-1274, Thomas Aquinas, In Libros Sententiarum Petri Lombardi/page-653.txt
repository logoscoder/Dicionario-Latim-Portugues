justitiae in redditione debiti, etiam quod homini debetur, consistit; quamvis enim illud quod reddit, quod debitum
est alteri, suum non sit; nihilominus tamen modus operationis in quo fundatur, et jus merendi, et laus, ipsius
reddentis est, qui voluntarie et propter bonum justitiae reddit.
RA4
Ad quartum dicendum, quod Deus non efficitur debitor nobis, nisi forte ex promisso, quia ipse bona operantibus
praemium repromisit: et ideo non est inconveniens, si ab ipso quis mereri possit, ex quo aliquo modo debitor est.
Vel dicendum, quod in justitia commutativa ille apud quem quis meretur, efficitur debitor ei qui meretur, ut patet
in illis qui operationes suas locant in servitium aliorum; sed in justitia distributiva non requiritur ratio debiti ex
parte ejus qui distribuit: potest enim ex liberalitate aliqua distribuere, in quorum tamen distributione justitia
exigitur, secundum quod diversis, prout eorum gradus exigit, proportionabiliter tribuit.
RA5
Ad quintum dicendum, quod illud tenet in justitia commutativa, sed in distributiva non est necessarium.
|a4 Articulus 4: Utrum aliquis possit mereri gratiam.
AG1
Ad quartum sic proceditur. Videtur quod aliquis gratiam mereri possit. Justificatio enim non fit nisi per gratiam.
Sed in littera dicitur, quod fides meretur justificationem. Ergo per actum fidei aliquis gratiam meretur.
AG2
Praeterea, aliquis bene utendo re temporali quam ab aliquo Domino accepit, meretur rem prius acceptam, ut
equum, aut aliquid hujusmodi. Sed usus gratiae non est minoris efficaciae in merendo quam usus rei temporalis.
Ergo aliquis bene utens gratia quam accepit, ipsam meretur.
AG3
Praeterea, oratio qua quis orat pro se et de his quae expediunt ad salutem, meretur exaudiri a Deo, ut Augustinus
dicit.
Sed si aliquis in gratia existens oret ut si contingat eum a gratia decidere gratia sibi reddatur, pro se petit maxime
expediens ad salutem. Ergo meretur gratiam recuperare.
AG4
Praeterea, si Deus dat alicui gratiam, aut dat digno, aut indigno. Si dat indigno, insipiens et injustus est, quod
impossibile est. Ergo dat digno. Sed nullus est dignus habere aliquid, nisi qui hoc meruit. Ergo quicumque
accipit gratiam prius meruit eam.
AG5
Praeterea, non est minor ordo justitiae apud Deum in distributione gratiae quam in distributione bonorum
naturalium. Sed Plato dicit, quod formae non dantur a datore, nisi secundum merita naturae. Ergo nec gratia
infunditur nisi secundum merita recipientium.
SC1
Sed contra, illud quod meritis redditur, non gratis datur. Sed quod gratis non datur non est gratia. Ergo gratia
meritis non redditur.
SC2
Praeterea, illud quod est principium omnis meriti, non cadit sub merito. Sed gratia est hujusmodi.
Ergo etc..
CO
Respondeo dicendum, quod in omni qui meretur, exigitur ut actus ejus sit aliquo modo proportionatus ad id quod
meretur: nullus enim meretur nisi id quod secundum suam conditionem potest eum contingere; sicut servus non
meretur a Domino ut in hereditatem filiorum admittatur, sed ut mercedem suam recipiat. Gratia vero omnino
conditionem humanae naturae excedit: quod patet ex ejus effectu, quia ducit in finem quem nulla creata natura
per se attingere potest, propter quod dicitur 1 Cor. 2, 9: quod oculus non vidit, nec auris audivit, nec in cor
hominis ascendit quae praeparavit Deus iis qui diligunt illum. Unde donum gratiae nullo modo sub merito cadere
potest ejus qui in puris naturalibus est, et multo minus ejus qui in peccato deprimitur.
Sed tamen opera bona ante donum gratiae facta, praemio suo sibi proportionato non carent: causant enim
quamdam habilitatem ad gratiam, et secum etiam quamdam honestatem et jucunditatem et pulchritudinem
habent, in quibus praecipue eorum praemium consistit; et aliqua etiam per accidens causant, ut bonorum
temporalium affluentiam, aut aliquid hujusmodi: quia frequenter, ut Gregorius dicit, Deus in hoc mundo
remunerat eum qui praemium futurae gloriae non meretur, ut sic nullum bonum irremuneratum inveniatur.
RA1
Ad primum ergo dicendum, quod pro tanto fides dicitur mereri justificationem, quia in justificatione primo
apparet motus fidei: oportet enim accedentem ad Deum credere quia est; Hebr. 11, 6.
Non autem ita quod justificatio sub merito cadat.
RA2
Ad secundum dicendum, quod in justitia commutativa contingit quandoque quod praemium, vel id quod est loco
praemii, praecedat meritum, ut patet in emptione et venditione: qui enim rem emptam prius accipit quam pretium
653

