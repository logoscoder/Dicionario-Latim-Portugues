Quantum autem ad potestatem ordinis omnes sunt aequales, non autem quantum ad jurisdictionem; et ideo non
est simile.

|+d19.q2 Distinctio 19, Quaestio 2
|a0 Prologus
Deinde quaeritur de correptione fraterna; et circa hoc quaeruntur tria: 1 quid sit; 2 cujus sit; 3 de modo et ordine
ipsius.
|a1 Articulus 1: Utrum male assignetur quaedam definitio de correptione fraterna.
AG1
Ad primum sic proceditur. Videtur quod male assignetur quaedam definitio de correptione fraterna: correptio
fraterna est admonitio fratris de emendatione delictorum fraterna caritate.
Admonere enim videtur esse idem quod ad mentem reducere; et sic non est nisi oblitorum. Sed correptio fraterna
non est tantum de peccatis oblitis. Ergo male ponitur in definitione ejus admonitio.
AG2
Praeterea, correptio quamdam violentiam sonat; quia idem videtur esse corripere quod simul rapere. Ergo cum
admonitio in quamdam lenitatem sonet, videtur quod correptio non sit admonitio.
AG3
Praeterea, ejus videtur esse correptio cujus est corrigere. Sed hoc est solius Dei; cum corrigere dicatur simul
regere, quod solius Dei est, ut patet Prov. 16, 1 et 9: hominis est praeparare animam... Et Dei est dirigere gressus
suos. Ergo non debuit dicere, quod sit fratris.
AG4
Praeterea, admonitio videtur pertinere ad aliquid faciendum vel evitandum. Sed emendatio delictorum pertinet ad
aliquid factum jam, vel omissum.
Ergo videtur quod correptio non possit esse de emendatione admonitio.
AG5
Praeterea, quae graviora sunt, magis indigent emendatione. Sed transgressiones sunt graviores omissionibus, in
genere loquendo. Cum ergo nomine delicti importetur omissio, nomine autem peccati transgressio, ut in 2 Lib.,
distin. 42, dictum est, videtur quod magis debeat dici de emendatione peccatorum quam delictorum.
AG6
Praeterea, fraterna correptio videtur esse opus justitiae, ut patet secundum Glossam Rabani Matth. 18, super
illud: si peccaverit in te etc.: dicit enim: peccantem zelo justitiae corrigamus, et poenitenti viscera misericordiae
pandamus. Ergo deberet dicere: ex justitia procedens, magis quam ex caritate.
CO
Respondeo dicendum: ad hoc quod homo recte gradiatur in via salutis, tria sunt ei impendenda ab eo qui ipsius
curam gerit. Primo ut in finem rectum ordinetur; et quantum ad hoc dicitur superior inferiorem sibi commissum
dirigere.
Secundo ut ei cautelam adhibeat, ne a via ad finem ducente discedat; et quantum ad hoc dicitur eum regere.
Tertio ut si contingat eum discedere, quod ad viam rectam reducat; et quantum ad hoc dicitur ipsum corrigere:
quandoque quidem ut rectitudo justitiae fiat ab eo, quando scilicet ille qui deliquerat, emendatur, ex cura sibi
impensa; quandoque autem ut rectitudo justitiae de eo fiat per poenas inflictas, etiam si ille non corrigatur ex
parte sua. Sed aliquis a via rectitudinis discedens, dupliciter potest ad viam rectitudinis reduci, secundum
Philosophum in 10 eth..
Uno modo per timorem turpis, aut odium ipsius; ut cum quis turpitudinem peccati abominatur, et confusionem
exinde consequentem.
Alio modo per timorem et odium tristis; sicut cum quis propter poenas illatas pro peccatis, vel quas timet inferri,
resilit a peccato. Et quia iste secundus modus est cum quadam violentia, ideo correctio dicitur, quasi usque ad
rectitudinem perducens.
Sed primus modus proprie dicitur correptio.
Illa enim rapi dicuntur quae subito auferuntur; unde etiam syllaba corripi dicitur, quae raptim et quasi subito
pronuntiatur. Et propter hoc quando homo ex hoc solum quod ei turpitudo peccati ostenditur, et ad meliora quis
eum hortatur, ipse per se ad viam rectitudinis revertitur, corrigi dicitur. Ex quo patet quod secundus modus solis
praelatis competit, quorum verba vim coactivam habent per inflictionem poenarum; sed primus modus
praelationis ordinem non requirit: quamvis etiam praelationis ordo ipsum requirat: quia secundus modus adhiberi
non debet, nisi ubi primus locum non habet, etiam a praelatis. Et ideo correptio, quando praeter ordinem
praelationis fit, vocatur fraterna, quae in praedicta assignatione notificatur per tria, quae ibi ponuntur: scilicet

1786

