CO
Ad tertiam quaestionem de partibus quas ponit Philosophus sciendum est, quod sunt partes quasi potentiales, eo
quod sunt virtutes et ab invicem et a prudentia distinctae, sicut ipse vult. Ad rationem enim pertinet praecipere
quod faciendum est, quia aliae vires obediunt aliqualiter rationi. Ratio autem non praecipit nisi prius in se
perfecta sit quantum ad id quod est sui ipsius, sicut nec aliqua res movet ante sui perfectionem. Perfectio autem
rationis practicae, sicut et speculativae, consistit in duobus, scilicet in inveniendo et judicando de inventis.
Inventio autem in agendis consilium est; et ideo oportet haberi virtutem per quam ratio consilietur; et haec est
eubulia, quae, secundum Philosophum, est rectitudo consilii, qua bonum inquiritur convenientibus mediis
secundum debitum tempus, et alias circumstantias; et oportet haberi virtutem qua bene judicet de consiliatis; et
haec est synesis, et gnome, quae qualiter differant, dicetur; et oportet haberi virtutem quae bene praecipiat; et
haec est prudentia, quae, ut Philosophus ibidem dicit, praeceptiva est. Sed quia in operabilibus cognitio ordinatur
ad opus; ideo et consilium et judicium de consiliatis ad praeceptum de opere reducitur sicut ad finem; et propter
hoc prudentia est usualis et principalis respectu aliarum, et aliae participant modum ipsius, sicut supra dictum
est.
RA1
Ad primum igitur dicendum, quod et consilium et judicium pertinent ad prudentem, non sicut principales actus
ejus, sed sicut ea quibus utitur ad suum actum.
RA2
Ad secundum dicendum, quod judicium consistit adhuc in cognitivis terminis; sed electio est applicatio
cognitionis ad opus; unde judicium praecedit electionem.
RA3
Ad tertium dicendum, quod ad synesim pertinet recte judicare in illis ad quae se extendunt legis praecepta
communiter: unde synesis est habitus judicativus agibilium; sed ad gnomen pertinet rectum judicium de illis in
quibus lex deficit quae specialem habent difficultatem, in quibus epiceia dirigit, ut dicitur 6 ethic.; unde gnome
secundum Philosophum est rectum judicium epiceios.
Articulus 1D
AG1
Ulterius. A quodam Philosopho Graeco attribuuntur prudentiae partes decem, scilicet eubulia, solertia,
providentia, regnativa, militaris, politica, oeconomica, dialectica, rhetorica, physica; et videtur quod male. Quia
physica scientia quaedam est de necessariis, et de his non est prudentia, ut dicit Philosophus in 6 ethic.. Ergo
physica non est pars prudentiae.
AG2
Praeterea, dialectica et rhetorica artes quaedam sunt et scientiae. Sed prudentia dividitur contra scientiam et
artem in 6 ethic.. Ergo non sunt partes ejus.
AG3
Praeterea, Philosophus dicit in 6 ethic., quod politica est idem quod prudentia. Ergo non debet poni pars ejus.
AG4
Praeterea, multa alia exercitia sunt in civitatibus quam militaris. Ergo non debet magis ipsa poni pars prudentiae
quam alia civitatis officia, sicut est gubernatoria, negotiativa, et hujusmodi.
AG5
Praeterea, urbanitates, ut dicit Philosophus in 8 ethic., sunt tres, scilicet regnum quando unus praesidet ad
utilitatem populi, leges condens; aristocratia, quando plures principantur in diversis officiis propter virtutem;
timocratia quando divites aequaliter praesunt. In omnibus autem istis est aliquid prudentiae. Ergo non magis
debuit ponere regnativam quam alias duas.
CO
Ad quartam quaestionem de partibus decem quas assignat Philosophus Graecus, dicendum est, quod non sunt
partes unius rationis; unde divisio est minus artificialis. Sciendum enim est, quod prudentia potest dupliciter
considerari.
Uno modo secundum esse absolutum; alio modo secundum perfectum esse ipsius. Salvatur autem ratio
prudentiae in his quae ad ipsum prudentem pertinent, sed completum esse ejus secundum quod etiam ad alios se
extendit. Primo ergo modo considerando prudentiam, sic providentia est pars ejus quasi integralis formalis, ut
dictum est, quae secundum ipsum est habitus viam facere potens ad majus, idest melius, ut fiat sicut oportet;
unde ipsa ponitur loco omnium aliarum partium ejusdem rationis. Eubulia autem est pars ejus quasi potentialis;
quae secundum ipsum est scientia conferentium, idest utilium ad finem de quibus est consilium: et quia ipsa est
prima, ideo ponitur loco aliarum quae consequuntur, et sunt unius rationis.
Solertia autem eodem modo reducitur ad prudentiam, sicut eubulia: sed in hoc differunt, quia eubulia invenit
medium conveniens ad opus ratiocinando et inquirendo, quia consilium quaestio est, ut dicitur in 3 ethic.: sed
solertia invenit quasi subito: est enim habitus ex repentino inveniens quod convenit, vel ut in 1 posteriorum
dicitur, subtilitas quaedam in non prospecto tempore medii; non tamen ponitur virtus, in 6 ethic., sicut eubulia:
1248

