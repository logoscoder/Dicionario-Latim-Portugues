Et quia Christus perfectissimam virtutem habuit; ideo hujusmodi vires omnino sibi subdebantur quantum ad
rationem. Sed vires naturales vel animae vegetabilis, vel etiam corporis, non sunt natae obedire rationi; et ideo
non est similis ratio.
RA3
Ad tertium dicendum, quod Avicenna ponit, quod mundus factus est a Deo mediantibus Angelis; unde ponit
quod spiritui angelico materia obedit ad nutum, et per consequens animae inquantum Angelis assimilatur. Haec
autem repugnant fidei, et dictis aliorum Philosophorum, qui dicunt, quod Angeli non possunt in haec inferiora
effectum aliquem nisi mediante motu caeli: quod etiam repugnat fidei quantum ad aliqua quae possunt Angeli
facere utendo virtutibus rerum naturalium in movendo inferiora, ut patet ex 2 lib.
Dist. 8, qu. 2, art. 5. Unde in hoc non est standum auctoritati Avicennae.
RA4
Ad quartum dicendum, quod Christus etiam miracula sanitatis non poterat facere virtute humanitatis, sed
divinitatis sibi conjunctae.
RA5
Ad quintum dicendum, quod lignum vitae non poterat immortalitatem conferre principaliter; sed removebat
quoddam ex quo sequitur corruptio, scilicet extraneitatem a cibo assumpto, ut in 2 Lib., dist. 19, dictum est.
RA6
Ad sextum dicendum, quod quamvis Moyses non affligeretur ex jejunio quadraginta dierum, quia vires
sensibiles suspensae erant propter contemplationem Dei; tamen calor naturalis agebat, et fiebat deperditio,
quamvis non tanta; quia quando vires intellectivae vehementer contemplantur, etiam vires naturales in suis
actibus impediuntur. Vel si nulla fiebat consumptio, hoc non fuit nisi virtute divina per miraculum.

|+d16.q2 Distinctio 16, Quaestio 2
|a0 Prologus
Deinde quaeritur, utrum cum necessitate moriendi potuit habere ea quae pertinent ad statum gloriae. Et quia
supra dictum est de his quae pertinent ad gloriam animae; ideo quaeritur de his quae pertinent ad statum gloriae
corporis, quam in transfiguratione ostendit Matth. 17; et circa hoc quaeruntur duo: 1 utrum illa claritas fuerit vera
vel imaginaria; 2 utrum fuerit gloriosa.
|a1 Articulus 1: Utrum claritas quae fuit in Christi corpore in transfiguratione, fuerit vera, et utrum fuerit
imaginaria.
AG1
Ad primum sic proceditur. Videtur quod illa claritas non fuerit vera. In illud enim dicitur aliquid transfigurari
quod non secundum veritatem ei inest, sicut dicitur 2 corinth. 11, quod Angelus Satanae transfigurat se in
Angelum lucis. Sed Christus dicitur transfiguratus, secundum quod illam claritatem demonstravit, ut patet Matth.
17. Ergo claritas illa non secundum veritatem ei inerat.
AG2
Praeterea, Luc. 9: non gustabunt mortem nisi videant regnum Dei. Glossa bedae: idest glorificationem corporis
in imaginaria repraesentatione futurae beatitudinis. Sed quod est imaginarium, non est verum. Ergo illa claritas
non secundum veritatem ei inerat.
AG3
Praeterea, impossibile est quod idem corpus sit simul opacum et lucidum. Sed secundum veritatem rei corpus.
Christi opacum erat. Ergo claritas non inerat ei secundum rei veritatem.
AG4
Praeterea, claritas sensibilis maxime corrumpit visum. Sed claritas illa fuit maxima: quia super illud Matth. 17:
resplenduit facies ejus sicut sol, dicit Glossa Hieronymi: Deus non potest in hac vita tam clarum quid facere.
Cum ergo oculi apostolorum non fuerint laesi in visione illius claritatis, non fuit illa claritas sensibilis, sed solum
imaginaria.
AG5
Praeterea, testes transfigurationis transfigurationi conformantur. Sed super illud Lucae 9: apparuerunt Moyses et
elias, dicit Glossa: sciendum est, non corpora vel animas Moysi et eliae ibi apparuisse; sed ex subjecta creatura
illa corpora fuisse formata. Potest etiam credi ut angelico ministerio hoc factum esset, ut Angeli eorum personas
assumerent. Ergo nec ipsa claritas secundum quam fuit facta transfiguratio, fuit vera, sed imaginaria.
SC1
Sed contra, Augustinus dicit, et supra habitum est, dist. Praeced., quod si unum eorum quae evangelium de
Christo dicit, verum non fuit, nec alia oportet dicere vera fuisse. Si ergo non fuit vera claritas, cum evangelium
hoc dicat, relinquitur quod non vere comederit, nec vere passus sit; quod est haereticum.
1016

