Sed ad superiores sacerdotes, scilicet episcopos, pertinet ut etiam ea quae difficultatem in lege facere possunt,
sciant; et tanto magis, quanto in majori gradu collocantur.
RA2
Ad secundum dicendum, quod ratio reddenda de fide, non est intelligenda talis quae sufficiat ad probandum quae
fidei vel spei sunt, cum utrumque de invisibilibus sit; sed ut sciat in communi probabilitatem utriusque
ostendere, ad quod non requiritur multum magna scientia.
RA3
Ad tertium dicendum, quod ad lectorem non pertinet tradere intellectum sacrae Scripturae populo, quia hoc est
superiorum ordinum; sed solum pronuntiare; et ideo ab eo non exigitur quod habeat tantum de scientia quod
sacram Scripturam intelligat, sed solum quod recte pronuntiare sciat; et quia talis scientia de facili addiscitur, et a
multis; ideo probabiliter aestimari potest quod ordinatus talem scientiam acquiret, si etiam tunc eam non habeat;
maxime si in via ad hoc esse videatur.
Articulus 3C
AG1
Ulterius. Videtur quod ex ipso merito vitae aliquis ordinis gradum consequatur. Quia, sicut dicit chrysostomus,
non omnis sacerdos sanctus est, sed omnis sanctus sacerdos est. Sed ex vitae merito aliquis efficitur sanctus.
Ergo et sacerdos, et multo fortius alios ordines habens.
AG2
Praeterea, in rebus naturalibus ex hoc ipso aliqui in gradu superiori collocantur quod Deo appropinquant, et
magis de ejus bonitatibus participant, ut dionysius dicit, 4 cap. Ecclesiast. Hier..
Sed ex merito sanctitatis et scientiae aliquis efficitur Deo propinquior, et plus de ejus bonitatibus recipiens. Ergo
ex hoc ipso in gradu ordinis collocatur.
SC1
Sed contra, sanctitas semel habita potest amitti.
Sed ordo semel habitus nunquam amittitur.
Ergo ordo non consistit in ipso merito sanctitatis.
CO
Ad tertiam quaestionem dicendum, quod causa debet esse proportionata suo effectui; et ideo sicut in Christo, a
quo descendit gratia in omnes homines, oportet quod sit gratiae plenitudo; ita in ministris ecclesiae, quorum non
est dare gratiam, sed gratiae sacramenta, non constituitur gradus ordinis ex hoc quod habeat gratiam, sed ex hoc
quod percipit aliquod gratiae sacramentum.
RA1
Ad primum ergo dicendum, quod chrysostomus accipit sacerdotis nomen quantum ad nominis interpretationem,
secundum quod sacerdos idem est quod sacra dans. Sic enim quilibet justus, inquantum sacra merita alicui in
auxilium dat, sacerdotis interpretationem habet. Non autem loquitur secundum nominis significationem: est enim
hoc nomen sacerdos institutum ad significandum eum qui sacra dat in sacramentorum dispensatione.
RA2
Ad secundum dicendum, quod res naturales efficiuntur in gradu super alia secundum quod in ea agere possunt ex
forma sua; et ideo ex hoc ipso quod formam nobiliorem habent, in altiori gradu constituuntur. Sed ministri
ecclesiae non praeponuntur aliis ut eis ex propriae sanctitatis virtute aliquid tribuant, quia hoc solius Dei est; sed
sicut ministri, et quodammodo instrumenta illius effluxus qui fit a capite in membra; et ideo non est simile
quantum ad dignitatem ordinis, quamvis sit simile quantum ad congruitatem.
Articulus 3D
AG1
Ulterius. Videtur quod promovens indignos ad ordines non peccet. Quia episcopus indiget coadjutoribus in
minoribus officiis constitutis. Sed non posset eos invenire in sufficienti numero, si talem idoneitatem in eis
requireret, qualis a sanctis describitur. Ergo si aliquos non idoneos promovet, videtur quod sit excusabilis.
AG2
Praeterea, ecclesia non solum indiget ministris ad dispensationem spiritualium, sed etiam ad gubernationem
temporalium. Sed quandoque illi qui non habent scientiam vel sanctitatem vitae, possent esse utiles ad
gubernationem temporalium, vel propter potentiam saecularem, vel propter industriam naturalem. Ergo videtur
quod tales possit sine peccato promovere.
AG3
Praeterea, quilibet tenetur peccatum vitare quantum potest. Si ergo episcopus peccat indignos promovens, debet
adhibere maximam diligentiam ad sciendum an illi qui accedunt ad ordines, sint digni, ut fieret diligens
inquisitio de moribus et scientia ejus; quod non videtur alicubi observari.
SC1
Sed contra, pejus est promovere malos ad sacra ministeria quam jam promotos non corrigere.
1863

