Uno modo pro ipsa acceptione amoris, secundum quod aliquis gratiam alterius habere dicitur qui eum diligit.
Alio modo pro ipso dono quod liberaliter datur ex amore; unde gratia dicitur donum quod gratis datur.
Utrolibet autem modo gratia sumatur, oportet quod aliquid creatum in anima significetur. Si enim pro ipsa divina
dilectione gratia accipiatur, patet quod aliquem effectum ejus in anima ponit.
Sicut enim scientia Dei a nostra differt in hoc quia nostra scientia causatur a rebus, sua autem est causa rerum, ita
etiam noster amor ex bonitate dilecti causatur, quae ad amorem sui trahit; amor autem divinus bonitatem rebus
profundit; unde dionysius dicit, quod divinus amor non permisit eum sine germine esse; unde per hoc quod Deus
dicitur aliquem diligere, significatur effectus divinae dilectionis in dilecto esse. Similiter etiam si accipiatur
gratia donum gratis datum, oportet quod aliquid creatum intelligatur. Est enim quoddam donum gratis datum
quod quidem increatum est, scilicet spiritus sanctus.
Sed quod hoc donum nunc habeatur cum prius non haberetur, hoc non ex sui mutatione contingit, sed ex
mutatione ejus cui datur. Unde oportet quod ex hoc ipso quod spiritus sanctus alicui datur, aliquid ipsi creaturae
accrescat quod prius non habebat, secundum cujus adeptionem spiritum sanctum habere dicitur. Unde gratia
qualitercumque significetur, ostendit aliquid creatum in anima esse, quod gratis datur; quamvis etiam nomine
gratiae aliquid increatum significari possit; ut vel ipsa divina acceptatio vel etiam datum increatum quod est
spiritus sanctus potest dici gratia.
RA1
Ad primum ergo dicendum quod quando aliquis acceptus homini dicitur, aliquid in homine significatur unde
acceptatur; sed tamen hoc non est causatum semper ab acceptatione, immo est acceptationis causa. Sed cum
aliquis Deo gratus vel acceptus dicitur, significatur aliquid in ipso quod ex Dei acceptatione causatur.
RA2
Ad secundum dicendum, quod cum dilectio Dei bonitatem creaturae causet, secundum diversos gradus bonitatis
in creaturis, diversimode Deus aliqua diligere dicitur, nulla diversitate in ipso intellecta; unde et diligere omnes
creaturas dicitur, secundum quod bonum naturae omnibus tradit: sed illa est simpliciter et perfecta dilectio, quasi
amicitiae similis, qua non tantum diligit creaturam sicut artifex opus, sed etiam quadam amicabili societate, sicut
amicus amicum, inquantum trahit eos in societatem suae fruitionis, ut in hoc eorum sit gloria et beatitudo quo
Deus beatus est: et haec est dilectio qua sanctos diligit, quae antonomastice dilectio dicitur; et ideo etiam effectus
hujusmodi electionis antonomastice gratia vocatur: quamvis et omnes naturales bonitates gratiae dici possunt,
quia gratis a Deo dantur.
RA3
Ad tertium dicendum, quod si finis hominis non esset altior fine ad quem perveniunt ceterae creaturae,
sequeretur quod homo imperfectior aliis esset, si finem suum per naturam suam consequi non posset, quod cetera
possunt. Sed quia finis ad quem homo pertingit, excellentior est omni fine quem creaturae aliae consequuntur, et
omnem facultatem naturae excedit, hoc ipso quod homo talem finem consequi potest, licet non per se, sed
aliquibus auxiliis divinitus collatis, invenitur ceteris dignior, sicut ille qui perfectam sanitatem consequitur multis
exercitiis, melioris naturae est quam ille qui non nisi modicam sanitatem pauco exercitio consequitur, ut in 2
caeli et mundi dicitur.
RA4
Ad quartum dicendum, quod creare et recreare effective Dei est: unde sicut creando, formam substantialem rei
confert per quam in esse naturali subsistit; ita etiam recreando, formam gratiae confert, per quam in esse gratiae
permanet: non enim potest intelligi quod aliquis sit agens nisi aliquid in effectu suo faciat, vel formam aliquam
inducat, vel substantialem, vel accidentalem; unde gratia dicitur recreare formaliter; sed Deus effective.
RA5
Ad quintum dicendum, quod anima quodammodo similiter se habet ad corpus ut Deus ad animam, et
quodammodo dissimiliter. In hoc enim similitudo tenet quod utrumque rationem causae efficientis habet, sed in
hoc differt quod anima est etiam causa formalis corporis; unde immediate corpus vivificat; cum inter materiam et
formam non sit aliquid medium, ut in 8 metaph.
Philosophus dicit. Deus autem non est forma animae, nisi exemplaris; unde oportet quod mediante aliqua forma,
in esse gratuito eam vivificet.
|a2 Articulus 2: Utrum gratia sit accidens.
AG1
Ad secundum sic proceditur. Videtur quod gratia non sit accidens. Accidens enim non transit de subjecto in
subjectum, cum individuationem a subjecto habeat. Sed gratia de subjecto in subjectum transit, ut dicitur Num.
11, 17: tollam de spiritu tuo et dabo senioribus; et iterum 4 Reg. 11, 15: spiritus eliae requievit super eliseum.
Ergo videtur quod gratia non sit accidens.
AG2
Praeterea, omne accidens habet aliquod subjectum cujus per se accidens est, cum omne quod est per accidens, ad
per se reducatur. Sed gratiae non est assignare aliquod subjectum per se, cum omne accidens per se ex principiis
subjecti causetur, gratiae vero nihil causatum sit causa nisi solus Deus. Ergo videtur quod gratia non sit accidens.
640

