manumissionem commissa. Et similiter qui recidivat, reducitur in servitutem peccati, non tamen ut sit servus
peccati ex actibus peccatorum ex quibus prius erat, sed ex actu istius peccati sequentis. Unde peccata dimissa
non redeunt, sed novum inducitur.
RA5
Ad quintum dicendum, quod pro illa parte poenae quae sibi dimissa est in confessione vel contritione, nunquam
punietur, sed pro residua; in aeternum tamen, ut quidam dicunt: quia ratione fori in quo punitur, aeterna poena
debetur; sicut est in venialibus, quae in Purgatorio puniuntur poena temporali, et in inferno aeterna. Sed hoc non
videtur simile; quia veniale ideo in inferno aeternaliter punitur, quia semper manet, cum non sit ibi aliquid quod
culpam delere possit; sed poena ex hoc ipso quod solvitur, expiatur. Et ideo alii dicunt, quod poena cujus est
aliquis debitor post culpam remissam, in inferno punietur temporaliter. Nec propter hoc sequitur quod sit in
inferno redemptio; quia poena quae solvitur, non redimitur. Nec est inconveniens quod quantum ad aliquid
accidentale poena inferni minuatur usque ad diem judicii, sicut etiam augetur.
RA6
Ad sextum dicendum, quod peccatum mortale non mortificabat merita praecedentia quin in se essent viva, unde
in gloriam electorum cedebant; sed mortificabantur solum quantum ad illum cujus erant, qui impediebatur a
consecutione effectus ipsorum; et ideo, remoto impedimento, in sua efficacia remanent quo ad istum. Sed
peccatum per poenitentiam non solum mortificatur quo ad peccantem, sed etiam in se. Remissio enim
peccatorum est principaliter opus Dei; sed mortificatio meritorum praecedentium est opus hominis. Homo autem
sua actione non potest evacuare simpliciter opus Dei, quamvis possit impedire ne sibi prosit; et ideo homo per
peccatum sequens non potest remissionem praecedentium peccatorum annullare; potest autem sua actione
evacuare quod per ipsum factum est; et ideo potest mortificationem praecedentium meritorum per merita
sequentia penitus annullare, praecipue gratia adjutus.
|a2 Articulus 2: Utrum ingratitudo sit speciale peccatum.
Articulus 2A
AG1
Ad secundum sic proceditur. Videtur quod ingratitudo non sit speciale peccatum. Quod enim invenitur in omni
peccato, non est speciale peccatum.
Sed ingratitudinem incurrimus per quodlibet peccatum, quia Deum nobis maxime beneficum offendimus
quolibet peccato, quantum in nobis est.
Ergo ingratitudo non est speciale peccatum.
AG2
Praeterea, omne peccatum speciale alicui virtuti speciali opponitur. Sed non est assignare aliquam virtutem
specialem cui ingratitudo opponatur, cum sit contra omnes, quia omnes ex Dei gratia nobis conferuntur. Ergo
ingratitudo non est speciale peccatum.
SC1
Sed contra, ubicumque est invenire specialem rationem deformitatis, est invenire speciale peccatum.
Sed hoc habet ingratitudo. Ergo est speciale peccatum.
CO
Respondeo dicendum ad primam quaestionem, quod ingratitudo gratiarum actionis privativa est; quae quidem
gratiarum actio dationem respicit. Est autem duplex datio. Una quae respicit debitum, vel jam existens, sicut cum
quis alicui reddit quod debet; vel ut fiat, sicut cum quis emit vel dat aliquid, ut alterum sibi debitum fiat; et haec
datio ad justitiam pertinet. Alia autem est quae neutro modo respicit debitum; et haec proprie donatio dicitur, et
ad liberalitatem pertinet.
Et quia ad hanc dationem nihil inclinat nisi voluntas dandi, ideo gratuita dicitur; et tali dationi gratiarum actio
proprie debetur, ut quis gratiae factae retributionem faciat secundum suum modum.
Ex hujusmodi ergo gratiarum actionis defectu aliquis ingratus dicitur; et tanto magis, quanto magis ab hoc
discedit. Unde primus modus ingratitudinis est, cum quis effectu pro beneficiis acceptis retribuere aliquid
negligit; secundus, cum affectu contemnit; tertius, cum etiam intellectu obliviscitur; quartus, et maximus, ut
contra benefacientem aliquid operetur indebite. Ingratitudo autem quantum ad tres primos gradus semper est
peccatum speciale; sed quantum ad quartum est deformitas annexa peccato; quia ex hoc ipso quod ponitur
aliquid indebite fieri, ponitur peccatum esse; sed ex hoc quod dicitur fieri contra benefacientem, additur
circumstantia aggravans, quae est ingratitudo.
Unde, cum omne peccatum contra Deum sit, ex quolibet peccato homo ingratitudinem incurrit, quia ipse est
nobis summe beneficus; et per hunc modum quodlibet peccatum post beneficium remissionis peccatorum
ingratitudinem habet annexam; et ideo ingratitudo, secundum quam peccata redire dicuntur, non est speciale
peccatum, quamvis aliqua ingratitudo sit speciale peccatum.
RA1

1828

