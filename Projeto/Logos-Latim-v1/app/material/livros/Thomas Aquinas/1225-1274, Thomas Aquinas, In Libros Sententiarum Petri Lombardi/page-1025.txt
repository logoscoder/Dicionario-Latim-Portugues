AG2
Praeterea, voluntas ut natura vult illud quod est ad conservationem naturae. Sed voluntas ut ratio in Christo
volebat mortem, et alia hujusmodi quae ad corruptionem naturae pertinent. Ergo in voluntate rationis erat
contrarietas in Christo.
AG3
Sed contra, contraria non possunt esse in eodem simul. Sed voluntas rationis est tantum una potentia, ut dictum
est, art. Praec.. Ergo non potest esse in ea aliqua contrarietas.
AG4
Praeterea, voluntas sequitur apprehensionem rationis.
Sed in ratione Christi non fuit aliqua contrarietas, sed fuit determinata ad unum. Ergo nec in voluntate.
AG5
Praeterea, sicut dicit Augustinus in Lib. Confess., contrarietas voluntatis causatur ex imperfectione voluntatis:
quia voluntas non est perfecta neque istius neque illius. Sed in Christo non fuit voluntas imperfecta. Ergo
voluntas rationis non contrariabatur sibi.
CO
Ad tertiam quaestionem dicendum, quod secundum voluntatem rationis, Christus diversa volebat, non tamen uno
modo, sed alterum absolute, alterum autem sub conditione, et imperfecte; et ideo non erat contrarietas in
voluntate: quia contrarietas in habitu vel in actu est ex contraria ratione objecti: ratio autem secundum quam
unum contrariorum volebat voluntas ut ratio, et alterum volebat ut natura, non habet contrarietatem: quod enim
aliquid ex ordine ad finem bonitatem habeat, quod sine illo ordine in se malum esset, non habet aliquam
repugnantiam, secundum quam, ut dictum est, in diversa ferantur voluntas ut ratio, et voluntas ut natura.
RA1
Unde patet responsio ad duas primas rationes, quae concludunt diversitatem volitorum.
RA3
Et similiter ad tertiam, quae est ad oppositum, quae concludit de contrarietate voluntatis.
RA4
Ad quartum dicendum, quod sicut in Christo erat ratio determinata ad unum, quantum ad ultimum judicium, ita
et voluntas erat determinata tantum ad unum, quantum ad ultimum consensum et absolutum: tamen in ratione
erat apprehensio diversarum et contrariarum rationum circa eamdem rem diversimode consideratam: et sic etiam
erat de motu voluntatis.
RA5
Ad quintum dicendum, quod Augustinus loquitur quando voluntas tendit in duo quantum ad ultimum et
absolutum consensum, quod in Christo non fuit.
|a3 Articulus 3: Utrum Christo fuerit conveniens orare.
Articulus 3A
AG1
Ad tertium sic proceditur. Videtur quod orare non fuerit competens Christo. Quia, sicut dicit Damascenus, oratio
est ascensus intellectus in Deum. Sed ascendere in Deum, cum sit distantis a Deo, non competit intellectui
Christi, qui semper Deo conjunctus erat.
Ergo Christo non competit orare.
AG2
Praeterea, nullus petit aliquid a seipso. Sed, sicut Damascenus dicit, oratio est petitio decentium a Deo. Cum
ergo Christus sit Deus, et non sit alius Deus praeter eum, orare non pertinet ad ipsum.
AG3
Praeterea, oratio est expressio voluntatis, quia est de eo quod quis absolute vult; alias est fictio. Sed Christus
quidquid absolute volebat, hoc sciebat Deum velle. Ergo non oportebat quod de hoc ipso rogaret.
SC1
Sed contra, ejus qui non potest omnia de se est orare. Sed Christus, secundum quod homo, omnia non poterat, ut
supra, dist. 14, quaest. 1, art. 4, dictum est. Ergo ejus, secundum quod homo, est orare.
SC2
Praeterea, officium pontificis est preces ad Deum fundere. Sed Christus est pontifex, ut dicitur Hebr. 2. Ergo ejus
est orare.
CO
Respondeo ad primam quaestionem dicendum, quod Christo, secundum quod Deus, non competit orare nec
obedire, nec aliquid quod minorationem sonat, aut quod ad diversitatem voluntatis pertinet: sed secundum quod
homo, competit sibi orare propter tria, ut dicit Damascenus.
Primo propter veritatem humanae naturae insinuandam, secundum quam minor est patre, et obediens ei, et orans
ipsum. Secundo ad exemplum orandi nobis praebendum: quia omnis ejus actio, nostra est instructio; cum sit
1025

