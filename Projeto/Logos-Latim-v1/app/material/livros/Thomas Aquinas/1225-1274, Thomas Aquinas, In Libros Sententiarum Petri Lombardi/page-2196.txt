RA2
Et similiter dicendum ad secundum, quod Dominus loquitur ibi de duratione seminis Israel secundum
praesentem statum; quod patet ex hoc quod dicit: et semen Israel deficiet, ut non sit gens coram me cunctis
diebus; vicissitudo enim dierum post statum istum non erit; et ideo etiam leges de quibus fecerat mentionem,
post istum statum non erunt.
RA3
Ad tertium dicendum, quod finis qui ibi assignatur corporibus caelestibus, est finis proximus, quia est proprius
eorum actu; sed iste actus ulterius ordinatur ad alium finem; scilicet ad ministerium humanum, ut patet per illud
quod habetur Deut. 4, 19: ne forte oculis elevatis ad caelum videas solem et lunam, et omnia astra caeli; et errore
deceptus adores ea quae fecit Dominus Deus tuus in ministerium cunctis gentibus quae sub caelo sunt: et ideo
magis debet judicium sumi de corporibus caelestibus secundum ministerium hominum quam secundum finem in
genere assignatum. Corpora autem caelestia per alium modum in ministerium hominis glorificati cedunt, sicut
prius dictum est, et ideo non sequitur quod frustra remaneant.
RA4
Ad quartum dicendum, quod motus caeli non est de perfectione corporis caelestis nisi inquantum per hoc est
causa generationis in istis inferioribus; et secundum hoc etiam motus ille facit corpus caeleste participare
divinam bonitatem per quamdam similitudinem causalitatis; non autem motus est de perfectione substantiae
caeli, quae remanebit; et ideo non sequitur quod motu cessante, aliquid de perfectione caeli tollatur, secundum
quod remanebit.
RA5
Ad quintum dicendum, quod omnia corpora electorum, ut infra dicetur, habebunt in seipsis quamdam claritatem
gloriae; unde quamvis aliqua superficies terrae non illuminetur a sole, nullo tamen modo remanebit ibi
obscuritas.
RA6
Ad sextum dicendum, quod Rom. 8, super illud: omnis creatura ingemiscit etc., dicit Glossa Ambrosii expresse,
quod omnia elementa cum labore sua explent officia, sicut sol et luna non sine labore statuta sibi implent spatia:
quod est causa nostri, unde quiescent nobis assumptis. Labor autem ille, ut credo, non significat aliquam
fatigationem vel passionem illis corporibus accidentem ex motu, cum motus ille sit naturalis nihil habens de
violentia adjunctum, ut probatur 1 caeli et mundi.
Sed labor ibi intelligitur defectus ab eo ad quod aliquid tendit; unde quia motus ille ordinatus est ex divina
providentia ad complendum numerum electorum, illo incompleto nondum consequitur illud ad quod ordinatus
est; et ideo similitudinarie dicitur laborare, sicut homo qui non habet quod intendit; et hic etiam defectus a caelo
tolletur impleto numero electorum. Vel etiam potest referri ad desiderium futurae innovationis, quam ex divina
dispositione expectat.
RA7
Ad septimum dicendum, quod in corpore caelesti non est aliqua potentia quae perficiatur per locum, vel quae
facta sit propter hunc finem qui est esse in tali loco; sed hoc modo se habet potentia ad ubi in corpore caelesti,
sicut se habet potentia artificis ad hoc quod facit diversas domos unius modi: quarum si unam faciat, non dicitur
frustra potentiam habere; et similiter in quocumque situ ponatur corpus caeleste, potentia quae est in ipso ad ubi,
non remanebit incompleta, nec frustra.
RA8
Ad octavum dicendum, quod quamvis corpus caeleste secundum suam naturam aequaliter se habeat ad omnem
situm qui est ei possibilis; tamen si comparetur ad ea quae sunt extra ipsum, non aequaliter se habet ad omnes
situs, sed secundum unum situm nobilius disponitur respectu quorumdam quam secundum alium, sicut quo ad
nos nobilius disponitur sol in die quam in nocte; et ideo probabile est, cum tota innovatio mundi habeat ordinem
ad hominem, quod caelum in illa novitate habeat nobilissimum situm qui est possibilis in respectu ad nostram
habitationem. Vel, secundum quosdam, caelum quiescet in illo situ in quo factum fuit; alias aliqua revolutio caeli
remaneret incompleta.
Sed ista ratio videtur inconveniens: quia cum aliqua revolutio sit in caelo quae non finitur nisi in triginta sex
millibus annorum, sequeretur quod tamdiu mundus deberet durare; quod non videtur probabile. Et praeterea
secundum hoc posset sciri quando mundus finiri deberet. Probabiliter enim colligitur ab astrologis in quo situ
corpora caelestia sunt facta, considerato numero annorum qui computatur ab initio mundi; et eodem modo posset
sciri certus annorum numerus in quo ad dispositionem similem reverteretur. Tempus autem finis mundi ponitur
esse ignotum.
RA9
Ad nonum dicendum, quod tempus quandoque deficiet motu caeli deficiente; nec illud nunc ultimum erit
principium futuri: dicta enim definitio non datur de nunc nisi secundum quod est continuans partes temporis, non
secundum quod est terminans totum tempus; et de hoc dictum est in 1 dist., 2 libri, cum de aeternitate mundi
ageretur.
RA10
2196

