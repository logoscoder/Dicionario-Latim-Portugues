Ad quintum sic proceditur. Videtur quod in Christo fuerit spes. Ps. 30, 1: in te Domine speravi; et exponitur in
persona Christi. Ergo habuit spem.
AG2
Praeterea, deerat ei aliquid ad beatitudinem, scilicet gloria corporis. Ergo potuit illam sperare, cum spes sit
expectatio beatitudinis.
SC1
Sed contra, spes est de non visis, Rom. 8. Sed Christus videbat bona aeterna, quorum est spes.
Ergo non habuit spem.
CO
Respondeo dicendum ad primam quaestionem, quod Christus non habuit spem: quia spes imperfectionem
importat, cum fundetur supra agnitionem aenigmaticam; nihil autem imperfectionis ex parte perfectionum
animae fuit in Christo; et ideo non fuit in ipso spes.
RA1
Ad primum ergo dicendum, quod spes sumitur ibi pro expectatione praemii accidentalis, de quo non est proprie
spes, quae habet Deum pro objecto; et ideo non sequitur quod Christus proprie spem habuerit.
RA2
Et similiter dicendum ad secundum: quia gloria corporis non est principalis in beatitudine.
Articulus 5B
AG1
Ulterius. Videtur quod Angeli et animae sanctorum spem habeant. Angelis enim accrescit gaudium ex salute
illorum quos custodiunt: Luc. 15, 10: gaudium est Angelis Dei super uno peccatore poenitentiam agente; et
similiter etiam sancti gaudent de bonis aliorum, quae quotidie fiunt. Ergo habent aliquid quod sperent.
AG2
Praeterea, animae sanctorum expectant stolam corporis; unde dictum est eis, Apoc. 6, 11, ut expectarent adhuc
modicum tempus, donec compleantur conservi eorum. Sed expectatio est spei. Ergo ipsi habent spem.
SC1
Sed contra: cum venerit quod perfectum est, evacuabitur quod ex parte est, 1 corinth. 13, 10.
Sed spes ex parte est, quia est de non habitis.
Ergo cum sanctis venerit quod perfectum est, videtur quod spem non habeant.
CO
Ad secundam quaestionem dicendum, quod Angeli et beatorum animae, proprie loquendo, spem non habent; et
hoc patet ex duobus.
Primo, quia cum spes sit virtus theologica, habet Deum pro objecto; et quia gaudium eorum, quod de Deo
habent, crescere non potest, ideo illud quod eis accrescit, non pertinet ad spem. Secundo, quia est de arduo et
difficili; et quia habenti gloriam essentialem, quae in Dei visione consistit, quidquid aliud creatum est, parvum
est; et ideo non potest esse spes neque de gaudio quod de salute aliorum eis accrescit, neque de gaudio quod
accrescit animae de gloria corporis; sed potest esse de eis desiderium; et hoc desiderium expectatio large dicitur.
RA
Et per hoc patet solutio ad objecta.
Articulus 5C
AG1
Videtur quod nec patres qui erant in Limbo, spem habuerint. Quia spes quae differtur, affligit animam, ut dicitur
in Prov. 13, 12. Sed in sanctis patribus qui erant in Limbo, non erat aliqua afflictio.
Ergo non habebant spem.
AG2
Praeterea, spes procedit ex meritis. Sed ipsi non erant in statu merendi; similiter nec illi qui sunt in Purgatorio.
Ergo non habent spem.
SC1
Sed contra, quicumque cupit aliquid quod nondum habet, expectat illud. Sed patres qui erant in Limbo, cupiebant
beatitudinem, quam nondum habebant.
Ergo expectabant illam; ergo habebant spem.
CO
Ad tertiam quaestionem dicendum, quod illi qui sunt in Purgatorio, et patres qui erant in Limbo, habebant spem:
quia spes non evacuatur nisi secundum hoc quod aliquis habet actu id quod speravit; sicut fides evacuatur per id
quod videt illud quod credidit. Illi autem qui in Limbo patrum erant, et qui sunt modo in Purgatorio, nondum
habent beatitudinem, de qua est spes; et ideo spes eorum quam in hac vita habebant, non est evacuata.
RA1

1150

