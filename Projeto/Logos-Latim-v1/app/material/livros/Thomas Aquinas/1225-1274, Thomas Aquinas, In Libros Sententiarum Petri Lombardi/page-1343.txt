Ad primum ergo dicendum, quod ubicumque promittuntur aeterna in veteri lege, hoc est sub quadam figura et
similitudine temporalium; et secundum hoc etiam Deus se mercedem Abrahae constituit ad litteram, quasi
remuneratorem in multiplicatione seminis et in terrae promissae collatione.
Vel dicendum, quod hoc intelligitur de promissione communiter omnibus facta in veteri lege, non autem de illa
quae fiebat specialiter ad aliquos perfectos viros, qui ad legem novam pertinebant.
RA2
Ad secundum dicendum, quod promissiones temporales non ponuntur in lege quasi praemia virtutum, sed quasi
incitamenta quaedam ad virtutem.
RA3
Ad tertium dicendum, quod sicut facere aliquid timore poenae est contra rationem perfectae virtutis, tamen ducit
ad virtutem; ita etiam facere aliquid propter retributionem temporalem; et ideo sicut in lege fit comminatio
poenae, ita etiam potest fieri promissio temporalis mercedis.
Articulus 4B
AG1
Ulterius. Videtur quod lex vetus non differat a nova per radicem timoris et amoris. Differentia enim legis non
attenditur ex diversitate observantium legem, sed potius e converso; cum lex sit regula et mensura observantium
ipsam. Sed facere aliquid ex timore vel amore contingit ex diversa dispositione observantium legem. Ergo penes
hoc duae leges non distinguuntur.
AG2
Praeterea, nullus fructuose legem custodit, nisi qui ex amore eam observat. Sed in statu veteris legis multi
fuerunt qui eam fructuose observabant, vitam aeternam ex hoc promerentes. Ergo lex vetus et nova non
distinguuntur per timorem et amorem.
AG3
Praeterea, timor servilis, qui contra amorem dividitur, respicit poenam. Sed majoris poenae comminatio fit in
nova lege quam in veteri, ut patet Hebr. 10, 29: quanto, inquit, putatis deteriora mereri supplicia qui filium Dei
conculcaverit? ergo lex nova magis in timore consistit quam vetus.
SC1
In contrarium est quod Augustinus dicit, quod brevis differentia legis et evangelii est timor et amor.
SC2
Praeterea, Rom. 8, 15: non accepistis spiritum servitutis iterum in timore; dicit Glossa: praecepta in veteri lege
timore servabantur.
CO
Ad secundam quaestionem dicendum, quod ex ipso modo legislationis apparet quod lex vetus est lex timoris, lex
autem nova lex amoris.
Lex enim nova ex ostensione divinae caritatis initium sumpsit: quia in effusione sanguinis Jesu Christi, qui fuit
perfectissimae caritatis signum, novum testamentum consummatum est. Lex autem vetus in ostensione divinae
potestatis, quae timorem incutit, initium sumpsit; unde et in ipsa legislatione propter fulgura, voces, et tonitrua
terror audientes invasit, ut dicerent: non loquatur nobis Dominus, ne forte moriamur, Exod. 20, 19; et ideo vetus
lex homines praecipue inducebat per comminationem poenarum; nova vero lex per beneficia exhibita, et
speranda; et hoc satis competebat statui humani generis, ut prius quasi rudis populus per timorem poenae
cogeretur, postmodum vero per amorem in bono perficeretur; sicut enim timor est via ad amorem, ita lex vetus
ad novam.
RA1
Ad primum ergo dicendum, quod ista differentia non tantum sumitur ex parte observantium legem, sed ex modo
editionis legis, ut dictum est.
RA2
Ad secundum dicendum, quod illi qui in veteri lege ex amore legem observabant, perfecti erant; unde ad legem
novam pertinebant, in qua est status perfectionis.
RA3
Ad tertium dicendum, quod quamvis lex nova majora supplicia comminetur, tamen comminatio suppliciorum
non est principalis inductio in legem novam, sicut erat in lege veteri; sed magis promissio praemiorum, et
commemoratio beneficiorum quae ad amorem incitant; et ideo lex nova non timorem, sed amorem, principalem
radicem habet.
Articulus 4C
AG1
Ulterius. Videtur quod lex vetus non sit magis onerosa quam nova. Quod enim se habet ex additione ad aliud,
plura continet. Sed nova addit supra veterem, Matth. 5. Ergo plura continet; et ita videtur difficilior.
AG2
1343

