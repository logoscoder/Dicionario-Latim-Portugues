ens; ita et secundum se est maxime intelligibilis; sed quod a nobis quandoque non intelligatur, est ex defectu
nostro; unde quod videatur postquam visus non fuit a nobis, non est ex mutatione sua, sed nostra.
RA14
Ad quartumdecimum dicendum, quod Deus in patria videbitur a sanctis sicuti est, si hoc referatur ad modum
ipsius visi; videbitur enim a sanctis Deus habere illud modum quem habet; sed si referatur modus ad ipsum
cognoscentem, non videbitur sicuti est, quia non erit tanta efficacia intellectus creati ad videndum, quanta
efficacia divinae essentiae ad hoc quod intelligatur.
RA15
Ad quintumdecimum dicendum, quod medium in visione corporali et intellectuali invenitur triplex.
Primum est medium sub quo videtur; et hoc est quod perficit visum ad videndum in generali, non determinans
visum ad aliquod speciale objectum, sicut se habet lumen corporale ad visum corporalem, et lumen intellectus
agentis ad intellectum possibilem. Secundum est medium quo videtur; et hoc est forma visibilis qua determinatur
uterque visus ad speciale objectum, sicut per formam lapidis ad cognoscendum lapidem. Tertium est medium in
quo videtur; et hoc est id per cujus inspectionem ducitur visus in aliam rem, sicut inspiciendo speculum ducitur
in ea quae in speculo repraesentantur, et videndo imaginem ducitur in imaginatum; et sic etiam intellectus per
cognitionem effectus ducitur in causam, vel e converso.
In visione igitur patriae non erit tertium medium, ut scilicet Deus per species aliorum cognoscatur, sicut nunc
cognoscitur, ratione cujus dicimur nunc videre in speculo; nec erit ibi secundum medium, quia ipsa essentia
divina erit qua intellectus noster videbit Deum, ut ex dictis patet; sed erit ibi tantum primum medium, quod
elevabit intellectum nostrum ad hoc quod possit conjungi essentiae increatae modo praedicto. Sed ab hoc medio
non dicitur cognitio mediata, quia non cadit inter cognoscentem et rem cognitam, sed est illud quod dat
cognoscenti vim cognoscendi.
RA16
Ad sextumdecimum dicendum, quod creaturae corporales non dicuntur immediate videri, nisi quando id quod in
eis est conjungibile visui, ei conjungitur: non sunt autem conjungibiles per essentiam suam ratione materialitatis;
et ideo tunc immediate videntur quando eorum similitudo intellectui conjungitur; sed Deus per essentiam
conjungibilis est intellectui; unde non immediate videretur, nisi essentia sua conjungeretur intellectui; et haec
visio immediata dicitur visio faciei. Et praeterea similitudo rei corporalis recipitur in visu secundum eamdem
rationem qua est in re, licet non secundum eumdem modum essendi; et ideo similitudo illa ducit in illam rem
directe. Non autem potest hoc modo ducere aliqua similitudo intellectum nostrum in Deum, ut ex dictis patet; et
propter hoc non est simile.
|a2 Articulus 2: Utrum sancti post resurrectionem Deum corporalibus oculis videbunt.
AG1
Ad secundum sic proceditur. Videtur quod sancti post resurrectionem Deum corporalibus oculis videbunt.
Oculus enim glorificatus majoris erit virtutis quam aliquis oculus non glorificatus.
Sed beatus job oculo suo Deum videbit: job 42, 5: auditu auris audivi te, nunc autem oculus meus videt te. Ergo
multo fortius oculus glorificatus Deum per essentiam videre poterit.
AG2
Praeterea, job 19, 26: in carne mea videbo Deum salvatorem meum. Ergo videtur quod corporalibus oculis Deus
in patria videbitur.
AG3
Praeterea, Augustinus, 12 de CIV. Dei, loquens de visu oculorum glorificatorum, sic dicit: vis praepollentior
oculorum erit illorum, non ut acrius videant quam quidam perhibentur videre serpentes vel aquilae (quantalibet
enim acrimonia cernendi eadem animalia vigeant, nihil aliud possunt videre quam corpora); sed ut videant et
incorporalia. Quaecumque autem potentia cognoscitiva est incorporalium, potest elevari ad videndum Deum.
Ergo oculi gloriosi Deum videre poterunt.
AG4
Praeterea, quae est differentia corporalium ad incorporalia, eadem est e converso. Sed oculus incorporeus potest
corporaliter videre. Ergo oculus corporeus potest videre incorporalia, et sic idem quod prius.
AG5
Praeterea, Gregorius in 5 Moral., super illud job 4: stetit quidam cujus non cognoscebam vultum etc., sic dicit:
homo qui si praeceptum servare voluisset, etiam carne spiritualis futurus fuerat, factus est peccando et mente
carnalis. Sed ex hoc quod est mente factus carnalis, ut ibidem dicitur, solum ea cogitat quae ad animum per
corporum imagines trahit. Ergo etiam quando carne spiritualis erit, quod post resurrectionem sanctis promittitur,
etiam carne spiritualia videre poterit; et sic idem quod prius.
AG6
Praeterea, homo solo Deo potest beatificari.
Beatificabitur autem non solum quantum ad animam, sed etiam quantum ad corpus. Ergo non solum intellectu,
sed etiam carne Deum videre poterit.
2228

