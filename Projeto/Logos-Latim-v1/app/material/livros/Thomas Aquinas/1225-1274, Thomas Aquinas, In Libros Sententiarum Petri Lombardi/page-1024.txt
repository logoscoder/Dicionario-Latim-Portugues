RA3
Ad tertium dicendum, quod quamvis Christus sciret quid Deus vellet in quolibet, non tamen qualibet sua VI
apprehendebat divinam voluntatem, nec rationem quare Deus id vellet secundum ordinem ad finem aliquem: et
ideo non oportebat quod quaelibet vis ejus conformaretur divinae voluntati in volito.
Articulus 2B
AG1
Ulterius. Videtur quod voluntas sensualitatis sit contraria voluntati rationis in Christo. Sicut enim dicit
Augustinus in Lib. De Trinit., voluntatum contrarietas est ex contrarietate volitorum, non ex contrarietate
naturarum, ut Manichaei dicunt.
Sed volita sensualitatis et rationis in Christo fuerunt contraria: quia sensualitas refutabat mortem, quam ratio
eligebat. Ergo contrariabatur voluntas sensualitatis voluntati rationis in Christo.
AG2
Praeterea, sicut dicit Damascenus, in Christo unicuique potentiae permittebatur agere quod erat sibi proprium et
naturale. Sed naturale est appetitui sensualitatis ut appetat hoc quod est delectabile secundum sensum.
Ergo hoc appetebat in Christo. Sed ex hoc est pugna sensualitatis contra rationem in nobis quod sensualitas
appetit delectabilia secundum sensum.
Ergo in Christo hujusmodi pugna fuit.
AG3
Praeterea, quicumque affligitur in hoc in quo alius delectatur, habet contrariam voluntatem illi. Sed voluntas
rationis Christi delectabatur in jejunio, sicut in opere virtutis, in quo sensualitas affligebatur, quia esuriit, ut
dicitur Matth. 4. Ergo sensualitas rationi contrariabatur in Christo.
SC1
Sed contra, in rebellione sensualitatis ad rationem consistit primus motus, qui est peccatum veniale.
Sed in Christo non fuit aliquod peccatum.
Ergo non fuit in Christo contrarietas sensualitatis ad rationem.
SC2
Praeterea, Augustinus super Gen., dicit: omne animal fuit in arca Noe, quia omnes motus fuerunt peccati in
Christo. Sed hoc non contingit in illis in quibus est pugna sensualitatis contra rationem.
Ergo in Christo talis pugna non fuit.
CO
Ad secundam quaestionem dicendum, quod pugna sive contrarietas sensualitatis ad rationem, causatur in nobis
ex tribus. Primo ex diversitate volitorum; secundo, quia sensualitas in suum volitum effrenate et sine regimine
rationis fertur; tertio ex hoc quod sensualitas effrenata tendens in suum volitum, retardat motum rationis, et
impedit vel in toto vel in parte: et haec duo ultima in Christo non fuerunt, quia nunquam motus sensualitatis in
aliquid ferebatur nisi praeordinaretur a ratione: et sic quamvis voluntas rationis non vellet illud volitum in quod
sensualitas tendebat, volebat tamen quod sensualitas in id tenderet, sicut dictum est de voluntate divina et
humana.
Similiter nec motus sensualitatis impediebat motum rationis, quia non erat violenta refusio in Christo de potentia
in potentiam.
RA1
Ad primum ergo dicendum, quod contraria nata sunt fieri circa idem: unde quamvis motus sensualitatis et
rationis in contraria tendant, non tamen sunt contrarii, nisi quatenus ex sensualitate redundat in rationem aliquod
impedimentum, vel quantum ad actum quo regit alias potentias, et hoc est quando effrenate sensualitas in suum
objectum fertur; vel quantum ad proprium actum rationis, et hoc est quando sensualitas extinguit vel retardat
motum rationis: quae duo in Christo non fuerunt, sicut in nobis sunt; et ideo nulla fuit in Christo pugna vel
contrarietas sensualitatis ad rationem.
RA2
Ad secundum dicendum, quod naturale est sensualitati humanae quod feratur in delectabile sensus secundum
regimen rationis; sed quod immoderate feratur, hoc facit corruptio fomitis; et hinc est peccatum veniale in
sensualitate.
RA3
Ad tertium dicendum, quod illa ratio probat diversitatem volitorum tantum.
Articulus 2C
AG1
Ulterius. Videtur quod voluntas rationis erat sibi contraria. Medium enim communicat cum utroque extremorum.
Sed voluntas rationis media erat in Christo inter voluntatem divinam et sensualitatem.
Ergo conformabatur utrique. Sed sensualitas volebat contrarium ejus quod Deus volebat.
Ergo voluntas rationis volebat contraria.
1024

