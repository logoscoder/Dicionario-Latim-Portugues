Ad tertium dicendum, quod spes et caritas sunt propinquiores fini quantum ad consecutionem, quia caritas
quodammodo attingit finem; unde ex hoc non habent quod sint secundum naturam prius fide; sed consequuntur
eam, quia eis finem ostendit.
RA4
Ad quartum dicendum, quod sicut finis est prior in intentione, et posterior in esse; ita quanto aliquid est
propinquius fini, est prius in proposito, quamvis sit posterius in esse vel tempore vel natura; et ideo spes,
secundum quod magis propinquat ad consecutionem finis quam fides, praecedit fidem in proposito, sed non in
esse: et secundum hoc dicitur spes introducere ad fidem, non quae jam sit, sed quae proponitur futura: sicut cum
alicui proponuntur aeterna bona, primo vult ea, secundo vult eis inhaerere per amorem, et tertio vult sperare ea,
et quarto vult credere ea, ut credens possit jam sperare et amare et habere: unde in essendo fides prior est.
RA5
Ad quintum dicendum, quod quamvis fides praesupponat voluntatem, non tamen praesupponit voluntatem jam
amantem, sed amare intendentem, inquantum est fides: quia non potest affectus in aliquo firmari per amorem in
quo intellectus non est firmatus per assensum; sicut etiam non potest tendere in aliquod per desiderium quod
prius intellectus non apprehendit. Unde iste est naturalis ordo actuum, quod prius apprehenditur Deus, quod
pertinet ad cogitationem praecedentem fidem, deinde aliquis vult ad eum pervenire, deinde amare vult, et sic
deinceps, ut dictum est prius.
RA6
Ad sextum dicendum, quod fides non pertinet tantum ad vitam contemplativam; immo est principium et activae
et contemplativae, inquantum ostendit finem utriusque.

|+d23.q3 Distinctio 23, Quaestio 3
|a0 Prologus
Deinde quaeritur de formatione fidei; et circa hoc quaeruntur quatuor: 1 utrum fides per caritatem formetur; 2
utrum fides informis sit donum Dei; 3 utrum sit in Daemonibus; 4 utrum remaneat caritate adveniente.
|a1 Articulus 1: Utrum fides formetur per caritatem.
Articulus 1A
AG1
Ad primum sic proceditur. Videtur quod fides non formetur per caritatem. Formae enim est praecedere, cum sit
principium rei. Sed caritas est posterior fide, ut dictum est. Ergo fides non formatur per caritatem.
AG2
Praeterea, omnis res habet speciem a propria forma. Sed fides secundum suam speciem differt a caritate. Ergo
caritas non est forma fidei.
AG3
Praeterea, unius rei non sunt diversae formae.
Sed fides formatur per gratiam. Ergo non formatur per caritatem.
SC1
Sed contra, fides sine caritate non potest elicere actum meritorium, quem caritate veniente elicit.
Ergo caritas dat fidei aliquam vim; et ita videtur eam aliquo modo formare.
SC2
Praeterea, forma rei est decor ejus. Sed fides fit decora, ut Deus eam acceptet, per caritatem.
Ergo caritas format fidem.
CO
Respondeo dicendum ad primam quaestionem, quod in agentibus ordinatis fines agentium secundorum
ordinantur ad finem agentis primi sicut totum universum ordinatur ad primum bonum, quod est Deus, ut dicit
Philosophus, sicut exercitus ad bonum ducis; et ideo actio primi agentis est et prior et posterior. Prior in
movendo: quia actiones omnium secundorum agentium fundantur super actionem primi agentis, quae cum sit
una, communiter omnes firmans, specificatur ejus effectus in hoc et in illo secundum exigentiam illius; sicut uno
praecepto ducis praecipientis bellum unus accipit gladium, alius parat equum, et sic de aliis. Est autem posterior
in utendo aliorum actibus ad finem proprium; et sic omnes actiones aliorum agentium modificantur per actionem
primi agentis. Cum ergo in viribus animae voluntas habeat locum primi motoris, actus ejus est prior
quodammodo actibus aliarum virium, inquantum imperat eos secundum intentionem finis ultimi, et utitur eis in
consecutione ejusdem. Et ideo vires motae a voluntate, duo ab ea recipiunt. Primo formam aliquam ipsius
secundum quod omne movens et agens imprimit suam similitudinem in motis et patientibus ab eo. Haec autem
forma vel est secundum formam ipsius voluntatis, secundum quod omnes vires motae a voluntate libertatem ab
1107

