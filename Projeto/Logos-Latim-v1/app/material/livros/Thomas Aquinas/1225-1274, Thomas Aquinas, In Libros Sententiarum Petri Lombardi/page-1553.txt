Praeterea, hoc sacramentum est specialiter sacramentum caritatis. Sed fermentum caritatem significat, ut patet in
Glossa Matth. 13, super illud: simile est regnum caelorum fermento etc.. Ergo maxime debet confici de
fermentato.
AG9
Praeterea, sicut album et rubeum sunt accidentia vini; ita azymum et fermentatum sunt accidentia panis. Sed
indifferenter conficitur de vino albo et rubeo. Ergo non magis debet attendi de pane an sit azymus vel
fermentatus, quam de vino an sit album vel rubeum.
SC1
Sed contra, prima die azymorum nihil fermentatum esse debebat in domibus Judaeorum, ut patet Exod. 12. Sed
Dominus confecit prima die azymorum, ut patet Matth. 26, Marc. 14, Luc. 22.
Ergo ipse confecit de azymo; ergo et nos debemus de azymo conficere.
SC2
Praeterea, Christus non venit legem solvere, sed implere, ut dicitur Matth. 5. Sed secundum legem agnus
paschalis comedebatur cum azymis, ut patet Exod. 17. Ergo Christus agnum paschalem cum azymis comedit.
Ergo de azymo confecit.
SC3
Praeterea, materia debet convenire sacramento.
Sed panis azymus magis competit huic sacramento quam fermentatus propter puritatem. 1 Cor. 5, 8: epulemur
non in fermento veteri, neque in fermento malitiae et nequitiae, sed in azymis sinceritatis et veritatis. Ergo debet
de pane azymo fieri sacramentum.
CO
Ad tertiam quaestionem dicendum, quod in hoc videtur esse diversitas inter Graecos et Latinos: Graeci enim de
fermentato, Latini de azymo conficiunt. Causa autem hujusmodi diversitatis est, quia Dominus in azymo
confecit, ut ex tribus evangelistis habetur manifeste, et ita in primitiva ecclesia apostoli celebrabant; quem
morem Romana ecclesia ab apostolis, qui ipsam fundaverunt, accepit, ut innocentius 3 dicit. Sed postea, ut dicit
leo Papa imminente haeresi ebionitarum, qui dicebant simul cum evangelio legalia observanda, sancti patres ne
eis consentire viderentur, voluerunt ad tempus instinctu spiritus sancti ex fermentato confici sacramentum:
postea cessante illa haeresi, ecclesia Romana ad pristinum morem rediit; Graeci autem servare voluerunt morem
ad tempus a patribus introductum, ulterius addentes non posse confici nisi de fermentato: et ad hoc probandum
asserere voluerunt Dominum in fermentato confecisse.
Et quia tres evangelistae concorditer dicunt, prima die azymorum Dominum instituisse hoc sacramentum, in
tantam infamiam quidam ex eis proruperunt, ut dicerent, evangelistas illos falsum scripsisse, et a joanne fuisse
correctos qui ante diem Paschae dicit Dominum coenasse cum discipulis.
Sed quod hoc non contradicat, ostendetur.
Supposito autem quod Dominus decimatertia luna, ut dicunt, coenam celebrasset, adhuc evidenter ostenditur
quod de azymo confecit; quia, sicut dicit chrysostomus super Matth., apertissime Dominus demonstravit, quia a
principio circumcisionis suae usque ad diem Paschae extremum, non erat contrarius divinarum legum, in quibus
praecipiebatur ut cum azymis paschalis agnus comederetur. Et ideo dicendum est, quod Dominus in azymo
confecit, et in azymo conficiendum est, quamvis etiam in fermentato confici possit; quamvis peccaret conficiens,
ecclesiae morem non servans.
RA1
Ad primum ergo dicendum, quod verbum illud joannis, Graeci hoc modo intelligunt, sicut in objecto procedit.
Sed hic intellectus stare non potest, quia est contrarius aliis evangelistis, quod non est fas in sacra Scriptura
dicere. Praeterea non invenitur in lege quod aliquo casu liceret anticipare lunam decimam quartam, sicut dicunt
Dominum fecisse praevidens passionem. Unde quidam dixerunt, quod coena qua Dominus lavit discipulorum
pedes, et qua corpus suum consecravit, non fuit eadem, sed una aliam praecessit; et de prima loquitur joannes, de
secunda alii evangelistae. Sed hoc est contra usum ecclesiae, quae die jovis ablutionem pedum celebrat, et etiam
contra textum evangelii: quia sicut ex serie evangelii joannis apparet, eodem sero quo pedes lavit, a Juda post
bucellam recedente traditus est. Et ideo dicendum est, quod dies festus Paschae vocabatur prima dies de septem
quae erat celeberrima, et haec erat decimaquinta luna, et in vespere praecedenti immolabatur et comedebatur
agnus, luna decimaquarta, cum azymis; et tunc Dominus coenam fecit cum discipulis suis; et hanc diem dicunt
alii evangelistae primam diem azymorum, et joannes ante diem festum Paschae.
RA2
Ad secundum dicendum, quod non oportet quod veritas responderet figurae quantum ad omnia; alioquin
oportebit nos dicere, quod Dominus ad vesperam passus sit, quia tunc immolabatur agnus, quod est contra omnes
evangelistas; sed quantum ad aliquid veritas figurae respondet; quia quamvis ante Christi resurrectionem dies a
mane in mane computaretur, sicut in 2 Lib., dist. 13, dictum est, tamen hoc erat speciale in solemnitatibus legis
quod computabatur dies a vespera in vesperam.

1553

