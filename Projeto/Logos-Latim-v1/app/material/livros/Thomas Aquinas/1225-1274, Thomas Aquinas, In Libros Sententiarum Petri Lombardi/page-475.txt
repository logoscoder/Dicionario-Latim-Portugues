omnes docet; nec tamen excluditur ab aliis illuminatio, sicut nec ab agentibus naturalibus naturalis actio. Vel
dicendum quod docere proprie dicitur qui in cognitionem rei ducit. Sicut autem in cognitionem coloris
sensibilem pervenit homo ex duobus, scilicet ex visibili objecto, et ex lumine sub quo videtur (unde et uterque
dicitur demonstrare rem, scilicet qui lumen praeparat, et qui objectum repraesentat) ita etiam ad cognitionem
intellectualem duo exiguntur; scilicet ipsum intelligibile, et lumen per quod videtur; et ideo dupliciter dicitur
aliquis docere; vel sicut proponens intelligibile, vel sicut praebens lumen ad intelligendum. Hoc autem lumen est
duplex. Unum intrinsecum vel connaturale intellectui, cui similatur lumen quod est de compositione oculi; et per
collationem hujus luminis solus Deus docere dicitur. Secundum lumen est superveniens ad confortationem
connaturalis luminis, cui similatur in visu corporali lumen solis vel candelae; et sic potest Angelus alium
Angelum vel etiam hominem illuminare ad aliquid cognoscendum.
Non autem homo sic docere potest, cum in eo lumen intellectuale debilissime recipiatur.
Quidam tamen dicunt, quod nullo modo Angelus docet sicut lumen praebens: quod expresse dictis dionysii,
contrariari videtur. Similiter etiam intelligibile duplex est.
Unum ad quod intelligendum sufficit intellectus alicujus hominis, dummodo sibi considerandum proponatur;
unde et ipse proponens docere dicitur quasi in cognitionem ducens, sicut in visu corporali monstrat rem qui eam
coram oculis ponit.
Aliud est ad cujus cognitionem non sufficit intellectus discipuli, nisi in hoc manuducatur per aliquid sibi notum:
unde et qui hoc magis notum sibi proponit, docere eum dicitur. Hujus simile est in visu corporali in hoc quod
aliquis alicui rem a longe apparentem digito monstrat; et his duobus modis homo docere dicitur; et haec doctrina
est non per modum illuminationis, sed per modum locutionis.
RA5
Ad quintum dicendum, quod quamvis Deum omnes videant, non tamen ipsum comprehendunt; et ideo non
oportet quod omnia omnes in ipso cognoscant: et propter hoc non removetur quin unus Angelus, qui aliquid in
verbo Dei cognoscit, possit quantum ad hoc alium illuminare Angelum qui hoc in verbo Dei non cognoscit.
RA6
Ad sextum dicendum, quod sicut in corporalibus illud quod est in actu, agit per hoc quod educit potentiam
patientis in actum; ita etiam cum intellectus inferioris Angeli sit in potentia respectu quorumdam, poterit per
superiorem Angelum, qui est in perfectiori actu, reduci in actum similem, non per creationem alicujus novi
luminis, nec per hoc quod idem numero lumen quod est in superiori, recipitur ab inferiori. Nec oportet esse
aliquod medium deferens virtutem agentis: quia in eis falso imaginatur quis distantiam situalem, sed quod est in
corporibus situs, hoc est in spiritualibus ordo, secundum Augustinum.
RA7
Ad septimum dicendum, quod perfectio hic dicitur illud ad quod terminatur motus illuminationis; non autem
perfectio gloriae vel naturae.
RA8
Ad octavum dicendum, quod istae tres actiones quandoque conjunguntur, et ideo non differunt nisi secundum
rationem: quia omnis perfectio in hoc quod perficit, illuminat et purgat, et omnis illuminans purgat; sed non
convertitur, ut patet praecipue in nostra hierarchia secundum dionysium: non enim quamlibet purgationem
sequitur luminis receptio, sed perfectam: et similiter non quamlibet illuminationem sequitur perfectio
cognitionis, sed consummatam.
|a3 Articulus 3: Utrum hierarchia angelica dividatur convenienter in tres hierarchias et novem ordines.
AG1
Ad tertium sic proceditur. Videtur quod inconvenienter dividatur angelica hierarchia in tres hierarchias, et in
novem ordines. Aut enim illa divisio est per divisionem totius integralis in partes, vel generis in species. Primo
modo non dividitur, quia definitio communis non conveniret partibus, sicut definitio domus non convenit parieti:
nec item per modum generis, quia non omnes ordines aequaliter se habent ad participandum rationem
hierarchiae.
Ergo videtur quod nullo modo possit esse competens divisio.
AG2
Praeterea, quanto aliquid est propinquius uni primo, tanto est minoris multiplicationis. Sed hierarchia angelica
media est inter nos et Deum, ut in 4 cap. Caelest. Hier. Dicitur. Ergo cum hominum sit tantum una hierarchia,
videtur quod Angelorum non sint tres hierarchiae.
AG3
Praeterea, superius et inferius in Angelis non est secundum diversam proportionem et receptionem divinorum.
Sed ordines se habent sicut superius et inferius. Ergo videtur quod sit in eis diversa proportio ad receptionem
divinorum. Sed similiter hierarchiae se habent secundum superius et inferius. Ergo videtur quod eadem sit ratio
distinguendi ordines et hierarchias.
AG4
Praeterea, ratio hierarchiae consistit in ordine potestatis. Sed potestates determinantur per actus.
475

