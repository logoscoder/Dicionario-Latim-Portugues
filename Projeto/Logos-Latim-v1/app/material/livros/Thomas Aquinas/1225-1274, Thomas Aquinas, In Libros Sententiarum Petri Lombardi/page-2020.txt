Ad primum ergo dicendum, quod matrimonium infidelium imperfectum est, ut dictum est art. 2 hujus quaest..
Sed matrimonium fidelium est perfectum, et ita est firmius. Semper autem firmius vinculum solvit minus
firmum, si sit ei contrarium; et ideo matrimonium quod post in fide Christi contrahitur, solvit matrimonium quod
prius in infidelitate contractum erat; unde matrimonium infidelium non est omnino firmum et ratum; sed
ratificatur postmodum per fidem Christi.
RA2
Ad secundum dicendum, quod crimen uxoris nolentis cohabitare sine contumelia creatoris absolvit virum a
servitute qua tenebatur uxori, ut non posset ea vivente aliam ducere; sed nondum solvit matrimonium: quia si
blasphema illa converteretur antequam ille aliud matrimonium contraheret, redderetur ei vir suus: sed solvitur
per matrimonium sequens, ad quod pervenire non posset vir fidelis non solutus a servitute uxoris per culpam
ejus.
RA3
Ad tertium dicendum, quod postquam fidelis contraxit, solutum est vinculum matrimonii ex utraque parte: quia
matrimonium non claudicat quantum ad vinculum, sed quandoque claudicat quantum ad effectum. Unde in
poenam uxoris infidelis ei indicitur quod non possit cum alio contrahere, magis quam ex virtute matrimonii
praecedentis.
Sed si postea convertatur, potest ei concedi dispensative ut alteri nubat, si vir ejus aliam uxorem duxit.
RA4
Ad quartum dicendum, quod si post conversionem viri sit aliqua probabilis spes de conversione uxoris, non
debet votum continentiae vir emittere, nec ad aliud matrimonium transire: quia difficilius converteretur uxor,
viro suo sciens se privatam. Si autem non sit spes de conversione, potest ad sacros ordines vel ad religionem
accedere, prius requisita uxore quod convertatur; et tunc, si postquam vir sacros ordines accepit, uxor
convertatur, non est sibi vir suus reddendus: sed debet sibi imputare in poenam tardae conversionis quod viro suo
privatur.
RA5
Ad quintum dicendum, quod vinculum paternitatis non solvitur per disparem cultum, sicut vinculum matrimonii;
et ideo non est simile de hereditate et uxore.
|a6 Articulus 6: Utrum alia vitia solvant matrimonium, sicut infidelitas.
AG1
Ad sextum sic proceditur. Videtur quod alia vitia solvant matrimonium, sicut et infidelitas. Adulterium enim
directius videtur esse contra matrimonium quam infidelitas. Sed infidelitas in aliquo casu solvit matrimonium, ut
liceat ad aliud matrimonium transire. Ergo et adulterium idem facit.
AG2
Praeterea, sicut infidelitas est fornicatio spiritualis, ita etiam quodlibet peccatum. Si ergo propter hoc infidelitas
matrimonium solvit, quia est fornicatio spiritualis, quodlibet aliud peccatum matrimonium solvit pari ratione.
AG3
Praeterea, Matth. 5, 30, dicitur: si dextera manus tua scandalizat te, abscinde eam, et projice abs te; et dicit
Glossa quod in manu et in dextero oculo possunt accipi fratres, uxor, propinqui, et filii. Sed per quodlibet
peccatum efficiuntur nobis impedimento. Ergo propter quodlibet peccatum potest dissolvi matrimonium.
AG4
Praeterea, avaritia idolatria est, ut dicitur Ephes. 5. Sed propter idolatriam potest mulier dimitti.
Ergo pari ratione propter avaritiam, et ita propter alia peccata, quae sunt majora quam avaritia.
AG5
Praeterea, Magister hoc expresse dicit in littera.
SC1
Sed contra est quod dicitur Matth. 5, 31: qui dimiserit uxorem, excepta causa fornicationis, moechatur.
SC2
Praeterea, secundum hoc tota die fierent divortia, cum raro inveniatur matrimonium in quo conjugum alter in
peccatum non labatur.
CO
Respondeo dicendum, quod fornicatio corporalis et infidelitas specialem habent contrarietatem ad bona
matrimonii, ut ex dictis patere potest, unde specialiter habent vim separandi matrimonia.
Sed tamen intelligendum, quod matrimonium dupliciter solvitur. Uno modo quantum ad vinculum; et sic non
potest solvi postquam matrimonium est ratificatum, neque per infidelitatem neque per adulterium; sed si non est
ratificatum, solvitur vinculum permanente infidelitate in altero conjugum, si alter conversus ad fidem ad aliud
conjugium transeat; non autem solvitur vinculum praedictum per adulterium; alias infidelis libere posset dare
libellum repudii uxori adulterae, et ea dimissa alteram ducere; quod falsum est. Alio modo solvitur matrimonium
quantum ad actum; et sic solvi potest tam per infidelitatem quam per fornicationem corporalem, ut supra, dist.

2020

