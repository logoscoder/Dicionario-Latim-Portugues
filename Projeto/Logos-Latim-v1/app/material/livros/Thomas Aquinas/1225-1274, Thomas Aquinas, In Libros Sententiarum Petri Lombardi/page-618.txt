est aliquid operabile a nobis: et sic ratio superior excedit mentem, et exceditur a mente, inquantum mens
comprehendit affectionem et cognitionem; cum ratio cognitionem tantum importet.
RA4
Ad quartum dicendum, quod diversitas regulantis et regulati non demonstrat diversam potentiam, sed diversum
habitum: unus enim habitus est regulativus alterius, sicut patet in scientiis speculativis quod omnes scientias
sapientia, scilicet metaphysica, dirigit. Ita etiam ratio superior inferiorem dirigere dicitur.
RA5
Ad quintum dicendum, quod non quaelibet diversitas actus ostendit diversitatem potentiae; sed quandoque etiam
ostendit tantum diversitatem habitus, sicut geometrizare, et syllogizare; quandoque autem neutrum. Ista autem
sic patent: quia enim substantia uniuscujusque potentiae est, secundum quod est nata operari circa proprium
objectum, ut de sensu dicit Philosophus in 2 de anima, ideo actiones quae differunt secundum diversa objecta,
ostendunt diversitatem potentiarum: ut tamen accipiatur differentia objectorum secundum id quod ad propriam
rationem objecti pertinet: homo enim et lapis differunt genere, sed conveniunt secundum quod sunt objectum
visus in colore: et ideo visio hominis et lapidis pertinent ad unam potentiam; sed sentire sonum et colores
pertinent ad diversas potentias: quia sonus et color, secundum proprias rationes, quibus ad invicem
distinguuntur, sunt propria objecta sensus. Quandoque autem diversitas actuum causatur ex diversitate medii, vel
principii, ex quo pervenitur ad idem genus objecti: et talis diversitas actuum ostendit diversitatem habituum:
diversae enim scientiae ex diversis principiis procedunt, etiam si easdem conditiones demonstrent; sicut
astrologus et naturalis diversis mediis rotunditatem terrae ostendit, ut dicitur in 2 phys.. Similiter etiam virtutes
morales distinguuntur ex diversis finibus, qui sunt in operativis sicut principia in speculativis. Quandoque vero
diversitas actuum causatur ex eo quod est accidens actionis; vel ex parte agentis, secundum quod est potentius
vel infirmius in agendo, sicut hebetudo vel subtilitas ingenii, quae differunt secundum velocitatem et tarditatem
addiscendi; vel ex parte medii, ut credere et opinari, quae differunt secundum efficaciam et debilitatem medii;
vel ex parte objecti, sicut videre hominem et lapidem; accidit enim colorato esse hominem aut lapidem: et talis
diversitas actionum neque potentiam diversam neque diversum habitum requirit: quia illud quod est per accidens,
non causat differentiam in specie. Officia autem rationis superioris et inferioris non differunt penes diversam
rationem objecti, cum utrumque operabilia consideret, sed penes diversam rationem medii: quia ratio inferior
procedit ex rationibus temporalibus; sed ratio superior ex rationibus aeternis; et ita etiam haec diversa officia non
oportet quod diversas potentias demonstrent, sed diversos habitus, ut dictum est.
|a3 Articulus 3: Utrum synderesis sit habitus, vel potentia.
AG1
Ad tertium sic proceditur. Videtur quod synderesis sit potentia, et non habitus. Ea enim quae veniunt in eamdem
divisionem, videntur esse unius rationis. Sed synderesis dividitur contra alias animae potentias, scilicet contra
rationalem, et concupiscibilem et irascibilem, ut patet ex Glossa Hieronymi Ezech. 1. Ergo videtur quod sit
potentia.
AG2
Praeterea, Hieronymus dicit Malach. 2, super illud: custodite spiritum vestrum etc.: spiritus dicitur, non pars
animalis, quae non percipit ea quae sunt Dei, sed rationalis. Hanc autem vocat synderesim.
Sed rationalis pars potentiam nominat. Ergo videtur quod sit potentia.
AG3
Praeterea, habitus non inscribitur nisi potentiae.
Sed Augustinus dicit, quod universalia juris praecepta scripta sunt in naturali judicatorio, quod est synderesis.
Ergo cum universalium juris praeceptorum sit aliquis habitus, videtur quod synderesis, cui inscribuntur, sit
potentia quaedam.
AG4
Praeterea, ex identitate actuum colligitur identitas potentiarum. Sed, ut ex inducta auctoritate patet, ad
synderesim pertinet judicium. Cum ergo liberum arbitrium a judicando nominetur, videtur quod synderesis sit
idem quod liberum arbitrium.
Sed liberum arbitrium est potentia. Ergo et synderesis.
AG5
Praeterea, habitus amittitur per oblivionem, vel alio modo. Sed synderesis semper manet, quae etiam post
mortem peccato remurmurat, cujus murmur vermis dicitur. Ergo synderesis nominat potentiam, et non habitum.
SC1
Sed contra, potentia rationalis se habet ad opposita.
Sed synderesis se habet determinate ad unum, quia nunquam errat. Ergo videtur quod non sit potentia, sed
habitus.
SC2
Praeterea, opposita in idem genus reducuntur.

618

