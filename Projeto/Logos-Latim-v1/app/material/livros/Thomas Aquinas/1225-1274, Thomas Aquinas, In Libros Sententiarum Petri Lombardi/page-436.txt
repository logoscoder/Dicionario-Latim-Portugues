Sed de hoc intellectu dicitur in 3 de anima, quod non quandoque intelligit et quandoque non, sed semper. Ergo
multo fortius hoc verum est de intellectu Angeli.
SC1
Sed contra, secundum Augustinum Deus movet spiritualem creaturam per tempus. Sed per tempus moveri, est
per affectiones et conceptiones intellectus moveri.
Ergo videtur quod in Angelis sit successio intellectuum.
CO
Respondeo dicendum, quod causa quare non possunt plura simul intelligi in actu, haec est quam Algazel
assignat, quia oportet semper intellectum configurari actu secundum speciem rei intelligibilem, quam apud se
habet, rei intellectae in actu, ut sit assimilatio utriusque quae exigitur ad cognitionem rei. Sicut autem
impossibile est, corpus secundum eamdem partem diversimode figurari diversis figuris, ita impossibile est unum
intellectum diversis simul speciebus ad diversa intelligenda actu informari; et ideo considerandum est, quod
quicumque intellectus plura intelligit per plures species, oportet quod ea non simul intelligat, ut patet in intellectu
humano secundum statum viae a rebus accipiente. Intellectus autem divinus quia uno actu omnia cognoscit, ideo
simul est actu omnium. Sed intellectus Angeli cognoscit res dupliciter.
Uno modo per species plures, quae in intellectu ejus sunt; et sic oportet quod plura non simul cognoscat, nisi
inquantum reducuntur ad unam speciem, per quam cognoscuntur. Alio modo cognoscunt res in uno quod est
causa earum, et hoc est verbum; et sic possunt esse simul in actu cognitionis omnium. Haec autem cognitio est
quasi formalis respectu praecedentis, a qua nunquam absolvuntur; et ideo frequenter invenitur traditum a sanctis
et philosophis quod in intellectu ipsorum non est successio vel renovatio, quamvis sit vicissitudo inquantum
intelligunt res in propria natura per species concreatas.
RA1
Ad primum dicendum, quod intellectus Angelorum dicitur deiformis, eo quod divino intellectui conformis est:
non autem in hoc quod uno actu omnia intelligat, et ita simul: sed in hoc quod a rebus cognitionem non accipit,
sed sine investigatione rationis et sine adminiculo sensus cognoscit.
RA2
Ad secundum dicendum, quod cognitiones volubiles dicuntur in quibus est etiam revolutio secundum discursum
rationis de causatis in causas procedentis; aut e contrario, ut ex notis in ignota deveniat: non tamen excluditur
successio cognitionum ab Angelis et a sanctis nisi secundum contemplationem verbi, prout in perfectam
assimilationem divinam perducuntur; et in hoc etiam eorum felicitas essentialis consistit.
RA3
Unde patet responsio ad tertium.
RA4
Ad quartum dicendum, quod intellectus possibilis et agens est in Angelis sicut in nobis sed diversimode: quia
intellectus possibilis in nobis est in potentia respectu specierum acceptarum a rebus per lumen intellectus agentis
actu eas intelligibiles facientis; sed in eis est possibilis respectu luminis a Deo in eos procedentis. Similiter etiam
lumen intellectus agentis in nobis non sufficit ad distinctam rerum cognitionem habendam, nisi secundum
species receptas quas informat ut lux colores: sed lumen intellectuale in Angelis sufficit ad distinctam
cognitionem rerum habendam: quia hoc ipsum lumen est ex quo formae intellectuales multiplicantur, quibus
intelligentiae plenae dicuntur.
Sic ergo intellectus agens ipsorum semper dicitur in actu esse, quia incessanter ad aliquid actu considerandum
lucet in Angelis sicut in nobis quantum in ipso est: non tamen oportet quod semper ad unam speciem fiat
conversio, ita ut semper unum intelligatur in actu.

|+d3.q4 Distinctio 3, Quaestio 4
|a1 Articulus 1: Utrum Angelus in statu suo naturali dilexerit Deum plus quam se et omnia alia.
AG1
Circa tertium principale quaeritur de dilectione, scilicet utrum Angeli si in gratia creati non sunt, in illo statu
innocentiae Deum super se et plus quam omnia dilexerunt.
Et videtur, quod non. Sic enim Deum diligere est actus caritatis, qui caritatem non habentis esse non potest. Sed
Angeli in isto statu caritatem non habebant quae sine gratia non est, cum nunquam sit informis. Ergo videtur
quod non dilexerunt Deum plus quam se.
AG2
Praeterea, secundum bernardum natura semper in se curva est. Sed dilectio Angelorum in primo statu non fuit
nisi ex principio naturali.
Ergo tota in amantem reflectebatur, ut quidquid diligerent Angeli, propter seipsos diligerent; et ita non Deum
supra se diligebant.
AG3
436

