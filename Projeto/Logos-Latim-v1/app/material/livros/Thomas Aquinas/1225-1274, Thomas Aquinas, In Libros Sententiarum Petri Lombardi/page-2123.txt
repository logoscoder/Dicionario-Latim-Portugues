accipiendum sinum Abrahae, et illam requiem quo ab Angelis pius pauper sublatus est, nescio utrum quisquam
possit audire. Ergo sinus Abrahae non est idem quod Limbus inferni.
AG2
Praeterea, in inferno existentes non vident Deum. Sed in sinu Abrahae videtur Deus, ut patet per Augustinum, 9
Lib. Confess., qui loquens de Nebridio dicit: quidquid illic est quod sinus Abraham vocatur, ibi Nebridius meus
vivit; et infra: jam non ponit aures ad os meum, sed spirituale os ad fontem tuum, et bibit quantum potest
sapientiam pro aviditate sua sine fine felix.
Ergo sinus Abrahae non est idem quod Limbus inferni.
AG3
Praeterea, ecclesia non orat pro aliquo ut ad infernum deducatur. Orat autem ut Angeli animam defuncti in sinum
Abrahae deferant. Ergo videtur quod sinus Abrahae non sit idem quod Limbus.
SC1
Sed contra, sinus Abrahae dicitur ubi mendicus Lazarus ductus est. Sed ductus est ad infernum, ut dicit Glossa
job 30, super illud: ubi constituta domus Dei viventis: infernus domus erat omnium viventium ante adventum
Christi. Ergo sinus Abrahae idem est quod Limbus.
SC2
Praeterea, genes. 44, 29, dicit Jacob filiis suis: deducetis canos meos cum dolore ad inferos. Ergo Jacob sciebat
in morte sua se ad inferos transferendum; ergo et eadem ratione Abraham ad inferos translatus fuit post mortem;
et ita sinus Abrahae videtur esse aliqua pars inferni.
CO
Respondeo dicendum ad primam quaestionem, quod animae hominum post mortem ad quietem pervenire non
possunt nisi merito fidei: quia accedentem ad Deum oportet credere: Hebr. 11, 6. Primum autem exemplum
credendi hominibus in Abraham datur, qui primus se a coetu infidelium segregavit, et speciale signum fidei
accepit; et ideo requies illa quae hominibus post mortem datur, sinus Abrahae dicitur, ut patet per Augustinum,
11 super genes. Ad litteram.
Sed animae sanctorum post mortem non omni tempore eamdem quietem habuerunt: quia post Christi adventum
habent plenam quietem, divina visione perfruentes; sed ante Christi adventum habebant quidem quietem per
immunitatem poenae, sed non habebant quietem desiderii per consecutionem finis. Et ideo status sanctorum ante
Christi adventum potest considerari et secundum id quod habebat de requie, et sic dicitur sinus Abrahae; potest
etiam considerari quantum ad id quod eis de requie deerat; et sic dicitur Limbus inferni.
Limbus ergo inferni et sinus Abrahae fuerunt ante Christi adventum unum per accidens, et non per se; et ideo
nihil prohibet post Christi adventum esse sinum Abrahae omnino diversum a Limbo: quia ea quae sunt unum per
accidens, separari contingit.
RA1
Ad primum ergo dicendum, quod quantum ad id quod habebat de bono status sanctorum patrum, sinus Abrahae
dicebatur; sed quantum ad id quod habebat de defectu, dicebatur infernus; et sic nec sinus Abrahae in malum
accipitur, nec infernus in bonum; quamvis quodammodo sint unum.
RA2
Ad secundum dicendum, quod sicut requies sanctorum patrum ante Christi adventum dicebatur sinus Abrahae,
ita et post Christi adventum, sed diversimode: quia enim ante Christi adventum sanctorum requies habebat
defectum requiei adjunctum, dicebatur idem infernus et sinus Abrahae, unde ibi non videbatur Deus; sed quia
post Christi adventum sanctorum requies est completa, cum Deum videant, talis requies dicitur sinus Abrahae, et
nullo modo infernus; et ad hunc sinum Abrahae ecclesia orat fideles perduci.
RA3
Unde patet responsio ad tertium; et sic est intelligenda quaedam Glossa quae habetur Lucae 16, super illud:
factum est ut moreretur mendicus etc., quae sic dicit: sinus Abrahae est requies beatorum pauperum, quorum est
regnum caelorum.
Articulus 2B
AG1
Ulterius. Videtur quod Limbus inferni sit idem quod infernus damnatorum. Christus enim dicitur infernum
momordisse, non absorbuisse, quia aliquos extraxit inde, non autem omnes. Non autem diceretur momordisse
infernum, si illi quos liberavit, non fuissent pars multitudinis in inferno contentae.
Ergo cum illi quos liberavit, in Limbo inferni continerentur, iidem continebantur in Limbo et inferno; ergo
Limbus est idem quod infernus, vel pars inferni.
AG2
Praeterea, Christus dicitur, in symbolo, descendisse ad infernum. Sed non descendit nisi ad Limbum patrum.
Ergo Limbus patrum est idem quod infernus.
AG3

2123

