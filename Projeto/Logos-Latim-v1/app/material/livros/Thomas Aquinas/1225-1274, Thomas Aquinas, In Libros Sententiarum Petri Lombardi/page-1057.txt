SC2
Praeterea, homo erat debitor mortis. Ergo si debuit pro aliis satisfacere recompensando, oportuit quod ipse
mortem, quam non debebat, exsolveret.
SC3
Praeterea, Christus non solum debuit hostem vincere, sed etiam exemplum vincendi nobis dare.
Ergo debuit in difficillimis victor existere. Sed difficillimum est mortem sustinere. Ergo debuit per passionem
mortis nos liberare.
CO
Respondeo dicendum, quod Christi satisfactio fuit non pro uno homine tantum, sed pro tota humana natura; unde
duas conditiones concernere debuit: ut esset universalis respectu omnium satisfactionum quodammodo, et ut
esset exemplaris omnium satisfactionum particularium. Universalis autem erat non per praedicationem de multis,
quasi per multas particulares satisfactiones multiplicata, sed habens virtutem respectu omnium; unde non
oportebat quod ipse omnes poenas quae ex peccato quocumque modo consequi possent, assumeret in seipso; sed
illam ad quam omnes ordinantur, et quae continet in se virtute omnes poenas, quamvis non actu. Finis autem
omnium terribilium est mors, ut dicit Philosophus, 3 ethic.; et ideo per passionem mortis debuit satisfacere.
Inquantum vero fuit exemplaris respectu nostrarum satisfactionum, debuit habere magnitudinem excedentem
omnes alias satisfactiones, quia exemplar debet esse praestantius exemplato; et ideo secundum maximam
poenarum debuit satisfacere, scilicet mortem.
RA1
Ad primum ergo dicendum, quod passio Christi non fuit satisfactoria ex parte occidentium Christum, sed ex
parte ipsius patientis, qui ex maxima caritate pati voluit; et secundum hoc fuit Deo accepta.
RA2
Ad secundum dicendum, quod vita corporalis Christi habebat quemdam infinitum valorem ex divinitate
conjuncta, inquantum non erat vita puri hominis, sed Dei et hominis: et ideo poterat esse sufficiens
recompensatio vitae spiritualis, et praecipue ratione caritatis eximiae ex qua offerebatur.
RA3
Ad tertium dicendum, quod in peccato Adae non solum fuit superbia, sed delectatio: et ideo in satisfactione non
solum debuit esse humilitas, quod in incarnatione factum est, sed etiam acerbitas doloris, quod in passione
accidit.
RA4
Ad quartum dicendum, quod quamvis gutta sanguinis quam in circumcisione fudit, esset sufficiens ad omnem
satisfactionem, considerata conditione personae, non tamen quantum ad genus poenae: quia pro morte ad quam
humanum genus obligatum erat, oportebat quod mortem exsolveret.
RA5
Ad quintum dicendum, quod contritio non tantum habet vim ex caritate, sed etiam ex dolore; et ideo ratione
caritatis delet culpam, ratione autem doloris computatur in satisfactionem poenae.
RA6
Ad sextum dicendum, quod aliae poenae quas Christus sustinuit, quamvis sufficientes essent ad satisfaciendum
pro humana natura, considerata conditione patientis, non tamen considerato genere poenae: quia in poenis illis
non continebantur omnes aliae poenae, sicut in passione mortis continentur.
|a4 Articulus 4: Utrum fuerit possibilis alius modus satisfaciendi.
Articulus 4A
AG1
Ad quartum sic proceditur. Videtur, quod alius modus non fuerit possibilis. Hebr. 2, 10: decebat eum per
passionem... Consummari; dicit Glossa: nisi Christus pateretur, homo non redimeretur.
AG2
Praeterea, Anselmus in Lib. Cur Deus homo: non potuit transire calix, nisi biberet; non quia mortem vitare
nequiverit, sed quia aliter mundus salvari non posset. Ergo videtur quod alius modus possibilis non fuit.
AG3
Praeterea, minimum inconveniens est Deo impossibile. Sed inconveniens est peccatum dimittere sine debita
satisfactione, ut dictum est. Cum igitur debita satisfactio non potuerit esse nisi per modum istum, videtur quod
alius modus possibilis non fuit.
AG4
Praeterea, fidei non potest subesse falsum.
Sed antiqui patres crediderunt Christum passurum.
Ergo non potuit aliter esse.
SC1

1057

