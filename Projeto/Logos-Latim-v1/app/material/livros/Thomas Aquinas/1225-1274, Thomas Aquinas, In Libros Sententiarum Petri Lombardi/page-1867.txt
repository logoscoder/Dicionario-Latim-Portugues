sacerdotum et virginum; sed excellentissima per summum pontificem, in quo est plenitudo auctoritatis. Sed hoc
nihil est: tum quia ordines caelestis hierarchiae non distinguuntur per praedictas actiones hierarchicas, cum
quaelibet cuilibet ordinum conveniat: tum quia, secundum dionysium, solis episcopis convenit perficere,
illuminare autem sacerdotibus, purgare autem ministris omnibus.
Et ideo alii appropriant ordines septem donis, ut sacerdotio respondeat donum sapientiae, quae nos pane vitae et
intellectus cibat, sicut sacerdos nos pane caelesti reficit; sed timor ostiario, quia nos separat a malis; et sic
intermedii ordines respondent mediis donis. Sed hoc iterum nihil est: quia in quolibet ordine septiformis gratia
datur.
Et ideo aliter dicendum est, quod ordinis sacramentum ad sacramentum eucharistiae ordinatur quod est
sacramentum sacramentorum, ut dicit dionysius. Sicut enim templum et altare et vasa et vestes, ita et ministeria
quae ad eucharistiam ordinantur, consecratione indigent; et haec consecratio est ordinis sacramentum; et ideo
distinctio ordinum est accipienda secundum relationem ad eucharistiam; quia potestas ordinis aut est ad
consecrationem eucharistiae ipsius, aut ad aliquod ministerium ordinandum ad hoc. Si primo modo, sic est ordo
sacerdotum; et ideo cum ordinantur, accipiunt calicem cum vino, et patenam cum pane, potestatem accipiendo
consecrandi corpus et sanguinem Christi. Cooperatio autem ministrorum est vel in ordine ad ipsum
sacramentum, vel in ordine ad suscipientes. Si primo, sic tripliciter. Primo enim est ministerium quo minister
cooperatur sacerdoti in ipso sacramento quantum ad dispensationem, licet non quantum ad consecrationem,
quam solus sacerdos facit; et hoc pertinet ad diaconum; unde in littera dicitur, quod ad diaconum pertinet
ministrare sacerdotibus in omnibus quae aguntur in sacramentis Christi, unde ipsi sanguinem dispensant.
Secundo est ministerium ordinatum ad materiam sacramenti ordinandam in sacris vasis ipsius sacramenti: et hoc
pertinet ad subdiaconum; unde in littera dicitur quod vasa corporis et sanguinis Domini portant, et oblationes in
altari ponunt; et ideo accipiunt calicem de manu episcopi, sed vacuum, cum ordinantur. Tertio est ministerium
ordinatum ad praesentandum materiam sacramenti; et hoc competit acolytho: ipse enim, ut in littera dicitur,
urceolum cum vino et aqua praeparat; unde accipiunt urceolum vacuum. Sed ministerium ad praeparationem
recipientium ordinatum non potest esse nisi super immundos; quia qui mundi sunt, jam sunt ad sacramenta
recipienda idonei.
Triplex autem est genus immundorum, ut dionysius dicit.
Quidam enim sunt omnino infideles, credere non volentes; et hi totaliter etiam a visione divinorum et a coetu
fidelium arcendi sunt; et hoc pertinet ad ostiarios. Quidam vero sunt volentes credere, sed nondum sunt instructi,
scilicet catechumeni; et ad horum instructionem ordinatur ordo lectorum; et ideo prima rudimenta ad doctrinam
fidei, scilicet vetus testamentum, eis legendum committitur. Quidam vero sunt fideles et instructi, sed
impedimentum habentes ex Daemonis potestate, scilicet energumeni; et ad hoc habet ministerium ordo
exorcistarum. Et sic patet ratio et numerus et gradus ordinum.
RA1
Ad primum ergo dicendum, quod dionysius loquitur de ordinibus non secundum quod sunt sacramenta, sed
secundum quod ad hierarchicas actiones ordinantur; et ideo secundum actiones illas tres ordines distinguit:
quorum primus habet omnes tres, scilicet episcopus; secundus habet duas, scilicet sacerdos; sed tertius habet
unam (scilicet purgare) scilicet diaconus, qui minister dicitur; et sub hoc omnes inferiores ordines
comprehenduntur.
Sed ordines habent quod sint sacramenta ex relatione ad maximum sacramentorum; et ideo secundum hoc
numerus ordinum accipi debet.
RA2
Ad secundum dicendum, quod in primitiva ecclesia propter paucitatem ministrorum omnia inferiora ministeria
diaconis committebantur, ut patet per dionysium, ubi dicit: ministrorum alii stant ad portas templi clausas; alii
aliud quid proprii ordinis operantur; alii cum sacerdotibus proponunt super altare sacrum panem, et benedictionis
calicem. Nihilominus erant omnes praedictae potestates, sed implicite in una diaconi potestate. Sed postea
ampliatus est cultus divinus; et ecclesia quod implicite habebat in uno ordine, explicite tradidit in diversis; et
secundum hoc dicit Magister in littera, quod ecclesia alios ordines sibi instituit.
RA3
Ad tertium dicendum, quod ordines ordinantur principaliter ad sacramentum eucharistiae, ad alia autem per
consequens; quia etiam alia sacramenta ab eo quod in hoc sacramento continetur, derivantur; unde non oportet
quod distinguantur ordines secundum sacramenta.
RA4
Ad quartum dicendum, quod Angeli differunt specie; et propter hoc in eis potest esse diversus modus accipiendi
divina; et ideo etiam diversae hierarchiae in eis distinguuntur: sed in hominibus est tantum una hierarchia,
propter unum modum accipiendi divina qui consequitur humanam speciem, scilicet per similitudines rerum
sensibilium; et ideo distinctio ordinum in Angelis non potest esse per comparationem ad aliquod sacramentum,
sicut est apud nos: sed solum per comparationem ad hierarchicas actiones quas in inferiores exercet quilibet ordo
in eis: et secundum hoc nostri ordines eis respondent, quia in nostra hierarchia sunt tres ordines, secundum
hierarchicas actiones distincti, sicut in qualibet hierarchia una Angelorum.
1867

