causam principalem, scilicet divinam virtutem, cui obediunt omnia; vox Archangeli ad ministerium Angelorum;
sed tuba ad operationem hominis Christi; haec enim tria in resurrectione operabuntur.
Unde rationabiliter putari potest, peccata hic per poenitentiam tecta et deleta, illic etiam tegi aliis. Sustinendo
Magistrum potest dici, quod peccata justorum non venient in notitiam ut peccata, sed ut dimissa; sic enim
considerationi cujuslibet occurrent. Unde ex hoc non sequitur confusio, sed gloria. Dicuntur autem tegi,
inquantum Deus ea non videt ad puniendum, sicut exponit Glossa super illud Psal. 31: beati quorum remissae
sunt iniquitates etc..
Contra vero scribens ad Marcellam Hieronymus testari videtur. Quidam dicunt quod Hieronymus non dixit hoc
asserendo, sed opinionem cujusdam Graeci recitando.
|*IN_IV_SENTENTIARUM
|+d44.q1 Distinctio 44, Quaestio 1
|a0 Prologus
Postquam determinavit Magister de conditionibus resurrectionis, hic determinat de conditionibus resurgentium;
et dividitur in partes duas: in prima parte determinat de conditionibus resurgentium qui ad perfectionem humanae
naturae pervenerunt; in secunda de conditionibus illorum qui in praesenti vita praedicta perfectione caruerunt,
scilicet de abortivis fetibus, ibi: illud etiam investigare oportet etc.. Prima in duas: in prima determinat
conditiones resurgentium beatorum; in secunda conditiones malorum, ibi: de reprobis autem quaeri solet etc..
Prima in tres: in prima determinat resurgentium aetatem, et staturam; in secunda corporum integritatem, ibi: non
enim perit Deo terrena materies; in tertia eorum gloriam, ibi: hoc autem in corporibus sanctorum intelligendum
est.
De reprobis autem quaeri solet, an cum deformitatibus hic habitis resurgant. Hic determinat conditiones
reproborum: et primo quantum ad reprobationem naturae; secundo quantum ad passionem poenae, ibi: si vero
quaeritur de corporibus malorum quomodo in igne ardeant et non consumantur, Augustinus variis exemplis
astruit. Et circa hoc duo facit: primo ostendit quomodo corpora reproborum poterunt poenam pati; secundo
ostendit idem de spiritibus damnatorum, ibi: quaeri etiam solet, an Daemones corporali igne ardeant. Et circa hoc
duo facit: primo ostendit quomodo spiritus Daemonum sunt passibiles ab igne corporali; secundo ostendit idem
de spiritibus damnatorum, ibi: cum autem constet animas igne materiali in corporibus cruciandas, quaeri solet
etc..
Hic est triplex quaestio circa conditionem resurgentium.
Prima de his quae communiter ad bonos et malos pertinent. Secunda de his quae pertinent tantum ad bonos.
Tertia de his quae spectant tantum ad malos.
Circa primum quaeruntur tria: 1 de identitate resurgentium; 2 de integritate corporum; 3 de qualitate ipsorum.
|a1 Articulus 1: Utrum idem corpus anima resumat in resurrectione.
Articulus 1A
AG1
Ad primum sic proceditur. Videtur quod non idem corpus anima resumat in resurrectione. 1 corinth. 15, 37: non
corpus quod futurum est seminas, sed nudum granum. Sed apostolus ibi comparat mortem seminationi, et
resurrectionem pullulationi.
Ergo non idem corpus quod per mortem deponitur, in resurrectione resumitur.
AG2
Praeterea, cuilibet formae aptatur materia secundum suam conditionem, et similiter cuilibet agenti instrumentum.
Sed corpus comparatur ad animam sicut materia ad formam, et instrumentum ad agentem. Cum ergo anima in
resurrectione non sit ejusdem conditionis sicut modo est; quia vel transferetur totaliter in caelestem vitam, cui
inhaesit vivens in mundo; vel deprimetur in brutalem, si brutaliter vixit in hoc mundo: videtur quod non resumet
idem corpus, sed vel caeleste, vel brutale.
AG3
Praeterea, corpus humanum usque ad elementa post mortem resolvitur, ut supra dictum est.
Sed illae partes elementorum in quas corpus humanum resolutum est, non conveniunt cum corpore humano quod
in ea resolutum est, nisi in materia prima, quomodo quaelibet aliae elementorum partes cum praedicto corpore
conveniunt. Si autem ex aliis partibus elementorum corpus formaretur, non diceretur idem numero. Ergo nec si
ex illis partibus reparetur, corpus erit numero idem.
AG4
Praeterea, impossibile est esse idem numero cujus partes essentiales sunt aliae numero. Sed forma mixti, quae est
pars essentialis corporis humani, sicut forma ejus, non poterit eadem resumi.

2069

