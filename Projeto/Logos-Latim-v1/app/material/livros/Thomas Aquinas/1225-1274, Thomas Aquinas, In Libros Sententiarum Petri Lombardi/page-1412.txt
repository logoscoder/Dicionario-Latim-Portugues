non configuratis secundum statum fidei. Et sicut hic ponitur genus proximum, ita finis proximus, et subjectum
proximum, et efficiens appropriatum: in quo excedit praedictam definitionem haec definitio, inquantum per
causas magis proximas datur.
RA1
Ad primum ergo dicendum, quod character non est signum tantum ut distinctionis nota, sed ut distinctionem
causans, sicut et alia sacramentalia signa; et ideo eo indigetur ad distinctionem faciendam.
RA2
Ad secundum dicendum, quod istud distinctionis signum est et propter ipsum hominem qui suscipit, qui eo
accipit distinctum posse ab aliis; et propter alios homines qui eum admittunt ad spirituales actiones, ex
consignatione sacramentali exteriori interiorem perpendentes; et quo ad Deum, qui ejus actionibus spiritualibus
efficaciam praebet.
RA3
Ad tertium dicendum, quod configuratio ista attenditur ad Deum secundum participationem divinae potestatis,
quae non est neque per gratiam virtutum, neque per naturam.
RA4
Ad quartum dicendum, quod fides hominis nota est, caritas autem incerta. Nihil enim est alicui certius sua fide,
ut Augustinus dicit; sed an habeat caritatem non est alicui certum, et ideo distinctio data magis respicit fidem
quam caritatem vel alias virtutes. Vel dicendum, quod ista distinctio praecipue attenditur quantum ad
operationes, et receptiones, quae sunt in sacramentis, in quibus maxime operatur fides.
RA5
Ad quintum dicendum, quod fides sufficienter distinguit fideles ab infidelibus quantum ad actus fidei, non tamen
quantum ad actus spirituales qui competunt fidelibus, quia ad hoc oportet quod spiritualis potentia addatur.
|a3 Articulus 3: Utrum character sit in essentia animae quasi in subjecto.
Articulus 3A
AG1
Ad tertium sic proceditur. Videtur quod character sit in essentia animae quasi in subjecto.
Dispositio enim et habitus sunt in eodem subjecto.
Sed character disponit ad habitum gratiae. Cum ergo gratia sit in essentia animae sicut in subjecto, videtur quod
etiam character.
AG2
Praeterea, nihil est subjectum potentiae animae nisi essentia animae. Sed character, ut dictum est, est quaedam
spiritualis potentia. Ergo est in essentia animae sicut in subjecto.
SC1
Sed contra, character configurat trinitatem creatam increatae, ut patet ex definitione supra posita.
Sed trinitas increata consistit in potentiis, unitas autem in essentia, ut in 1 Lib., dist. 3, dictum est.
Ergo character non est in essentia animae.
CO
Respondeo dicendum ad primam quaestionem, quod natura proportionaliter spiritualitati substernitur, sicut
perfectibile perfectioni. Unde sicut gratia, quae est spiritualis vitae principium, est in essentia animae sicut in
subjecto; ita et character, qui est spiritualis potentia, est sicut in subjecto in naturali potentia animae, et non in
essentia animae, ut quidam dicunt, nisi mediante potentia animae.
RA1
Ad primum ergo dicendum, quod dispositionem esse in eodem cum eo ad quod disponit, non est necesse, nisi
quando dispositio postea fit perfectio, sicut scientia quae prius fuit dispositio, postea fit habitus; et ideo scientia
dispositio et scientia habitus sunt in eodem subjecto proximo. Non autem hoc oportet quando dispositio et
perfectio differunt per essentiam; sed possunt esse in diversis subjectis; et praecipue quando illa diversa habent
ordinem ad invicem; sicut operatio sensibilis est dispositio ad intelligibilem operationem, et similiter character
est dispositio ad gratiam.
RA2
Ad secundum dicendum, quod illa objectio procedit de potentiis naturalibus; sed potentias spirituales oportet
fundari in naturalibus.
Articulus 3B
AG1
Ulterius. Videtur quod non sit in una potentia, sed in pluribus. Quia, sicut ex praedicta definitione patet,
character est in anima rationali secundum imaginem, secundum quam etiam est configuratio hominis ad Deum.
Sed imago non consistit in una tantum potentia, sed in pluribus.
Ergo nec character.
1412

