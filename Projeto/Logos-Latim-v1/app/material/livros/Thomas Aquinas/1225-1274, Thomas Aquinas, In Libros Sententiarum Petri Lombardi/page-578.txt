ut in qualibet parte temporis esset assignare aliam partem motus, sicut est in motu locali qui solus proprie et vere
continuus est, ut in 8 physicorum Commentator dicit, et hoc satis a philosophis improbatur.
Praeterea non est possibile quod duo motus contrarii sint continui; unde cum generatio et corruptio sint contraria,
oportet inter tempus generationis et corruptionis ejusdem rei esse aliquod tempus in quo non corrumpitur nec
generatur.
Et praeterea adhuc non debet dici mortuum, sed mori.
Et ideo aliter dicendum est, quod expositio Augustini est sufficiens, ut scilicet ex hoc mortuum dicatur, quia
necessitatem mortis habet: quod enim est in futurum necessarium, etsi nondum in actu in seipso, est tamen jam
determinatum in causa sua, ut quodammodo possit dici esse. Unde et de ortu solis et luminarium, et occasu et
eclipsibus fiunt demonstrationes, ut de his quae sunt semper: quia causas determinatas habent, quas non contingit
aliquo modo deficere.
Unde dicit Augustinus 9 super genes., quod hoc modo dicitur corpus hominis post peccatum mortuum, sicut a
medicis homo infirmus desperatus propter impossibilitatem evadendi dicitur mortuus. Quod autem dicitur:
continuo nati desivimus esse, non est intelligendum quasi transmutatio corruptionis hominis sit toto tempore
vitae ejus in actu: sed vel hoc dicitur propter brevitatem vitae (quod enim parum est, quasi nihil esse videtur, ut
dicitur in 2 physic.), vel quia dies ad vitam determinati a Deo, continue labuntur.
Quod erat ei de ligno vitae. Videtur quod hoc dictum redeat in fabulas antiquorum, quas Philosophus deridet et
improbat in 3 metaph., qui dicebant deos qui gustaverunt de quodam cibo, factos esse immortales, alios autem
remansisse mortales.
Sed dicendum, quod non est simile: quia illi fabulose totam causam immortalitatis cibo conferebant; Augustinus
vero non intendit quod lignum vitae esset principalis causa immortalitatis, sed quoddam immortalitatem
coadjuvans, ut dictum est.
Numquid posset non mori? ad hujus quaestionis solutionem sciendum, quod etsi praeceptum exterius non
accepisset, tamen interior ratio dictabat determinato tempore cibum sumendum esse: et ideo si cibum non
assumpsisset tam de illo ligno quam de aliis, contra legem naturalem fecisset, et ideo peccasset, et mortuus
fuisset.

|+d20.q1 Distinctio 20, Quaestio 1
|a0 Prologus
Postquam Magister determinavit de immortalitate Adae per quam esse individui perpetuum conservabatur, hic
determinat de generatione filiorum per quam species multiplicatur in individuis. Dividitur autem in partes duas:
in prima determinat ea quae pertinent ad statum generationis; in secunda ostendit in quem statum post hoc
transferendus erat, ibi: talis erat hominis institutio ante peccatum, secundum corporis conditionem. Prima
dividitur in duas: in prima determinat conditionem generationis ex parte generantis; in secunda determinat
qualitatem generatorum, ibi: si vero quaeritur quales, si non peccasset homo, filios genuisset...
Responderi potest, quod filios parvulos nasci oportebat propter materni uteri necessitatem. Circa primum tria
facit: primo ostendit modum generationis, quia per concubitum sine pruritu libidinis. Secundo ostendit
generationis principium, quia non in Paradiso conjuncti sunt ante peccatum ad generationem, ibi: cur ergo in
Paradiso non coierunt; tertio inquirit generationis terminum, ibi: de termino vero temporis, quo transferrentur ad
spiritualem caelestemque vitam, certum aliquid Scriptura non tradit.
Si vero quaeritur, quales, si non peccasset homo, filios genuisset etc.. Hic inquirit qualitatem generatorum, et
primo quantum ad corpus; secundo quantum ad animam, ibi: et cum de corpore humano non sit absurdum vel
inconveniens hoc existimare, quaeri solet, utrum de sensu animae et cognitione veritatis eodem modo
sentiendum sit.
Circa primum duo facit: primo determinat qualitatem natorum in primo statu; secundo movet quasdam
objectiones, ibi: ad hoc autem opponitur.
Circa primum tria facit: primo movet quaestionem; secundo ostendit eam esse dubitabilem, ex verbis Augustini,
ibi: et super hoc Augustinus ambigue loquitur; tertio determinat ipsam, consentiendo in alteram partem, ibi: sed
cum Augustinus sub assertione de his nihil tradat, non irrationabiliter quibusdam placuit primorum parentum
filios nascituros parvos.
Ad hoc autem opponitur. Hic movet objectiones contra determinata: et primo ostendendo quod comestione non
indigebant; secundo quod cibum non sumebant, quia superfluum fuisset, ibi: item opponitur. Et utriusque patet
solutio in littera.
Et cum de corpore humano non sit absurdum vel inconveniens hoc existimare, quaeri solet, utrum de sensu
animae et cognitione veritatis eodem modo sentiendum sit. Hic ostendit qualitatem natorum ex parte animae; et
circa hoc tria facit: primo movet quaestionem; secundo determinat eam, ibi: illi qui sentiunt parvulos natos in
statura corporis et usu membrorum per accessum temporis profecturos, non diffitentur eosdem in exordio
578

