Quarto, quia sacramentum etiam instrumentaliter non attingit directe ad ipsam gratiam, ut dictum est, sed
dispositive.
RA1
Ad primum ergo dicendum, quod gratia non est in sacramentis sicut in subjecto, sed sicut in causa dispositiva
instrumentali; sed intentio illa quae et virtus dicitur, est in sacramento sicut in subjecto.
RA2
Ad secundum dicendum, quod pulcherrime dictum est, gratiam contineri in sacramentis sicut in vase per
quamdam similitudinem. Sicut enim quod est in vase, non denominat vas, sed in eo conservatur, ut possit inde
accipi cum libet; ita gratia quae continetur in sacramentis, non denominat ipsa, nec qualificat ea secundum
aliquod esse completum, sed gratiam in eis accipere poterit qui eis uti voluerit.
RA3
Ad tertium dicendum, quod forma effectus quae est in agente principali vel instrumentali, non fit eadem numero
in effectu. Nec propter hoc frustra est: quia non ad hoc ordinatur ut ipsamet in effectum fluat, sed ut ab ea vel per
eam similis fiat in effectu. Causa enim efficiens non reducitur in idem numero cum forma generati, sed in idem
specie, ut patet in 2 phys..
RA4
Ad quartum dicendum, quod continere dicuntur, inquantum aliquo modo sunt causa ipsius.
Articulus 4E
AG1
Ulterius. Videtur quod gratia quae est in sacramentis, non differat ab illa quae est in virtutibus et donis. Gratia
enim quae est in sacramentis, est gratia gratum faciens, quia facit dignum vita aeterna, ut patet de baptismo. Sed
gratia gratum faciens est una tantum, quod patet ex unitate subjecti, quod est essentia animae, et ex unitate
effectus, quod est Deo acceptum facere. Ergo cum gratia quae est in virtutibus et donis, sit gratia gratum faciens,
videtur quod eadem gratia sit hic et ibi.
AG2
Praeterea, unum uni opponitur. Sed tam gratia quae est in sacramentis quam illa quae est in virtutibus, opponitur
peccato, quia utraque peccatum destruit. Ergo est una tantum gratia.
AG3
Praeterea, idem est motus in natura a termino et ad terminum. Sed gratia sacramentalis ordinatur contra
peccatum, gratia autem virtutum ad perficiendum animam, et Deo conjungendum.
Ergo est una gratia in sacramento.
SC1
Sed contra, gratia in sacramento non datur nisi ei qui non ficte accedit. Sed talis habet gratiam virtutum. Cum
ergo nulli detur quod jam habet, videtur quod gratia quam accipit in sacramento, sit alia.
SC2
Praeterea, virtutes et dona sunt connexa propter gratiam, ut in 3 Lib., dist. 36, quaest. Unic., art. 2, et 3, dictum
est, non autem sacramenta.
Ergo non est eadem gratia hic et ibi.
CO
Ad quintam quaestionem dicendum, quod, sicut in 2 Lib., 26 dist., quaest. Unic., art. 3, et 4, dictum est, gratia
gratum faciens est una, et est in essentia animae sicut in subjecto, et ab ipsa fluunt virtutes et dona ad
perficiendum potentias animae, sicut etiam potentiae fluunt ab essentia; et distinguuntur istae virtutes secundum
diversos actus, ad quos oportet potentias animae perfici.
Similiter etiam a gratia illa quae est in essentia animae, effluit aliquid ad reparandum defectus qui ex peccato
inciderunt; et hoc diversificatur secundum diversitatem defectuum. Sed quia hujusmodi defectus non sunt ita noti
sicut actus ad quos virtutes perficiunt; ideo hic effectus ad reparandum defectum non habet speciale nomen, sicut
virtus, sed retinet nomen suae causae, et dicitur gratia sacramentalis, ad quam directe sacramenta ordinantur:
quae quidem non potest esse sine gratia quae respicit essentiam animae, sicut nec virtus.
Sed tamen gratia quae est in essentia animae, non potest esse sine virtutibus; et ideo virtutes in ea habent
connexionem. Potest autem esse sine gratia sacramentali; et ideo gratiae sacramentales connexionem non habent.
Et ita patet quod gratia quam sacramentum directe continet, differt a gratia quae est in virtutibus, et donis;
quamvis etiam illam gratiam per quamdam continuationem contineant.
RA1
Ad primum ergo dicendum, quod gratia gratum faciens, prout est in essentia animae, est una, sed secundum quod
fluit ad defectus potentiarum tollendos, et potentias perficiendas multiplicatur.
RA2
Ad secundum dicendum, quod gratia virtutum opponitur peccato, secundum quod peccatum continet
inordinationem actus; sed gratia sacramentalis opponitur ei secundum quod vulnerat naturale bonum
potentiarum.
1360

