determinat eam, ibi: his autem auctoritatibus in nullo reluctantes, dicimus, hominem illum, inquantum homo est,
esse coepisse.
Solet etiam quaeri, utrum alium hominem...
Deus assumere potuerit. Hic prosequitur de defectibus qui pertinent ad humanam naturam tantum; et dividitur in
duas partes: primo inquirit de defectu culpae; secundo de defectu naturae, qui est sexus femineus, ibi: solet etiam
quaeri, quamvis curiose, a nonnullis, si Deus humanam naturam potuit assumere secundum muliebrem sexum.
Circa primum duo facit: primo quaerit de defectu culpae quantum ad originem, scilicet utrum aliunde quam de
peccatoribus carnem assumere potuisset; secundo de defectu culpae quantum ad actum, utrum scilicet peccare
potuisset, ibi: ideo non immerito quaeritur utrum homo ille potuerit peccare.
Et circa hoc tria facit: primo movet quaestionem; secundo determinat, ibi: hic distinctione opus est; tertio objicit
contra determinationem, ibi: quidam tamen probare conantur eam, etiam unitam verbo, posse peccare: et primo
objicit per rationem; secundo per auctoritatem, ibi: inducunt quoque auctoritatem ad probandum idem, et
utrumque solvit, ut patet in littera.
Solet etiam quaeri, quamvis curiose, a nonnullis, si Deus humanam naturam potuit assumere secundum
muliebrem sexum. Hic inquirit de defectu naturae, qui est sexus femineus: et primo movet quaestionem; secundo
solvit, ibi: quidam arbitrantur eum potuisse assumere hominem in femineo sexu.
Hic quaeruntur tria. Primo de inceptione. Secundo de potentia peccandi. Tertio de congruitate assumptionis
respectu sexus feminei. De congruitate tamen assumptionis respectu generis Adae, dist. 2, qu. 1, art. 2, dictum
est.
Circa primum quaeruntur duo: 1 utrum iste homo, demonstrato Christo, incepit esse; 2 utrum incepit esse Deus.
|a1 Articulus 1: Utrum haec sit vera: iste homo incepit esse.
AG1
Ad primum sic proceditur. Videtur, quod haec sit vera: iste homo incepit esse. Omne enim quod non semper fuit,
et est, incepit esse. Sed sicut dicit Augustinus in littera, mediator Dei et hominum, homo Christus, non fuit prius
quam mundus esset. Ergo incepit esse.
AG2
Praeterea, iste demonstrat suppositum utriusque naturae, divinae scilicet et humanae. Sed ratione divinae naturae
potest dici: iste homo semper fuit. Ergo cum incipere conveniat humanae naturae, sicut etiam esse ab aeterno
divinae, ratione humanae naturae potest dici: iste homo incepit esse.
AG3
Praeterea, antequam mundus fieret, erat verum dicere: nullus homo est. Ergo haec erat falsa: aliquis homo est,
vel iste homo est. Nunc autem est vera. Ergo iste homo coepit esse.
AG4
Praeterea, quod incepit esse in aliqua specie, incepit esse simpliciter. Sed iste homo incepit esse in specie
humana. Ergo incepit esse simpliciter.
AG5
Praeterea, nasci temporaliter, est mutari de non esse in esse. Sed iste homo est natus in tempore.
Ergo est mutatus de non esse in esse. Sed omne tale incepit esse. Ergo iste homo incepit esse.
AG6
Praeterea, iste homo supponit personam compositam.
Sed persona composita non fuit ab aeterno: quia quando non est compositio, non potest esse aliquod
compositum. Ergo iste homo non fuit semper; ergo incepit esse.
AG7
Sed contra, nullum aeternum incepit esse. Sed iste homo supponit suppositum aeternum. Ergo non incepit esse.
AG8
Praeterea, omne quod incepit esse, est creatura.
Sed iste homo non est creatura, ut dictum est supra, dist. 11, art. 3. Ergo iste homo non incepit esse.
AG9
Praeterea, joan. 8, 58, dicit ille homo de quo loquimur: antequam Abraham fieret, ego sum; et simili ratione
potuisset vere dicere: antequam mundus fieret, ego sum. Sed nullum tale incepit esse.
Ergo iste homo non incepit esse.
CO
Respondeo dicendum, quod quidam distinguunt istam: iste homo incepit esse, ex hoc quod pronomen iste potest
demonstrare personam verbi, vel singulare hominis: et primo modo est falsa, secundo modo vera. Sed cum
dicitur: iste homo, hoc pronomen iste non potest demonstrare nisi id quod supponitur per hoc nomen homo.
Suppositum autem per hoc nomen homo non est aliud quam persona verbi secundum secundam opinionem; unde
secundum eam non potest stare: quia quamvis ponat in Christo esse aliquid singulare praeter personam verbi,
scilicet humanam naturam; tamen illud singulare non supponitur per hoc nomen homo, nec praedicatur de
Christo, sicut 6 dist., qu. 1, art. 1, dictum est; et ideo patet quod ista distinctio est secundum primam opinionem
961

