Illud enim quod definitur, oportet aliquid esse: quia quaestio an est praecedit quaestionem quid est; et iterum
omne quod definitur, essentiam habet, cum definitio essentiam rei significet. Sed secundum Augustinum,
peccatum nihil est, et nihil fiunt homines cum peccant.
Ergo definiri non potest.
AG2
Praeterea, definitio debet converti cum definito.
Sed definitiones hic datae de peccato, non conveniunt omni peccato, ut in littera dicitur. Ergo inconvenienter
assignatae sunt.
AG3
Praeterea, in definitione superioris non debet poni inferius. Sed concupitum vel dictum vel factum est inferius
quam peccatum: quia omne factum contra legem Dei est peccatum, sed non convertitur. Ergo inconvenienter
assignatur descriptio ex posterioribus secundum naturam.
AG4
Praeterea, speciali virtuti speciale peccatum opponitur. Sed justitia est quaedam virtus specialis.
Ergo peccatum non debet definiri universaliter sumptum per oppositionem ad justitiam.
AG5
Praeterea, obedientia est quaedam specialis virtus. Sed obedientiae opponitur inobedientia. Ergo et inobedientia
erit speciale peccatum. Cum ergo species in definitione generis poni non debeat, videtur quod inconvenienter
peccatum universaliter sumptum, per inobedientiam definiatur.
CO
Respondeo, quod, sicut dictum est, peccatum dicit malum quod in operatione consistit; unde ad rationem peccati
duo concurrunt, scilicet actus, et ipse defectus, ex quo ratio mali incidit. Defectus autem ille qui causat rationem
mali in peccato, ut dictum est, est defectus rectitudinis in actu, per quam dirigebatur in finem.
Finis autem rationalis naturae ultimus quem praecipue theologus considerat, est ipsa beatitudo aeterna, ad quem
finem lex divina nos dirigit sicut instruens, et justitia sicut in illum inclinans; et ideo peccatum tripliciter hic
describitur. In prima enim descriptione tangitur substantia actus in ordine ad instrumenta quibus actus
exercentur, cum dicitur: dictum, vel factum, vel concupitum, et tangitur privatio illius dirigentis quod instruendo
dirigit, scilicet legis, cum dicitur, quod fit contra Domini legem. In secunda autem descriptione tangitur
substantia actus ex parte objecti, in hoc quod dicitur: voluntas retinendi, vel consequendi, et privatio illius
dirigentis quod in finem inclinat per modum habitus, in hoc quod dicit: quod justitia vetat. In tertia autem
descriptione tangitur illud quod est formale in peccato, ex quo rationem mali habet, scilicet privatio dirigentis in
finem, in hoc quod dicitur, praevaricatio legis divinae, et deordinatio ab ipso fine, in hoc quod dicitur, caelestium
inobedientia praeceptorum.
RA1
Ad primum ergo dicendum, quod secundum quod aliqua habent esse, possunt definiri, ut in 7 metaph. Dicitur;
unde quia ens per prius de substantia dicitur, quae perfecte rationem entis habet, ideo nil perfecte definitur nisi
substantia: accidentia autem, sicut incomplete rationem entis participant, ita et definitionem absolutam non
habent: quia in definitionibus eorum ponitur aliquid quod est extra genus eorum, scilicet subjectum ipsorum.
Similiter etiam cum ens quodammodo dicatur de privationibus et negationibus, ut in 4 metaph. Dicitur, earum
etiam potest esse aliquis modus definitionis incompletissimus, qui est quasi exponens nominis significationem,
non essentiam indicans, quam nullam habet: non autem ita quod peccatum omnino sit privatio et negatio; sed
quantum ad id solum ex quo formaliter rationem mali habet: et ideo ex parte illa definitur per privationem, ut
patet ex omnibus descriptionibus in littera positis.
RA2
Ad secundum dicendum, quod peccatum non dicitur univoce de omnibus generibus peccatorum, sed per prius de
peccato actuali mortali, a quo peccatum veniale deficit ex hoc quod non omnino a fine deordinat. Sed aliquo
modo a fine retardat, ordine ad finem salvato; unde deficit ex parte illa ex qua peccatum formaliter rationem mali
habet.
Originale autem deficit ab eo ex parte ipsius substantiae actus: actuale enim mortale est voluntarium voluntate
propria illius in quo est; sed originale est voluntarium voluntate alterius; unde deficit ex parte illa ex qua
peccatum habet rationem culpae. Et ideo non oportet quod definitio peccati in genere conveniat nisi illi peccato
in quo perfecte ratio generis invenitur. Potest autem et definitio peccati in genere eis secundum quid convenire,
sicut et ratio generis in eis per posterius invenitur.
RA3
Ad tertium dicendum, quod sicut aliquando utimur non veris differentiis loco verarum, propter earum
occultationem, ut in 1 post. Dicitur; ita etiam loco veri generis potest poni aliquid per quod genus magis
innotescat: et sic Augustinus intendens magis plane quam artificialiter loqui, genus peccati, quod est operatio,
per istam circumlocutionem dictum vel factum vel concupitum significavit.
RA4

724

