|a1 Articulus 1: Utrum inseparabilitas uxoris sit de lege naturae.
AG1
Ad primum sic proceditur. Videtur quod inseparabilitas uxoris non sit de lege naturae. Lex enim naturae
communis est apud omnes. Sed nulla lege praeter legem Christi fuit prohibitum uxorem dimittere. Ergo
inseparabilitas uxoris non est de lege naturae.
AG2
Praeterea, sacramenta non sunt de lege naturae. Sed inseparabilitas matrimonii pertinet ad bonum sacramenti.
Ergo non est de lege naturae.
AG3
Praeterea, conjunctio viri et feminae in matrimonio ordinatur principaliter ad prolis generationem et educationem
et instructionem, ut dictum est. Sed haec omnia aliquo certo tempore consummantur.
Ergo post illud tempus licet uxorem dimittere sine aliquo praejudicio legis naturae.
AG4
Praeterea, ex matrimonio quaeritur principaliter bonum prolis. Sed inseparabilitas matrimonii est contra bonum
prolis; quia, ut tradunt Philosophi, aliquis vir non potest ex aliqua femina prolem accipere, qui tamen ex alia
concipere posset, et quae etiam ex alio viro impraegnaretur.
Ergo inseparabilitas matrimonii magis est contra legem naturae quam de lege naturae.
SC1
Sed contra, illud praecipue est de lege naturae quod natura bene instituta accepit in suo principio.
Sed inseparabilitas matrimonii est hujusmodi, ut patet Matth. 19. Ergo est de lege naturae.
SC2
Praeterea, de lege naturae est quod homo Deo non contrarietur. Sed homo quodammodo Deo contrarius esset, si
separaret quos Deus conjunxit. Cum ergo ex hoc habeatur inseparabilitas matrimonii, Matth. 19, videtur quod sit
de lege naturae.
CO
Respondeo dicendum, quod matrimonium ex intentione naturae ordinatur ad educationem prolis non solum per
aliquod tempus, sed per totam vitam prolis. Unde de lege naturae est quod parentes filiis thesaurizent, et filii
parentum heredes sint; et ideo, cum proles sit commune bonum viri et uxoris, oportet eorum societatem perpetuo
permanere indivisam secundum legis naturae dictamen; et sic inseparabilitas matrimonii est de lege naturae.
RA1
Ad primum ergo dicendum, quod sola lex Christi ad perfectum humanum genus adduxit, reducens in statum
novitatis naturae; unde et in lege Moysi et in legibus humanis non potuit totum auferri quod contra legem naturae
erat: hoc enim soli legi spiritus et vitae reservatum est.
RA2
Ad secundum dicendum, quod inseparabilitas competit matrimonio secundum quod est signum perpetuae
conjunctionis Christi et ecclesiae, et secundum quod est in officium naturae ad bonum prolis ordinatum, ut
dictum est. Sed quia separatio matrimonii magis directe repugnat significationi quam prolis bono, cui ex
consequenti repugnat, ut dictum est; inseparabilitas matrimonii magis in bono sacramenti intelligitur quam in
bono prolis, quamvis in utroque intelligi possit; et secundum quod pertinet ad bonum prolis erit de lege naturae;
non autem secundum quod pertinet ad bonum sacramenti.
RA3
Ad tertium patet solutio ex dictis.
RA4
Ad quartum dicendum, quod matrimonium principaliter ordinatur ad bonum commune ratione principalis finis,
qui est bonum prolis; quamvis etiam ratione finis secundarii ordinetur ad bonum matrimonium contrahentis,
prout per se est in remedium concupiscentiae. Et ideo in legibus matrimonii magis attenditur quid omnibus
expediat quam quid uni competere possit. Quamvis ergo matrimonii inseparabilitas impediat bonum prolis in
aliquo homine, tamen est conveniens ad bonum prolis simpliciter; et propter hoc ratio non sequitur.
|a2 Articulus 2: Utrum licitum esse possit per dispensationem uxorem dimittere.
Articulus 2A
AG1
Ad secundum sic proceditur. Videtur quod uxorem dimittere licitum per dispensationem esse non potuerit. Illud
enim quod est in matrimonio contra bonum prolis, est contra prima praecepta legis naturae, quae indispensabilia
sunt. Sed dimissio uxoris est hujusmodi, ut ex dictis patet. Ergo etc..
AG2
Praeterea, concubina differt praecipue ab uxore in hoc quod non est inseparabiliter juncta.
Sed habere concubinas fuit indispensabile. Ergo et dimittere uxorem.
1955

