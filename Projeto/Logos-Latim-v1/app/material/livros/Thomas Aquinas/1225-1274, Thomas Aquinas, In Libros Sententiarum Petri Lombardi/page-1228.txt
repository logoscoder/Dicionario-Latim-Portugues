Sed contra, quaelibet pars posita in definitione, facit differre secundum speciem. Sed infusio ponitur in
definitione virtutis ab Augustino, secundum quam Deus in nobis operatur sine nobis. Ergo infusa differt specie
ab acquisita.
SC2
Praeterea, duae formae ejusdem speciei non possunt esse in uno subjecto. Sed virtus infusa est simul cum virtute
acquisita, ut patet in adulto qui habens virtutem acquisitam ad baptismum accedit, qui non minus recipit de
infusis quam puer.
Ergo virtus acquisita et infusa differunt specie.
CO
Ad quartam quaestionem dicendum, quod virtutes acquisitae et infusae differunt specie, scilicet fortitudo a
fortitudine, et temperantia a temperantia, et sic de aliis: quia, ut dictum est, fines sunt sicut principia in
operativis. Si autem esset aliqua scientia quae non posset reduci ad principia naturaliter cognita, non esset
ejusdem speciei cum aliis scientiis, nec univoce scientia diceretur. Unde cum fines virtutum infusarum non
praeexistant in seminariis naturalibus virtutum, sed naturam humanam excedant; oportet quod virtutes infusae a
virtutibus acquisitis, quae ab illis seminariis procedunt, differant specie. Unde et in alia vita hominem perficiunt,
acquisitae quidem in vita civili, infusae in vita spirituali, quae est ex gratia, secundum quam homo virtuosus est
membrum ecclesiae.
RA1
Ad primum igitur dicendum, quod effectus proportionatus agenti differt specie secundum diversitatem agentis:
unde animalia generata ex semine et ex putrefactione non sunt ejusdem speciei. Virtus autem divina, quamvis
possit super omnes effectus, et in infinitum eos excedat, tamen aliqui effectus sunt qui non possunt esse nisi ex
virtute divina; et tales effectus non sunt proportionati aliis.
Unde tales effectus differunt specie ab illis effectibus qui etiam ab aliis causis produci possunt, quamvis et divina
virtus illos possit producere.
RA2
Ad secundum dicendum, quod quamvis sit idem actus virtutis acquisitae et infusae materialiter, non tamen est
idem actus formaliter: quia per virtutem acquisitam collimitantur circumstantiae secundum proportionem ad
bonum civile, sed per virtutem infusam secundum proportionem ad bonum aeternae gloriae: unde etiam aliquid
superfluum secundum virtutem civilem est moderatum secundum virtutem infusam, sicut quod homo jejunet, et
se voluntarie morti offerat propter defensionem fidei.
RA3
Ad tertium dicendum, quod penes hoc quod est esse meritorium, non differunt specie, nisi inquantum virtutes
acquisitae sunt magis propinquae ad meritum propter finem ad quem ordinantur.
RA4
Ad quartum dicendum, quod quamvis finis ultimus non faciat identitatem in specie, facit tamen diversitatem,
sicut generis diversitas facit diversitatem in specie. Tamen sciendum, quod relatio actualis ad remotum finem
non facit praedictam differentiam, sed originalis relatio ad ipsum, secundum scilicet quod ex diversitate finis fit
diversa proportio in actu et habitu.
|a3 Articulus 3: Utrum virtutes morales consistant in medio.
Articulus 3A
AG1
Ad tertium sic proceditur. Videtur quod virtutes morales non consistant in medio. In nullo enim indivisibili est
accipere medium et extrema.
Sed passiones et operationes, circa quas sunt virtutes morales, sunt indivisibiles. Ergo non sunt in medio.
AG2
Praeterea, medium aequaliter distat ab extremis.
Sed quaedam virtutes plus appropinquant uni extremo quam alteri, sicut fortis plus assimilatur audaci quam
timido, ut dicit Philosophus in 3 ethic..
Ergo virtutes morales non sunt in medio.
AG3
Praeterea, non est idem medium et extremum.
Sed virtus est extremum, quia est ultimum potentiae, ut dicitur in 1 caeli et mundi.
Ergo non est in medio.
AG4
Praeterea, quandocumque bonum consistit in medio, malum consistit in extremo, ad minus uno; sicut in castitate
quantumcumque homo abstineat a venereis, non peccat: similiter et in magnanimitate, quae est extremum in
magnitudine, inquantum ad maxima tendit: similiter etiam in veritate, quia non potest homo nimis verum dicere.
Ergo videtur quod bonum virtutis non consistat in medio.
1228

