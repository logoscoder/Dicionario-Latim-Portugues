Praeterea, gustare ad affectum pertinet, sicut videre ad intellectum. Sed Gregorius dicit, quod contemplativa vita
sapore intimo venturam jam requiem degustat. Ergo contemplativa vita non consistit tantum in cognitione.
CO
Respondeo dicendum ad primam quaestionem, quod vita, secundum quod nunc loquimur, consistit in operatione
cui aliquis principaliter mancipatur: cujus ratione omnia quae impedire possunt, dimittit; quae autem adjuvant,
quaerit et prosequitur. Hoc autem non potest esse nisi per voluntatem, cujus est inter opera humana unum prae
aliis acceptare, quidquid sit illud. Voluntas autem cum sit motor omnium potentiarum animae, oportet quod ad
objecta et actus omnium potentiarum se habeat, prout habent rationem boni: quia unusquisque actus debitus
cujuscumque potentiae est bonum ejus. Et ideo vita contemplativa consistit in actu cognitivae virtutis
praeacceptatae per affectivam. Sed cum operatio sit quodammodo media inter operantem et objectum, velut
perfectio ipsius operantis, et perfecta per objectum, a quo speciem recipit; ex duplici parte potest operatio
cognitivae affectari. Uno modo inquantum est perfectio cognoscentis; et talis affectatio operationis cognitivae
procedit ex amore sui: et sic erat affectio in vita contemplativa Philosophorum. Alio modo inquantum terminatur
ad objectum; et sic contemplationis desiderium procedit ex amore objecti: quia ubi amor, ibi oculus; et Matth. 6,
21: ubi est thesaurus tuus, ibi est et cor tuum; et sic habet affectionem vita contemplativa sanctorum, de qua
loquimur.
Sed tamen contemplatio essentialiter in actu cognitivae consistit, praeexigens caritatem ratione praedicta; unde
Gregorius dicit super Ezech.: contemplativae vitae est caritatem Dei et proximi tota mente retinere, ab exteriori
actione quiescere; ita ut nil jam agere libeat, sed calcatis curis omnibus, ad videndam faciem sui creatoris animus
inardescat.
RA1
Ad primum igitur dicendum, quod finis contemplationis, inquantum contemplatio, est veritas tantum; sed
secundum quod contemplatio accipit rationem vitae, sic induit rationem affectati et boni, ut dictum est.
RA2
Ad secundum dicendum, quod voluntas non solum est motiva quantum ad exteriores motus qui vacationi
repugnant, sed etiam motuum interiorum, etiam ipsius intellectus: qui quidem motus aequivoce dicuntur, ut patet
in 3 de anima; sunt enim actus perfecti; et ideo magis assimilantur quieti quam motui: et propter hoc qui operatur
secundum intellectum, vacare dicitur ab exteriorum actione, ut patet in praedicta auctoritate.
RA3
Ad tertium dicendum, quod habitus contemplativae, quamvis sint in parte cognitiva, tamen possunt eorum actus
a voluntate imperari vel acceptari; et sic in eis vita contemplativa consistit.
Articulus 2B
AG1
Ulterius. Videtur quod consistat in operatione rationis. Vita enim contemplativa est vita humana. Sed humana
vita est secundum operationem humanam. Cum ergo operatio humana sit secundum rationem, a qua dicitur
homo, videtur quod vita contemplativa consistat in operatione rationis principaliter.
AG2
Praeterea, vita contemplativa praecipue consistit in cognitione divinorum. Sed invisibilia Dei per ea quae facta
sunt cognoscuntur, Roman. 1; cognoscere autem ex aliquibus alia, rationis est.
Ergo vita contemplativa praecipue consistit in operatione rationis.
AG3
Praeterea, Richardus de sancto victore dicit in libro de contemplatione: contemplationis nostrae volatus
multiformiter variatur; nunc de inferioribus ad summa ascendit, nunc de superioribus ad ima descendit; et nunc
de parte ad totum, nunc de toto ad partem discurrit; nunc a majori, nunc a minori argumentum trahit. Sed iste
discursus videtur ad rationem pertinere. Ergo vita contemplativa principaliter in actu rationis consistit.
SC1
Sed contra, bernardus in libro 2 de consideratione dicit, quod contemplatio in hoc distat a consideratione, quia
consideratio ad inquisitionem magis se habet, contemplatio autem est verus certusque animi intuitus. Sed intueri
est intellectus, inquirere autem rationis. Ergo contemplativa vita non consistit in actu rationis, sed intellectus.
SC2
Praeterea, secundum Philosophum in 10 ethic., secundum vitam contemplativam communicamus cum Deo. Non
autem communicamus cum eo secundum inquisitionem rationis, sed magis secundum intellectus intuitum. Ergo
contemplativa vita non consistit in actu rationis, sed intellectus tantum.
CO
Ad secundam quaestionem dicendum, quod vita contemplativa consistit in illa operatione quam homo prae aliis
acceptat; unde habet rationem finis respectu aliarum humanarum operationum, quia aliae propter ipsam
exercentur. Inquisitio autem rationis sicut a simplici intuitu intellectus progreditur (quia ex principiis quae quis
intellectu tenet, ad inquisitionem procedit), ita etiam ad intellectus certitudinem terminatur, dum conclusiones
inventae in principia resolvuntur, in quibus certitudinem habent. Et ideo vita contemplativa principaliter in
1288

