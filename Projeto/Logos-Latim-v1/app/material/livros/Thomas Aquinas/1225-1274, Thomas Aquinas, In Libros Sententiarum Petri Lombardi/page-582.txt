Praeterea, omnium animalium nobilissimum est homo. Sed quorumdam animalium filii naturaliter statim nati
officia membrorum habent. Ergo defectus qui in pueris nunc videtur accidere, non est naturalis, sed ex peccato
inductus: ergo ante peccatum non fuisset.
SC1
Sed contra, omnis virtus naturalis, multiplicata materia, roboratur secundum debitam proportionem, quia in
majori quantitate major est virtus. Sed pueros oportebat parvulos nasci propter materni uteri necessitatem, ut in
littera dicitur. Ergo oportuit ut eorum virtus motiva, quae materialis est, imperfecta esset.
SC2
Praeterea, in pueris oportet expectari tempus ad generandum, quousque completur tempus augmenti: quamdiu
enim est augmentum in suo vigore, sicut in duobus primis septenniis, generativa opus suum non habet: tum quia
digestio completa non est, ut semen debito modo maturari possit: tum etiam quia quod residuum est ab opere
nutritivae, cedit in usum augmentativae. Sed sicut generativae deserviunt quaedam membra, ita et aliis animae
viribus. Ergo et per eamdem rationem nec aliorum membrorum usum habuissent, ad quorum actus exigitur
aliquorum membrorum fortificatio et completio.
CO
Respondeo dicendum, quod in hominis vita est quaedam circulatio, eo quod a defectu incipit, in statum debitae
perfectionis deveniens, ex quo iterum in defectum terminatur; unde et principium hominis quidam defectus
consequuntur in pueritia, et similiter finem in senectute. Homo autem ante peccatum etsi vitae termino caruisset,
tamen habuisset vitae principium per nativitatem; unde hos defectus qui ordinantur ad vitae terminum, ut
aegritudines et defectus seniles, non habuisset: defectus autem illos qui principium originis consequuntur, nihil
prohibet eum habuisse, ut Magister in littera dicit: nec hoc fuisset ei in poenam, quia ex hoc nullum
incommodum sentiret, divina providentia eum gubernante. Quidam vero dicunt aliter, innitentes verbis Augustini
quae in littera ponuntur. Sed cum Augustinus de his nihil asserat, ut in littera dicitur, probabilius sustinebitur
illud quod naturalis cursus habet, ubi Scripturae auctoritas non repugnat.
RA1
Ad primum ergo dicendum, quod quamvis mulier sit praeter intentionem naturae particularis, quae agit in hoc
semine, intendens prolem adducere in perfectam similitudinem generantis, non tamen est praeter intentionem
naturae universalis, sicut nec corruptio: quia sine femina non posset esse generatio, ut perpetuitas speciei
salvaretur: et ideo etiam per divinam providentiam ad officium generationis mulieres aliquas nasci oportebat, et
in aequali numero cum viris, ut una unius esset.
RA2
Ad secundum dicendum, quod generatio mulieris contingit, ut in 18 de animalibus dicitur, ex hoc quod semen
viri non potest vincere super materiam mulieris, ut digerat ipsam ultima digestione, et in perfectum sexum
adducat. Hujusmodi autem impotentiae causa potest esse triplex. Una est ex defectu naturalis principii agentis
cum semine; quia calor est diminutus in semine propter ejus indigestionem; unde ante tertium septennium, ut
Philosophus dicit, viri ut in pluribus feminas generant: et talis causa non multum fuisset in primo statu: quia
tempus in quo est perfecta generatio non anticiparetur.
Alia causa est ex virtute imaginativa quam sequuntur etiam virtutes corporales, sicut patet quod ad
imaginationem alicujus terribilis totum corpus concutitur et tremit: et ita videmus quod filii frequenter nascuntur
similes illis quos parentes imaginantur in actu conceptionis: sicut etiam Hieronymus narrat de quadam muliere
quae peperit filium nigrum propter hoc quod in tempore coitus vidit imaginem nigram: et talis causa generationis
feminae potuit esse in statu innocentiae, ut filii nascerentur in hoc vel in illo sexu, secundum voluntatem
parentum, et praecipue propter magnam obedientiam corporis ad animam in statu illo. Tertia causa est ex aliquo
principio extrinseco: quia parva immutatio, ut Philosophus dicit in 18 de animalibus, vel venti, vel temporis vel
hujusmodi, sexus variationem facit; unde dicit, quod expertum est apud pastores, quod quando flat ventus
septemtrionalis, concipiuntur mares, et quando flat meridionalis, concipiuntur feminae, propter abundantiam
humiditatis: et etiam si in tempore coitus aspiciant ad partem septentrionalem vel meridionalem, sequitur etiam
dicta diversitas ut frequenter: et talis causa potuit esse in statu illo.
RA3
Ad tertium dicendum, quod de limo terrae corpus primi hominis formatum est virtute divina, cujus est statim ad
perfectum adducere cum voluerit; sed propagatio filiorum fuisset per virtutem naturae, cujus non est subito
operari; et ideo per successiones temporum in ultimum perfectionis statum proles perducta fuisset.
RA4
Ad quartum dicendum, quod infirmitas carnis nunc in pueris duo complectitur: scilicet defectum usus
membrorum; et hoc congruit naturali infirmitati mentis, inquantum adhuc non pervenit ad ultimum
complementum scientiae vel virtutis; quod etiam in primo statu esse potuit: complectitur etiam quamdam
poenam in esurie et fletu, et talis infirmitas congruit infirmitati culpae; unde neutrum horum in primo statu
fuisset, scilicet nec poena nec culpa.
RA5

582

