mediatorem, prout erat causa salutis alteri, quam caritas; et propter hoc magis justificatio quae fit in sacramentis,
attribuitur fidei quam caritati.
RA2
Ad secundum dicendum, quod fides aliena non juvabat inquantum erat actus personae, sed ex parte illa qua
respiciebat objectum suum, scilicet Christum, quod erat medicina totius naturae; in quo habebat quamdam
similitudinem cum sacramentis nostris, inquantum justificabat ex objecto, quasi ex opere operato, non autem ex
opere operante.
RA3
Et per hoc patet solutio ad tertium: quia formatio et informitas fidei sunt conditiones ejus ex parte operantis, non
autem ex parte objecti; et ideo informitas fidei in parente non impediebat effectum salutis in filio; impediebat
autem in ipso, quia informitas illa proveniebat ex aliquo quod erat contrarium saluti, scilicet ex peccato mortali.
Articulus 6B
AG1
Ulterius. Videtur quod fides non suffecerit sine aliquo exteriori signo. Dicit enim Augustinus contra faustum,
quod in nullum nomen religionis, sive verum, sive falsum, poterant homines sine aliquo signo visibili adunari.
Sed per illud quo originale deletur, homines in religionem verae fidei adunantur: quia oportet hujusmodi
remedium esse intrantium. Ergo oportebat quod fieret aliquo visibili signo.
AG2
Praeterea, actus mentis potest se extendere ad natos et non natos, sed conceptos, aequaliter.
Si ergo fides sine exteriori signo sufficiebat ad deletionem originalis, videtur quod poterant etiam nondum nati
ab originali peccato per fidem mundari.
AG3
Praeterea, modo non valet fides ad salutem sine aliquo signo exteriori. Si ergo tunc valuisset, videtur quod
fuisset majoris efficaciae quam modo.
SC1
Sed contra est, quia secundum hoc non esset differentia inter parvulos et adultos, quam tamen Gregorius
assignat.
SC2
Praeterea, omnia sacramenta illius temporis habebant totam efficaciam suam ex fide. Ergo tantum faciebat fides
sine exteriori signo, quantum cum eo; et ita exteriora signa non requirebantur, ut videtur.
CO
Ad secundam quaestionem dicendum, quod circa hoc est duplex opinio.
Quidam enim dicunt, quod non sufficiebat fides sine protestatione fidei facta per aliquod exterius signum; et erat
differentia inter parvulos et adultos quantum ad hoc tantum quod parvulis sufficiebat fides aliena cum exteriori
signo ab aliis facto, sed adultis fides propria cum signo ab eis facto.
Sed quia hoc non videtur consonare cum verbis Gregorii in littera positis, ideo alii probabilius dicunt, quod
parvulis sufficiebat sola fides sine omni exteriori signo; non autem habitus fidei solum, sed motus ejus relatus ad
salutem pueri in VI cujusdam professionis interioris fidei, quicumque esset ille qui quoquo modo professionem
fidei suae ad puerum suum referret; magis tamen pertinebat hoc ad parentes, qui pueri curam habere debebant, et
per quos originale contraxerat.
RA1
Ad primum ergo dicendum secundum hoc, quod illud per quod homines tempore legis naturae in veram
religionem congregabantur, non habebat virtutem nisi ex fide; et ideo non erat necessitatis, sed pro voto
celebrabatur, ut unus alii innotesceret.
RA2
Ad secundum dicendum, quod puer adhuc in utero matris existens, quantum ad humanam cognitionem pertinet,
non habet esse distinctum a matre, et ideo per actum hominis consequi non potest nec nunc ut mundetur ab
originali per baptismum, nec tunc ut mundaretur per fidem parentum: sed divinitus mundari potest, sicut de
sanctificatis in utero apparet.
RA3
Ad tertium dicendum, quod fidei efficacia non est diminuta, cum omnia sacramenta ex fide efficaciam habeant;
sed est ei aliquid adjunctum quod necesse est observari; sicut non est minoris efficaciae lex moris in religioso
quam in saeculari; quamvis praecepta moralia sufficiant ad salutem in saeculari, sed in religioso requirantur
consilia, ad quae se ex voto obligavit.
Articulus 6C
AG1

1376

