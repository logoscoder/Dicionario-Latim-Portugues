Ad primum sic proceditur. Videtur quod ipse spiritus sanctus non procedat temporaliter vel detur. Illud enim
quod secundum se est ubique non videtur usquam secundum se procedere. Sed spiritus sanctus, cum sit Deus, est
ubique. Ergo non potest in quemquam procedere.
AG2
Si dicas, quod potest esse secundum aliquem modum in aliquo secundum quem prius non erat, adhuc habetur
propositum; quia, secundum dionysium, et auctorem lib.
De causis. Deus eodem modo se habet ad omnia, quamvis non omnia eodem modo se habeant ad ipsum. Sed iste
modus diversus in creaturis est ex diversis perfectionibus quas ex Deo consequuntur. Ergo videtur quod ex hoc
quod spiritus sanctus dicitur aliter esse in isto quam prius non fuit, non propter aliud est nisi quia aliquem
effectum consequitur iste quem prius non consequebatur: et sic tota datio vel processio refertur ad dona, et non
ad ipsum spiritum sanctum.
AG3
Item, ut dictum est, in hac dist., quaest. 1, art. 2, processio temporalis nihil secundum rem addit ex parte ipsius
procedentis ad processionem aeternam. Sed secundum processionem aeternam ipse spiritus sanctus non procedit
in aliquam creaturam.
Ergo nec secundum temporalem, quantum ex parte ipsius spiritus sancti, sed solum quantum ad dona ipsius.
AG4
Praeterea, constat quod virtus infusa non est deficientior in operibus meritoriis, quam virtus acquisita in operibus
politicis. Sed virtus acquisita sufficienter dirigit hominem in omnibus civilibus. Ergo infusa in omnibus
meritoriis. Non igitur oportet, ut videtur, quod cum virtute infusa ipse spiritus sanctus detur, sed vel solus
spiritus sanctus, vel sola virtus.
SC1
Contra, Rom. 5, 5, dicitur: caritas Dei diffusa est in cordibus nostris per spiritum sanctum, qui datus est nobis.
Ergo videtur quod utrumque detur.
SC2
Praeterea, amor habet rationem primi doni, quia in ipso omnia ex liberalitate conferuntur. Cum igitur spiritus
sanctus sit amor, videtur quod habeat rationem doni. Sed non nisi quia datur. Ergo videtur quod ipse spiritus
sanctus detur.
CO
Respondeo dicendum, quod ipsemet spiritus sanctus procedit temporali processione, vel datur, et non solum
dona ejus. Si enim consideremus processionem spiritus sancti ex parte ejus a quo procedit, non est dubium quin
secundum illum respectum ipsemet spiritus sanctus procedat. Si autem consideremus processionem secundum
respectum ad id in quo procedit, tunc, sicut dictum est, in hac dist., quaest. 1, art. 1, respectus iste in spiritu
sancto ponitur, non quia ipse realiter referatur, sed quia alterum refertur ad ipsum. Cum igitur in acceptione
donorum ipsius non solum relatio nostra terminetur ad dona, ut ipsa tantum habeamus, sed etiam ad spiritum
sanctum, quia aliter ipsum habemus quam prius; non tantum dicentur dona ipsius procedere in nos, sed etiam
ipsemet; secundum hoc enim ipse dicitur referri ad nos, secundum quod nos referimur in ipsum. Et ideo procedit
ipse in nos et dona ipsius: quia et dona ejus recipimus et per eadem ad ipsum nos aliter habemus, inquantum per
dona ejus ipsi spiritui sancto conjungimur, vel ille nobis, per donum nos sibi assimilans.
RA1
Ad primum igitur dicendum, quod cum dicitur Deus esse ubique, importatur quaedam relatio Dei ad creaturam,
quae quidem realiter non est in ipso, sed in creatura. Contingit autem ex parte creaturae istas relationes
multipliciter etiam diversificari secundum diversos effectus quibus Deo assimilatur; et inde est quod significatur
ut aliter se habens ad creaturam quam prius. Et propter hoc spiritus sanctus, qui ubique est secundum relationem
creaturae ad ipsum, potest dici de novo esse in aliquo, secundum novam relationem ipsius creaturae ad ipsum.
RA2
Ad secundum dicendum, quod quamvis ille modus aliter se habendi, diversificetur ex diversis donis receptis in
creatura, tamen relatio creaturae non sistit in donis illis, sed ulterius tendit in eum per quem illa dona dantur. Et
ideo possumus significare, nos alio modo habere spiritum sanctum, et spiritum sanctum aliter a nobis haberi; et
hoc significatur cum dicitur ipsemet in nos procedere vel nobis dari.
RA3
Ad tertium dicendum, quod non dicitur ipsemet in nos procedere, quia circa ipsum aliquid fiat; sed quia ex eo
quod nos ad ipsummet aliter nos habemus, ipse potest significari sub alio respectu se habere ad nos. Et ita dicitur
in nos procedere quantum ad illum respectum quem processio ponit ad id in quod est processio; licet non
quantum ad illum quem ponit ad id a quo est.
RA4
Ad quartum dicendum, quod virtus infusa est multo sufficientior quam virtus acquisita, et ex ratione suae
perfectionis habet quod nos maxime Deo conjungat et assimilet; secundum quam conjunctionem innascitur nobis
novus respectus ad Deum.

116

