Articulus 2A
AG1
Ad secundum sic proceditur. Videtur quod Christus non contineatur sub sacramento quantum ad animam. Quia
Christo non competit esse in altari, ut dictum est, nisi secundum quod panis in ipsum convertitur. Sed constat
quod panis non convertitur in animam Christi. Ergo anima Christi non est ibi.
AG2
Praeterea, Christus est in sacramento altaris, ut cibus fidelium. Sed non est cibus secundum animam, sed
secundum corpus: quia dicit joan. 6, 56: caro mea vere est cibus. Ergo non est ibi secundum animam.
AG3
Praeterea, forma sacramenti debet respondere sacramento. Sed in forma non fit mentio de anima, sed solum de
corpore: quia dicitur: hoc est corpus meum. Ergo non est ibi secundum animam.
SC1
Sed contra, quaecumque non separantur secundum esse, ubicumque est unum, et aliud. Sed unum est esse
animae Christi et corporis, sicut materiae et formae. Ergo cum corpus Christi sit in altari, erit ibi anima.
SC2
Praeterea, corpus Christi non est in sacramento inanimatum. Sed corpus sine anima est inanimatum.
Ergo Christus non est ibi secundum corpus tantum, sed etiam secundum animam.
CO
Respondeo dicendum ad primam quaestionem, quod in sacramento altaris continetur aliquid dupliciter: uno
modo ex VI sacramenti, alio modo ex naturali concomitantia. Ex VI quidem sacramenti continetur ibi illud ad
quod conversio terminatur. Ad quid autem terminatur conversio, sciri potest ex tribus. Primo ex eo quod
convertebatur: non enim convertitur materia sacramenti nisi in id ad quod habet similitudinem secundum
proprietatem naturae suae, sicut vinum in sanguinem.
Secundo ex significatione formae, cujus virtute fit conversio; unde in illud conversio terminatur quod est
significatum per formam. Tertio ex usu sacramenti: quia quod pertinet ad cibum, continetur sub specie panis ex
VI sacramenti; quod pertinet ad potum, sub specie vini. Ex naturali autem concomitantia, et quasi per accidens,
continetur sub sacramento illud quod per se non est terminus conversionis, sed sine quo terminus conversionis
esse non potest. Secundum hoc ergo patet quod cum anima Christi non habeat similitudinem cum substantia
panis, nec in forma sacramenti de anima fiat mentio, nec anima conveniat ad usum sacramenti, qui est
manducare et bibere; ad animam non terminatur conversio panis nec vini, sed ad corpus et sanguinem Christi,
quae ab anima separata non sunt; et ideo anima non continetur ibi ex VI sacramenti, sed tamen continetur ibi ex
naturali concomitantia ad corpus quod vivificat.
Unde si fuisset facta conversio panis in corpus Christi quando erat mortuum, anima non fuisset sub sacramento.
Et quod dictum est de anima, debet intelligi de divinitate; nisi quod divinitas ejus, etiam praeter sacramentum,
est ubique.
RA
Et per hoc patet responsio ad objecta.
Articulus 2B
AG1
Ulterius. Videtur quod sub specie panis Christus non contineatur inquantum ad carnem animatam.
Quia, ut dictum est, corpus Christi est ibi secundum quod cibus. Sed esse cibum non convenit nisi carni; unde
joan. 6, 56: caro mea vere est cibus. Ergo non est ibi aliqua pars corporis, nisi caro.
AG2
Praeterea, quod jam est, non oportet fieri.
Si ergo in pane consecrato sunt omnes partes corporis Christi, erit ibi sanguis; ergo non oporteret quod per
consecrationem vini iterum ibi fieret.
AG3
Praeterea, Deus in revelationibus veritatem ostendit: alias revelatio esset causa erroris, quod est inconveniens.
Sed species panis ostensa est aliquando ut caro tantum, sicut legitur in vita beati Gregorii. Ergo non est sub
specie panis aliquid de corpore Christi nisi caro, et non sanguis vel os, vel aliud hujusmodi.
SC1
Sed contra, sicut corpus Christi significatur in sacramento, ita continetur ibi. Sed significatur secundum quod est;
alias significatio esset falsa. Ergo est ibi secundum quod est. Sed caro non est sine sanguine et aliis partibus
corporis. Ergo est ibi non solum caro, sed etiam aliae partes corporis.
SC2
Praeterea, in specie panis significatur totum id quod est res tantum sine sacramento, scilicet unitas corporis
mystici, et similiter in vino, ut ex dictis, 8 dist., patet. Sed sicut significatur id quod est res tantum, ita
significatur et continetur id quod est res et sacramentum. Ergo et totus Christus, qui est res et sacramentum,
continetur sub utraque specie.
1525

