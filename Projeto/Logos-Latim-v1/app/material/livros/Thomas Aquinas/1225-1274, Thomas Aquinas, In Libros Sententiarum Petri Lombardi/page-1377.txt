Ulterius. Videtur quod in adultis non requireretur sacrificium, vel aliud hujusmodi. Non minus enim valet alicui
fides propria quam alteri fides aliena. Sed pueris sufficiebat fides aliena sine exteriori signo, ut probatum est.
Ergo et adultis.
AG2
Praeterea, Hugo de sancto victore dicit, quod nullus obligabatur ad sacramenta illius temporis, sed voto
celebrabantur. Sed quod est hujusmodi, non est de necessitate salutis. Ergo absque sacrificiis poterat emundari ab
originali.
SC1
Sed contra est quod Gregorius in littera dicit, quod pro parvulis sola fides, pro adultis sacrificia et oblationes
valebant.
CO
Ad tertiam quaestionem dicendum, quod illa sacramenta legis naturae non erant ex praecepto divino obligantia,
sed ex voto celebrabantur, secundum quod unicuique dictabat sua mens, ut fidem suam aliis exteriori signo
profiteretur ad honorem Dei, secundum quod habitus caritatis inclinabat ad exteriores actus; et sic dicimus de
caritate, quod sufficit motus interior; quando autem tempus habet operandi, requiruntur etiam exteriores actus.
Ita etiam quantum ad adultos in lege naturae sufficiebat sola fides, cum etiam modo sufficiat ei qui non ex
contemptu sacramenta dimittit; sed ipsa fides, quando tempus habebatur, instigabat ut se aliquibus signis
exterioribus demonstraret.
Quando autem illa signa adhibebantur, non erat efficacia remissionis culpae ex illis exterioribus, sed ex interiori
fide; et sic intelligenda sunt verba Gregorii.
RA
Et per hoc patet solutio ad objecta.
EX
In sinu Abrahae, sinus Abrahae dicitur Limbus patrum, in quo distincti erant sancti ab aliis; et quia Abraham
primus ab infidelibus loco et ritu se separasse legitur, ideo dicitur Abrahae sinus.
Lapideo cultro, intelligendum est non semper, sed in quibusdam notabilibus circumcisionibus, sicut legitur Exod.
4, et Josue 5.
In carne vero praeputii ideo jussa est fieri circumcisio, quia in remedium instituta est originalis peccati. Caro
praeputii dicitur pellicula contegens carnem: quia in ipsa carne, ubi concupiscentia magis est, non poterat
abscissio fieri sine periculo.
Tamen sub lege, ingruente necessitate mortis, ante octavum diem circumcidebant sine peccato filios.
Magister hic loquitur secundum opinionem suam; tamen alia opinio quae supra posita est, videtur esse magis
probabilis.

|+d2.q1 Distinctio 2, Quaestio 1
|a0 Prologus
Postquam determinavit Magister de sacramentis in communi, hic descendit ad sacramenta novae legis, de quibus
principaliter intendit; et dividitur in partes duas: in prima determinat de quibusdam quae praeexiguntur ad
sacramenta novae legis; in secunda prosequitur de eis, 3 dist., ibi: post hoc videndum est quid sit baptismus.
Prima dividitur in duas: in prima determinat quaedam quae praeexiguntur ad sacramenta novae legis ordine
doctrinae; in secunda determinat de baptismo joannis, quod praeexigebatur ad ea ut dispositio, sive praeparatio,
ibi: nunc autem de baptismi sacramento videamus. Circa primum duo facit: primo ponit distinctionem
sacramentorum novae legis et quantum ad numerum et quantum ad effectum; secundo ponit eorum institutionem,
ibi: si vero quaeratur etc.. Ubi primo ponit communem sacramentorum novae legis institutionem; secundo
excipit matrimonium quantum ad aliquid, ibi: fuit tamen conjugium ante peccatum institutum.
Nunc autem de baptismi sacramento videamus.
Hic determinat de baptismo joannis; et circa hoc duo facit: primo determinat de ipso baptismo secundum se;
secundo de eo quantum ad suscipientes, ibi: hic considerandum est etc.. Circa primum duo facit: primo ostendit
differentiam baptismi joannis ad baptismum Christi; secundo ostendit quasdam conditiones baptismi joannis; et
primo utilitatem, ibi: ad quid ergo utilis erat baptismus joannis? secundo nomen, ibi: sed quaeritur quare dictus
est baptismus joannis; tertio genus, ibi: si vero quaeritur an sacramentum fuerit, satis potest concedi etc..
Hic est duplex quaestio. Primo de sacramentis novae legis in generali. Secundo de baptismo joannis.
Circa primum quaeruntur quatuor: 1 de distinctione sacramentorum quantum ad effectum; 2 de distinctione
eorum quantum ad numerum; 3 de ordine ipsorum; 4 de institutione eorum.
|a1 Articulus 1: Utrum omnia sacramenta contra aliquem animae defectum sint instituta.

1377

