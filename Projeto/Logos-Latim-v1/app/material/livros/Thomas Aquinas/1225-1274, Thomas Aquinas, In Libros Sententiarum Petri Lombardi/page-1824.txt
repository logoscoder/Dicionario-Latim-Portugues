SC1
Sed contra, superior potest remittere peccatorem cum litteris ad inferiorem sacerdotem de voluntate ipsius. Ergo
de voluntate confitentis potest alteri peccatum revelare.
SC2
Praeterea, qui potest aliquid facere per se, potest etiam per alterum facere. Sed confitens potest per se peccatum
suum, quod fecit, revelare. Ergo potest internuntium sacerdotem facere.
CO
Respondeo dicendum, quod duo sunt propter quae sacerdos tenetur peccatum occultare.
Primo et principaliter, quia ipsa occultatio est de essentia sacramenti, inquantum scit illud ut Deus, cujus vicem
gerit ad confessionem. Alio modo propter scandalum vitandum. Potest autem poenitens facere ut illud quod
sacerdos sciebat ut Deus, sciat etiam ut homo; quod facit dum eum licentiat ad dicendum; et ideo si dicat, non
frangit sigillum confessionis. Tamen debet cavere scandalum dicendo, ne fractor sigilli praedicti reputetur.
RA1
Ad primum ergo dicendum, quod Papa non potest licentiare eum ut dicat; quia non potest facere ut sciat ut
homo; quod potest qui confitetur.
RA2
Ad secundum dicendum, quod non tollitur illud quod est propter bonum commune institutum; quia sigillum
confessionis non frangitur, quia dicitur quod alio modo scitur.
RA3
Ad tertium dicendum, quod ex hoc non datur aliqua impunitas malis sacerdotibus; quia imminet eis probatio, si
accusantur, quod de licentia confitentis revelaverunt.
RA4
Ad quartum dicendum, quod ille ad quem notitia peccati devenit mediante sacerdote ex voluntate confitentis,
participat in aliquo actum sacerdotis; et ideo simile est de eo et de interprete; nisi forte peccator velit quod ille
absolute sciat et libere.
|a3 Articulus 3: Utrum illud quod quis scit per confessionem et alio modo, nullo modo possit revelare.
AG1
Ad tertium sic proceditur. Videtur quod illud quod quis scit per confessionem et alio modo, nullo modo possit
revelare. Non enim frangitur sigillum confessionis, nisi dum peccatum quod in confessione habetur, revelatur. Si
ergo iste revelat peccatum quod in confessione audivit, qualitercumque aliter sciat, sigillum confessionis
frangere videtur.
AG2
Praeterea, quicumque confessionem alicujus audit, ei obligatur ad hoc quod peccata ipsius non revelet. Sed si
aliquis alicui promitteret tenere privatum quod ei dicitur, quantumcumque postea sciret, deberet privatum tenere.
Ergo quod in confessione quis audit, quantumcumque alias sciatur, debet privatum haberi.
AG3
Praeterea, duorum quod est altero potentius trahit ad se reliquum. Sed scientia sua qua scit peccatum ut Deus, est
potentior, et dignior illa qua scit ut homo. Ergo trahit ad se eam; et ita non poterit revelari, secundum quod
scientia qua scit ut Deus, exigit.
AG4
Praeterea, secretum confessionis institutum est ad vitandum scandalum, et ut homines a confessionibus non
retraherentur. Sed si aliquis posset dicere illud quod in confessione audivit, etiam si alias sciret, nihilominus
scandalum sequeretur. Ergo nullo modo potest dicere.
SC1
Sed contra, nullus potest alium obligare ad quod non erat obligatus, nisi sit suus praelatus, qui obliget eum
praecepto. Sed ille qui sciebat alicujus peccatum per visum, non erat obligatus ad celandum. Ergo ille qui ei
confitetur, cum non sit praelatus suus, non potest eum obligare ad celandum hoc quod sibi confitetur.
SC2
Praeterea, secundum hoc posset impediri justitia ecclesiae, si aliquis, ut evaderet sententiam excommunicationis,
quae in ipsum ferenda erat propter aliquod peccatum de quo convictus est, confiteretur ei qui sententiam ferre
debet. Sed justitiae executio est in praecepto. Ergo non tenetur celare peccatum quod quis in confessione audit, si
alias scit.
CO
Respondeo dicendum, quod circa hoc est triplex opinio. Quidam enim dicunt, quod illud quod aliquis audit in
confessione, non potest aliquo modo dicere, si sciat alias, sive ante sive post. Quidam vero dicunt, quod per
confessionem praecluditur sibi via ne possit aliquid dicere quod prius scivit; non autem quin possit dicere, si
postea alio modo sciat. Utraque autem opinio, dum nimium sigillo confessionis attribuit, praejudicium veritati et
justitiae servandae facit. Posset enim aliquis ad peccata esse proclivior, si non timeret ab illo accusari cui
confessus est, si coram ipso peccatum iteraret.
1824

