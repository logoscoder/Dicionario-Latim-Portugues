Ad primum ergo dicendum, quod, secundum Damascenum, verbum apostoli intelligitur de voluntate
antecedente, et non de consequente. Sed secundum Augustinum, intelligitur de consequente. Unde exponit eam
dupliciter.
Uno modo ut sit distributio accommoda pro omnibus qui salvantur, ut in littera dicitur. Alio modo ut sit
distributio pro generibus singulorum, quia de qualibet conditione hominum aliquos praedestinavit ad vitam; et
non pro singulis generum.
RA2
Ad secundum dicendum, quod voluntas antecedens potest dici conditionata, nec tamen est imperfectio ex parte
voluntatis divinae, sed ex parte voliti, quod non accipitur cum omnibus circumstantiis quae exiguntur ad rectum
ordinem in salutem.
RA3
Ad tertium dicendum, quod habens caritatem, optat omnibus salutem aeternam absolute, eo quod cognitioni suae
non subjacent conditiones quibus a salute aliquis deordinatur, quae divinae cognitioni subjacent; et ideo non est
idem judicium de voluntate habentis caritatem, et de voluntate consequente ipsius Dei.
RA4
Ad quartum dicendum, quod sapiens artifex non vult quod opus suum finem attingat nisi secundum rationem
finis: si enim aliquam habeat contrariam dispositionem ad formam quam inducere intendit, non inducit in eo
formam, nisi forte illa indispositione remota; sicut aedificator non vult quod lapides conveniant ad
constitutionem domus ruditate in eis manente; et ita etiam est de Deo.
RA5
Ad quintum dicendum, quod istae conditiones quibus homo efficitur deordinatus a consecutione finis, sub quibus
existentem Deus eum salvum esse non vult, sunt ex ipso homine: et ideo totum quod sequitur, sibi imputatur ad
culpam.
|a2 Articulus 2: Utrum sit bonum fieri mala.
AG1
Ad secundum sic proceditur. Videtur quod mala fieri sit bonum. Verum enim et bonum convertuntur.
Sed mala fieri est verum. Ergo est bonum.
AG2
Praeterea, quidquid est volitum, est bonum: quia malum est praeter voluntatem, ut dicit dionysius.
Sed mala fieri est volitum a faciente malum voluntarie. Ergo mala fieri est bonum.
AG3
Praeterea, illud quod est causa boni, videtur esse bonum, et non malum; sicut frigidum non est causa calidi. Sed
hoc quod est mala fieri, est causa boni; sicut ex actione mala causatur bona passio, et multa hujusmodi, quae ex
hoc quod mala fiunt, eliciuntur. Ergo mala fieri est bonum.
AG4
Praeterea, omne justum est bonum. Sed mala fieri est justum. Ergo, etc.. Probatio mediae.
Omnis poena a Deo est et justa est. Sed unum peccatum est poena alterius, ut Gregorius dicit, et probatur ex hoc
quod habetur ad Rom. 1, 24: propter quod tradidit illos Deus in desideria cordis eorum, in immunditiam; et in
Apoc. Ult. 2: qui in sordibus est sordescat adhuc. Ergo mala fieri est justum: ergo est bonum.
SC1
Sed contra, quaedam mala sunt, sicut actus peccati, quorum esse est fieri. Si igitur eorum fieri est bonum, et ipsa
esse est bonum; quod a nulla opinione conceditur.
SC2
Praeterea, motus, secundum Philosophum, recipit speciem a termino. Sed quodlibet fieri terminatur ad esse hoc
ejus quod fit. Ergo cum malum non sit bonum, videtur quod nec malum fieri, bonum sit.
CO
Respondeo dicendum, quod super hoc sumuntur duae opiniones in littera, quae in quodam concordant, in hoc
scilicet quod est, mala non esse bona; in quodam vero discordant, eo quod una ponit mala fieri vel esse, bonum
esse; alia vero hoc negat: et haec videtur verior, sicut et Magister dicit. Omnibus enim constat quod malum, per
se loquendo, bonum non est; sed per accidens potest esse bonum, inquantum scilicet conjungitur in universo
alicui bono, ad quod per accidens ordinem habet; sicut aedificator dicitur albus per accidens, inquantum scilicet
ars aedificativa et albedo in eodem subjecto conveniunt: et quia esse vel fieri ponit quemdam ordinem, secundum
quod includit compositionem quamdam; ideo prima opinio dicebat, quod esse mala vel fieri bonum est. Sed hoc
non sufficit: quia sicut malum per se non est bonum, ita etiam ordo mali non est bonum secundum se, cum magis
malum, inquantum hujusmodi, sit inordinatum; et ipsa inordinatio est ordo ejus, sicut ipsum privari est esse ejus,
et ipsa negatio est ejus positio, sicut est in ceteris privationibus. Et ideo mala fieri vel esse, malum est, et non
bonum: quia cum dicitur mala esse absolute, nullo addito, ly esse designat compositionem hujus privationis ad
subjectum, in qua compositione non consistit ratio bonitatis; sicut etiam cum dicimus albedinem esse abstractum,

373

