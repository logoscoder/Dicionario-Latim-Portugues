Et circa hoc tria facit: primo movet quaestionem; secundo ponit unam opinionem cum sua probatione, ibi:
quibusdam enim videtur quod aliae magis aliae minus habeantur ab aliquo; tertio ponit aliam opinionem, quae
vera est, ibi: alii verius dicunt virtutes omnes et simul et pares esse in quocumque sunt. Et circa hoc tria facit:
primo ponit opinionem cum sua probatione; secundo solvit probationem primae opinionis, ibi: cum ergo dicitur
aliquis aliqua praeeminere virtute... Secundum usus exteriores accipiendum est; tertio confirmat per
auctoritatem, ibi: secundum hunc modum, scilicet secundum rationem actuum exteriorum (excellere dicitur) ut
alibi Augustinus dicit.
Hic quaeruntur sex: 1 utrum virtutes politicae sint connexae; 2 utrum virtutes gratuitae; 3 utrum dona; 4 utrum
virtutes sint aequales; 5 utrum vitia sint connexa et paria; 6 utrum praecepta connectantur in caritate, ita quod
modus sit in praecepto.
|a1 Articulus 1: Utrum virtutes politicae sint connexae.
AG1
Ad primum sic proceditur. Videtur quod virtutes politicae non sit connexae. Virtutes enim istae ex actibus
acquiruntur, ut probat Philosophus.
Sed actus non sunt connexi.
Ergo neque praedictae virtutes.
AG2
Praeterea, quaecumque connectuntur, oportet quod in aliquo uno connectantur. Sed non est dare aliquod unum in
quo connectantur virtutes, nisi prudentiam, in qua connecti non possunt: quia cum prudentia sit quasi ars
quaedam operabilium, non est inconveniens quod habeat quis prudentiam quantum ad unam materiam, et non
quantum ad aliam. Ergo non est necessarium quod virtutes sint connexae.
AG3
Praeterea, sicut prudentia omnes virtutes morales ordinat, ita sapientia ordinat omnes scientias, quasi caput
scientiarum, ut dicitur 6 ethic..
Sed propter hoc scientiae non sunt connexae quia communiter ordinantur a sapientia.
Ergo nec propter hoc virtutes morales sunt connexae, quia communiter ordinantur a prudentia.
AG4
Praeterea, secundum Philosophum, qui circa mediocres honores moderate se habet, non est magnanimus. Constat
autem quod virtuosus est secundum aliam virtutem, quam ipse innominatam dicit. Ergo una virtus haberi potest
alia non habita.
AG5
Praeterea, ad unamquamque virtutem politicam pertinet medium in propria materia tenere.
Sed videmus ad sensum quod quidam se habent moderate circa materiam unius virtutis qui non habent se
moderate circa materiam alterius. Ergo una politica habetur sine alia.
AG6
Praeterea, Augustinus dicit ad Hieronymum, quod non est divina sententia qua dicitur: qui habet unam habet
omnes. Ergo cum omnis vera sententia sit divina, quia secundum Ambrosium, omne verum, a quocumque
dicatur, est a spiritu sancto, videtur quod non sit vera sententia.
SC1
Sed contra, Philosophus probat, quod nullus potest habere prudentiam nisi habeat virtutes morales, neque potest
quis habere virtutes morales nisi prudentiam habeat. Ergo oportet ad hoc quod una virtus habeatur, omnes simul
haberi.
SC2
Praeterea, tullius dicit: si unam de virtutibus tuis amiseris, nullam te habiturum necesse est confitearis; et
loquitur de virtutibus politicis, quia de gratuitis nihil ponit.
Ergo virtutes politicae sunt connexae.
SC3
Praeterea, qui habet castitatem, castus est. Sed qui est castus, virtuosus est: quia autem virtuosus est, nullum
vitium ei inest. Ergo qui habet castitatem, caret omni vitio, et ita videtur habere omnem virtutem; et eadem ratio
est de aliis virtutibus.
Ergo qui habet unam, habet omnes.
CO
Respondeo dicendum quod virtus dupliciter potest considerari. Uno modo secundum esse ipsius imperfectum,
secundum quod seminaria virtutum insunt nobis a natura; et sic virtus dicitur quaedam naturalis inclinatio ad
virtutis actum; et hoc modo una virtus potest haberi sine alia.
Quidam enim sunt naturaliter apti ad liberalitatem, quidam sunt proni ad luxuriam ex natura suae complexionis,
et sic etiam contingit in aliis. Alio modo consideratur virtus secundum esse perfectum quod ex assuefactione
recipit; et sic accipit nomen politicae virtutis; et hoc modo oportet virtutes omnes esse simul. Et potest triplex
ratio ex dictis Philosophorum accipi. Assignatur autem prima a Philosopho in 6 ethic. Quae sumitur ab eo quo
1304

