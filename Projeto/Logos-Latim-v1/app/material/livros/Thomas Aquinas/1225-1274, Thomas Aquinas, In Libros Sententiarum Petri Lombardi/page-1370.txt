AG1
Ad quartum sic proceditur. Videtur quod circumcisio characterem imprimebat in anima. In sacramentis enim
effectus figurae respondet. Sed circumcisio exterius erat signum distinctivum, non solum purgativum. Ergo et
interius characterem distinguentem imprimebat.
AG2
Praeterea, omne sacramentum quod non reiteratur in nova lege, characterem imprimit. Sed circumcisio in veteri
lege non reiterabatur. Ergo characterem imprimebat.
AG3
Praeterea, aliquis adultus circumcisus poterat fictus accedere; et sic tunc effectum circumcisionis non
suscipiebat; postmodum autem deposita fictione circumcisio ei valebat: alias enim non fuisset via salutis, cum
iterari non posset. Ergo habebat aliquem effectum manentem in anima, ratione cujus postea effectum ultimum
circumcisionis consequebatur; et hoc est character. Ergo imprimebat characterem.
SC1
Sed contra, in sacramentis novae legis perfectissima tantum sunt illa quae characterem imprimunt.
Sed circumcisio erat longe inferior sacramentis novae legis. Ergo characterem non imprimebat.
SC2
Praeterea, character nos trinitati configurat.
Sed hoc indifferenter competit viris et mulieribus.
Cum ergo circumcisio mulieribus non competeret, videtur quod in ea character non imprimeretur.
CO
Respondeo, ad primam quaestionem dicendum, quod character spiritualis est quoddam signum distinctivum per
hoc quod hominem in aliquo statu perfectionis constituit, sicut in baptismo, confirmatione, et ordine, ut magis
infra patebit.
Circumcisio autem principaliter erat signum ad purgandum constitutum; et ideo in ipsa non ponebatur homo in
aliquo alio statu, et sic non competebat quod in ipsa character spiritualis conferretur.
RA1
Ad primum ergo dicendum, quod circumcisio principaliter significat per se ablationem, sed distinctionem ex
consequenti et per accidens, inquantum aliqui circumcidebantur, et aliqui non; et ideo oportebat quod
responderet ei effectus quantum ad principalem significationem, non autem quantum ad secundariam.
RA2
Ad secundum dicendum, quod circumcisio non iterabatur: quia causa ejus, scilicet originale peccatum, iterari
non poterat; et non propter hoc quod character spiritualis in ipsa imprimeretur.
RA3
Ad tertium dicendum, quod sicut in baptismo manet character spiritualis, ratione cujus fictus deposita fictione
effectum baptismi recipit; ita manebat character exterior in circumcisione, quae hoc idem faciebat.
Articulus 4B
AG1
Ulterius. Videtur quod circumcisio a peccato non purgaret. Rom. 3, 20: ex operibus legis non justificatur omnis
caro coram illo. Sed alia opera legis, ut sacrificia, non videntur minus honesta fuisse quam circumcisio. Ergo nec
circumcisio a peccato justificabat.
AG2
Praeterea, si ab aliquo peccato purgabat, praecipue videtur quod ab originali. Sed ab originali non purgabat, quod
patet per hoc quod joannes circumcisus octava die, ut dicitur Luc. 1, dixit ad Jesum Matth. 3, 14: ergo a te debeo
baptizari; Glossa: a peccato originali mundari.
Ergo nullo modo a peccato mundabat.
AG3
Praeterea, nihil impedit vitae aeternae introitum nisi peccatum. Sed circumcisio januam vitae aeternae non
aperiebat, ut in littera dicitur.
Ergo neque peccata purgabat.
AG4
Praeterea, quidquid tollit unum peccatum, tollit omnia: quia impium est a Deo dimidiam sperare veniam. Sed
nunquam invenitur a sanctis dictum, quod circumcisio tolleret peccatum actuale. Ergo nec originale tollebat.
SC1
Sed in contrarium sunt auctoritates in littera positae.
CO
Ad secundam quaestionem dicendum, quod peccatum quod ex alio contrahitur, conveniens est ut per alium
tollatur; et ideo in quolibet statu post peccatum fuit aliquod remedium per quod originale peccatum ex virtute
passionis Christi tolleretur.

1370

