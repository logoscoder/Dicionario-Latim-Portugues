Sed divina essentia est summe una, quae est principium totius unitatis. Ergo in ea nulla pluralitas attributorum
cadere potest.
AG2
Item, unius simplicitatis est operatio una.
Sed divina essentia est una et simplex. Ergo habet tantum unam operationem. Diversorum autem attributorum
sunt operationes diversae, sicut scientiae scire et voluntatis velle et sic de aliis. Ergo in Deo non invenitur
diversitas attributorum.
SC1
Contra, sicut dicit Augustinus, omne quod simpliciter melius est esse quam non esse, Deo est attribuendum.
Sed sapientia, bonitas et hujusmodi simpliciter sunt melius esse quam non esse. Ergo sunt in Deo.
SC2
Praeterea, omne quod dicitur secundum quid, originatur ab eo quod est simpliciter et absolute.
Sed invenimus quaedam esse perfecta non absolute, sed secundum suam naturam, quaedam plus et quaedam
minus. Ergo oportet esse aliquod perfectum absolute et simpliciter, a quo omnia alia perficiantur. Sed, sicut dicit
Philosophus, perfectum simpliciter est in quo inveniuntur omnes nobilitates repertae in omnibus generibus, et
Commentator dicit ibidem, quod hoc est Deus. Ergo in Deo est reperire potentiam, bonitatem, et quidquid aliud
est nobilitatis in quacumque re.
CO
Respondeo dicendum, quod quidquid est entitatis et bonitatis in creaturis, totum est a creatore: imperfectio autem
non est ab ipso, sed accidit ex parte creaturarum, inquantum sunt ex nihilo. Quod autem est causa alicujus, habet
illud excellentius et nobilius. Unde oportet quod omnes nobilitates omnium creaturarum inveniantur in Deo
nobilissimo modo et sine aliqua imperfectione: et ideo quae in creaturis sunt diversa, in Deo propter summam
simplicitatem sunt unum. Sic ergo dicendum est, quod in Deo est sapientia, bonitas, et hujusmodi, quorum
quodlibet est ipsa divina essentia, et ita omnia sunt unum re. Et quia unumquodque eorum est in Deo secundum
sui verissimam rationem, et ratio sapientiae non est ratio bonitatis, inquantum hujusmodi, relinquitur quod sunt
diversa ratione, non tantum ex parte ipsius ratiocinantis sed ex proprietate ipsius rei: et inde est quod ipse non est
causa rerum omnino aequivoca, cum secundum formam suam producat effectus similes, non univoce, sed
analogice; sicut a sua sapientia derivatur omnis sapientia, et ita de aliis attributis, secundum doctrinam dionysii.
Unde ipse est exemplaris forma rerum, non tantum quantum ad ea quae sunt in sapientia sua, scilicet secundum
rationes ideales, sed etiam quantum ad ea quae sunt in natura sua, scilicet attributa. Quidam autem dicunt, quod
ista attributa non differunt nisi penes connotata in creaturis: quod non potest esse: tum quia causa non habet
aliquid ab effectu, sed e converso: unde Deus non dicitur sapiens quia ab eo est sapientia, sed potius res creata
dicitur sapiens inquantum imitatur divinam sapientiam: tum quia ab aeterno creaturis non existentibus, etiam si
nunquam futurae fuissent, fuit verum dicere, quod est sapiens, bonus et hujusmodi. Nec idem omnino
significatur per unum et per aliud, sicut idem significatur per nomina synonima.
RA1
Ad primum ergo dicendum, quod pluralitas attributorum in nullo praejudicat summae unitati: quia ea quae in
aliis sunt ut plura, in eo sunt unum, et remanet pluralitas tantum secundum rationem, quae non opponitur
summae unitati in re, sed necessario ipsam consequitur, si simul adsit perfectio.
RA2
Ad secundum dicendum, quod operatio Dei est sua essentia. Unde sicut essentia est una, ita operatio est una in
re, sed plurificatur per diversas rationes: sicut etiam est ex parte essentiae, quae licet sit una, considerantur tamen
in ea plures rationes attributorum.
|a3 Articulus 3: Utrum pluralitas rationum, quibus attributa differunt, sit tantum in intellectu, vel etiam in Deo.
AG1
Circa tertium sic proceditur. Videtur quod pluralitas rationum secundum quas attributa differunt, nullo modo sit
in Deo, sed tantum in intellectu ratiocinantis. Dicit enim dionysius: omnem sanctorum theologorum hymnum
invenies ad bonos thearchiae processus, manifestative, et laudative Dei nominationes dividentem.
Et est sensus, quod nomina quae in laudem divinam sancti assumunt, secundum diversos divinitatis processus,
quibus ipse Deus manifestatur, dividuntur. Ergo ista pluralitas non est ex parte Dei, sed ex parte diversorum
effectuum, ex quibus intellectus noster Deum diversimode cognoscit et nominat.
AG2
Praeterea, dionysius dicit: si aliquis videns Deum, intellexerit quod vidit, non ipsum vidit sed aliquid eorum quae
sunt ejus. Si ergo praedicta nomina differunt secundum diversas rationes quas de eis intelleximus, istis rationibus
nihil respondet quod in Deo sit, sed in his quae Dei sunt, scilicet creaturis.
AG3
Praeterea, Commentator dicit, loquens de hujusmodi nominibus, quod multiplicitas, quam ista nomina
praetendunt, est in Deo secundum intellectum, et nullo modo secundum rem. Ergo videtur quod pluralitas harum
rationum sit secundum intellectum nostrum tantum.
22

