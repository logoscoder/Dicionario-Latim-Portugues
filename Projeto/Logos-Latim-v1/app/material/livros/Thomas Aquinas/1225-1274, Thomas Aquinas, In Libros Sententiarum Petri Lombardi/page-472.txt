Notandum est etiam, quod decimus ordo legitur de hominibus reparandus. Hic ostendit quomodo homines ad
Angelorum ordines assumuntur; et circa hoc duo facit: primo ostendit per quem modum assumuntur, utrum ad
unum ordinem decimum, vel ad omnes novem; secundo ostendit eorum qui assumuntur numerum, ibi: non enim
juxta numerum eorum qui ceciderunt, sed eorum qui permanserunt, homines ad beatitudinem admittuntur; ubi
duo facit: primo ostendit veritatem; secundo excludit contrarietatem, ibi: a quibusdam tamen putatur quod
homines reparentur juxta numerum Angelorum qui ceciderunt.
Hic quaeruntur octo: 1 quid sit hierarchia; 2 de actibus hierarchiae; 3 de distinctione hierarchiarum et ordinum; 4
de nominatione ordinum distinctorum; 5 de distinctione vel aequalitate personarum in uno ordine existentium; 6
de generatione hierarchiarum; 7 de principio ordinum; 8 de eorum restauratione per homines facta.
|a1 Articulus 1: Utrum definitio hierarchiae data a dionysio, sit conveniens.
AG1
Ad primum sic proceditur: et ponitur definitio dionysii in 4 cap. Cael. Hierar.: hierarchia est divinus ordo et
scientia et actio, deiforme, quantum possibile est, similans, ad inditas ei divinitus illuminationes
proportionabiliter in Dei similitudinem conscendens. Videtur autem quod sit incompetens.
Quia definitio nihil superfluum debet continere.
Sed ipse alibi definiens hierarchiam dicit: hierarchia est ad Deum, quantum possibile est, unitas et similitudo.
Cum ergo in praeassignata descriptione praeter divinam similitudinem multa ponantur, videtur quod sint
superflua.
AG2
Praeterea, pars non debet poni in definitione totius, ad minus sicut genus. Sed ordo est pars hierarchiae, cum
unaquaeque hierarchia tres ordines contineat. Ergo videtur inconvenienter dicere: hierarchia est ordo.
AG3
Praeterea, in Angelis non tantum est ordo secundum scientiam, sed etiam secundum alia dona et naturalia et
gratuita; quae omnia excellentius sunt in superioribus quam in inferioribus. Ergo sicut ponit scientiam, debuit
alia dona ponere.
AG4
Praeterea, actio pertinet ad ministrantes. Sed hierarchia est communis ministrantibus et assistentibus.
Ergo videtur quod describat commune per proprium; quod est contra artem definitionum.
AG5
Praeterea, idem non potest poni in diversis generibus non subalternatim positis. Ergo videtur, cum scientia et
actio et ordo non subalternentur invicem, quod inconvenienter assignantur hierarchiae tamquam genera in
praedicta descriptione.
AG6
Praeterea, in divinis personis non est ordo scientiae et actionis, cum sit una scientia et actio trium. Hoc autem
pertinet ad rationem hierarchiae, quod sit ordo scientiae et actionis. Ergo videtur quod non similet deiforme.
AG7
Praeterea, idem est deiformitas et similitudo divina. Ergo videtur esse verborum inculcatio, cum dicit: in divinam
similitudinem ascendens, postquam dixerat: deiforme similans.
CO
Respondeo dicendum, quod hierarchia dicitur quasi sacer principatus a hieron, quod est sacrum, et archon, quod
est princeps. In omni autem principatu requiritur gradus potestatis et finis; unde in sacro principatu oportet
hujusmodi sacra et divina esse: et ideo, sicut in principatu saeculari finis est ut subjecta multitudo pacifice
disponatur ad bonum intentum a principe, sicut patet in exercitu, qui, secundum Philosophum, ordinatur ad
bonum ducis sicut ad finem ultimum; ita oportet quod in sacro principatu finis sit assimilatio ad Deum. Hunc
autem finem non est possibile Angelos consequi nisi per ordinatam actionem, ad quam exigitur ordinata potestas
et scientia dirigens: et ideo in definitione hierarchiae ponitur ordo, in quo exprimitur gradus potestatis, et scientia
sicut dirigens, et actio sicut ad finem inducens, et Dei similitudo sicut finis intentus.
RA1
Ad primum ergo dicendum, quod finis est causa causarum: et ideo definitio quae sumitur ex fine, formalior est
inter omnes definitiones, et medium demonstrans eas; et ideo illa descriptio hierarchiae: est ad Deum unitas et
similitudo, est sicut definitio quae est medium demonstrationis. Haec autem, hierarchia est ordo, scientia, et
actio, si nihil addatur, est quasi demonstrationis conclusio, quia includit essentialia principia hierarchiae; unde
dionysius eam ex praedicta concludit. Sed illa quae posita est, perfecta est, quia comprehendit utrumque; unde
est quasi demonstratio positione differens.
RA2
Ad secundum dicendum, quod ordo potest sumi dupliciter: vel secundum quod nominat unum gradum tantum,
sicut qui sunt unius gradus, dicuntur unius ordinis; et sic ordo est pars hierarchiae: vel secundum quod nominat
relationem quae est inter diversos gradus, ut ordo dicatur ipsa ordinatio; et sic sumitur quasi abstracte, et sic
ponitur in definitione hierarchiae; primo autem modo sumitur concretive, ut dicatur ordo unus gradus ordinatus.
472

