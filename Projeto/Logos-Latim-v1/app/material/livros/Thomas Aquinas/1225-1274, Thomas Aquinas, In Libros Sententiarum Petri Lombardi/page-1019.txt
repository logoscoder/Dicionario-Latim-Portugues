RA7
Ad septimum dicendum, quod in vestibus erat splendor ex claritate corporis procedens.
EX
Sicut aliis hominibus. Similitudo attenditur inquantum aliis hominibus necessitas moriendi inest natura, non
inquantum est ex peccato.
Sunt enim quatuor status hominis. Contra. Boetius assignat tres. Dicendum, quod boetius assignat status
humanae naturae quantum ad conditiones corporis principaliter: quod quidem in primo statu erat animale, in
secundo corruptibile, in tertio spirituale. Magister autem assignat principaliter quatuor status quantum ad
conditiones animae, ut patet.
Immunitatem peccati. Non quantum ad potentiam peccandi, sed quantum ad actum. Boetius vero dicit, quod de
primo statu accepit ea quae ad vitam animalem pertinent, scilicet, comedere, dormire, et hujusmodi.

|+d17.q1 Distinctio 17, Quaestio 1
|a0 Prologus
Postquam Magister determinavit de his quae Christus cum natura humana assumpsit, hic determinat de his quae
per humanam naturam fecit.
Operis autem humani voluntas principium est, sine quo opus nec meritorium nec laudabile est; et ideo dividitur
haec pars in duas partes: primo determinat de voluntate Christi; secundo de merito ejus quod ex voluntate
processit, 18 dist., ibi: de merito quoque Christi praetermittendum non est.
Prima in duas: primo determinat de voluntate Christi; secundo removet quaedam dubia quae ex dictis oriri
possent, ibi: ceterum non parum nos movent verba Ambrosii. Prima in tres: primo ponit dubitationem de
efficacia voluntatis Christi, et orationis, quae est signum voluntatis; secundo solvit, distinguendo voluntatem
Christi, ibi: quocirca ambigendum non est diversas in Christo fuisse voluntates; in tertia solutionem confirmat,
ostendens diversas voluntates esse in Christo, ibi: ex affectu ergo humano, quem de virgine traxit, volebat non
mori.
Ceterum non parum nos movent verba Ambrosii.
Hic removet quaedam quae possent esse ex dictis dubia: et primo removet dubium quod oritur ex dictis
Ambrosii; secundo dubium quod oritur ex dictis Hilarii, ibi: illud etiam non est ignorandum quod Hilarius
asserere videtur Christum non sibi, sed suis orasse, cum dixit: transfer a me calicem hunc.
Hic quaeruntur quatuor: 1 de pluralitate voluntatum Christi; 2 de conformitate vel contrarietate earum ad
invicem; 3 de oratione, quae voluntatem exprimit; 4 de dubitatione quam ponit Ambrosius in Christo quantum ad
aliquam voluntatem Christi.
|a1 Articulus 1: Utrum in Christo fuerit voluntas alia quam divina.
Articulus 1A
AG1
Ad primum sic proceditur. Videtur quod in Christo non sit nisi una voluntas, scilicet divina.
Velle enim, cum sit agere, personae est. Sed in Christo est tantum una persona, scilicet divina.
Ergo et tantum una voluntas, scilicet divina.
AG2
Praeterea, voluntatis est ducere, et non duci.
Sed in Christo affectus humanus divina voluntate ducebatur, quae eo sicut ministro utebatur, ut dicit
Damascenus.
Ergo affectus humanus non debet dici voluntas in Christo.
AG3
Praeterea, quanto aliquis homo est magis sanctus, tanto sua voluntas magis unitur divinae: quia qui adhaeret
Deo, unus spiritus est. 1 Cor., 6, 17. Sed Christus homo fuit sanctissimus. Ergo voluntas sua humana fuit
perfecte una cum voluntate divina.
SC1
Sed contra, Christus assumpsit naturam nostram ut eam curaret: quia quod inassumptibile est, incurabile est, ut
dicit Damascenus.
Sed voluntas nostra, per quam peccatum intraverat, maxime curatione indigebat. Ergo ipsam assumpsit; ergo est
in Christo aliqua voluntas praeter voluntatem divinam.
SC2
Praeterea, sicut se habet unitas voluntatis ad unitatem naturae, ita se habet pluralitas ad pluralitatem.

1019

