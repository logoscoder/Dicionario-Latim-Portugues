ludi non sunt vitandi, sed laudandi et aemulandi. Quidam autem ludi sunt nullam turpitudinem habentes, quos
Philosophus liberales vocat; et hi sunt materia virtutis, scilicet eutrapeliae; et ideo servatis debitis circumstantiis,
possunt laudabiliter fieri ad quietem propriam, et aliis delectabiliter convivendum. Sed contingit in eis esse
peccatum, eo quod debitae circumstantiae non servantur; unde in talibus ludis aliquid decet unum quod non decet
alium; et in his etiam ludis poenitens se debet habere aliter quam alii, inquantum poenitentia fletum requirit.
Tamen eis moderate uti potest, secundum quod ad recreationem animi pertinent, aut ad societatem eorum cum
quibus homo convivit; unde Seneca dicit: sic te gere sapienter, ut nullus te habeat tamquam asperum, nec
contemnat quasi vilem.
RA
Et per hoc patet solutio ad objecta.
Articulus 2B
AG1
Ulterius. Videtur quod spectacula non impediant poenitentiam. Spectacula enim ad utilitatem hominum sunt
instituta. Sed poenitentia non resecat utilia, sed superflua. Ergo poenitentia per spectacula non impeditur.
AG2
Praeterea, in spectando aliud non potest esse nisi peccatum curiositatis. Sed aliae curiositates, ut scientiarum, non
ponuntur impedimenta poenitentiae.
Ergo nec spectaculum impedimentum poenitentiae dici debet.
AG3
Praeterea, alia sunt multo graviora peccata quam spectacula et ludi. Ergo illa multo magis debent poni
impedimenta poenitentiae quam ista.
SC1
Sed contra, illud ex quo homo peccator constituitur, non competit poenitenti. Sed inspectores talium adulteros et
inverecundos ipsa spectacula constituunt, ut chrysostomus dicit.
Ergo non competunt poenitenti.
CO
Ad secundam quaestionem dicendum, quod hujusmodi spectacula si sunt rerum turpium, ad peccatum
provocantium, studiosa eorum inspectio peccatum est, et quandoque etiam mortale, tanta potest libido adhiberi;
unde a tali inspectione omnes se arcere debent, et praecipue poenitentes. Quaedam vero spectacula sunt de rebus
utilibus et ad vitam necessariis, sicut sunt venationes, et cetera hujusmodi; et talia spectacula distrahunt animum;
unde quamvis possit sine peccato eis intendi, servata discretione debita quantum ad conditiones personae, et
aliarum circumstantiarum; tamen poenitenti sunt vitanda propter hoc quod debet cor ad Deum collectum habere,
nisi quantum necessitas exposcit.
RA1
Ad primum ergo dicendum, quod poenitentia etiam quaedam utilia resecat, inquantum poenam infert pro culpa
praeterita: unde in littera dicitur, quod aliquid sufficit ei qui non peccavit, quod non sufficit ei qui de peccatis
poenitentiam agit.
RA2
Ad secundum dicendum, quod per hujusmodi spectacula sensibilia magis animus ad vanitates distrahitur quam
per intelligibilia: et ideo ista magis sunt cavenda; quamvis peccatum curiositatis in omnibus cavendum sit.
RA3
Ad tertium dicendum, quod ista peccata specialiter ex inepta laetitia procedere videntur; et quia poenitentia
tristitiam habet adjunctam, ideo specialem oppositionem ad poenitentiam ista peccata habent.
Articulus 2C
AG1
Ulterius. Videtur quod exercitium militiae vel negotiationis poenitentiam non impediat. Quia illa sine quibus non
potest respublica conservari, non sunt vitia, sed magis ad virtutem ordinata. Sed non potest conservari sine
militia, per quam hostes comprimuntur, et sine negotiatione, per quam necessaria populo procurantur. Ergo talia
officia sine peccato possunt exerceri; ergo non impediunt poenitentiam.
AG2
Praeterea, joannes poenitentiam docebat, ut patet Matth. 3. Sed ipse non prohibebat homines a militia, neque
publicanos ab officio suo, ut patet Lucae 3. Ergo videtur quod talia officia non impediant.
SC1
Sed contra est quod Gregorius in littera dicit.
CO
Ad tertiam quaestionem dicendum, quod officium militiae et negotiationis, et publicanorum, qui vectigalia
publica exigunt, ex propinquo habent peccatum annexum, quamvis sine peccato quandoque exerceri possunt. Et
quia poenitens debet occasionem peccati vitare satisfaciendo, etiam talia officia laudabile est si evitet; non est
1710

