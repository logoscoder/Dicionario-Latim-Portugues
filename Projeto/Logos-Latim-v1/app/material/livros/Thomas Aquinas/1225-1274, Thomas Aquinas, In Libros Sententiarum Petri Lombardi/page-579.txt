nativitatis sensu imperfectos existere; tertio movet objectionem in contrarium, et solvit, ibi: ad quod quidam
opponunt.
Hic quaeruntur duo: primo de generatione primorum parentum. Secundo de qualitate natorum.
Circa primum quaeruntur duo: 1 an generatio fuisset in primo statu; 2 quis modus generationis fuisset.
|a1 Articulus 1: Utrum in statu innocentiae fuisset generatio.
AG1
Ad primum sic proceditur. Videtur quod in statu innocentiae generatio non fuisset. Generatio enim non est nisi
ad multiplicationem individuorum.
Sed, sicut dicit Damascenus, poterat Deus genus hoc, scilicet humanum, sine generatione multiplicare. Cum ergo
via compendiosior semper eligenda sit, videtur quod generatio non fuisset.
AG2
Praeterea, secundum Philosophum, omne generabile est corruptibile, et e converso, ut probat in 1 caeli et mund..
Sed corpora humana in primo statu erant incorruptibilia.
Ergo videtur quod per generationem in esse non producerentur.
AG3
Praeterea, finis generationis, ut Philosophus in 2 de anima ostendit, est ut id quod non potest conservari in esse
perpetuo idem in numero, perpetuetur in esse secundum idem specie. Sed corpus humanum secundum idem in
numero in perpetua vita conservari potuisset in statu innocentiae. Ergo videtur quod generatio non fuisset, cum
in operationibus Dei nihil sit frustra.
AG4
Praeterea, eorum quae sunt idem in specie est etiam unus modus originis. Sed primi parentes non sunt producti in
esse per generationem naturalem, sed per operationem divinam. Ergo et eorum posteritas sine generatione
naturali propaganda esset.
SC1
Sed contra est quod dicitur genes., 1, 28: crescite et multiplicamini, et replete terram. Sed imperium ad aliquos
factum, non est nisi de actibus quorum ipsi sunt causa. Ergo multiplicationis humani generis primi parentes
naturali generatione causa fuissent.
SC2
Praeterea, imago divinitatis in homine per innocentiam in nullo diminuta fuisset. Sed in hoc quodammodo homo
divinae imaginis similitudinem gerit quod omnium sui generis principium est.
Ergo in statu innocentiae per generationem naturalem principium fuisset posterorum.
CO
Respondeo dicendum, quod per peccatum natura specie variata non est; unde quaecumque ad perfectionem
humanae speciei pertinent oportet homini in statu innocentiae attribuere. In omnibus autem per naturam
generabilibus et corruptibilibus ad perfectionem pertinet ut unumquodque tale alterum facere possit quale ipsum
est, ut in 4 meteor.
Dicit Philosophus; et ideo oportet in natura humana ponere aliquem statum naturalis generationis etiamsi in ea
nunquam peccatum fuisset; et hic est status innocentiae, post quem homines transferendi erant in statum gloriae
ubi omnino generationis cessat officium ut dicitur Matth. 22, 20: in resurrectione neque nubent, neque nubentur.
RA1
Ad primum ergo dicendum, quod quamvis potuisset sine operatione alicujus naturalis principii humanum genus
multiplicare, tamen hoc velut magis congruum ex ordine suae sapientiae decrevit ut rebus omnibus operationes
proprias conferret, in quibus earum perfectio consistit: quia tanto in eis divina bonitas magis relucet, quanto res
perfectiores sunt.
RA2
Ad secundum dicendum, quod corpus humanum quamvis in statu innocentiae fuerit incorruptibile per gratiam
innocentiae, erat tamen corruptibile per naturam; et ideo naturali virtute ad generandum non privabatur: quia etsi
quodam modo immortalis esset, ut posset non mori; alio tamen modo mortalis erat, quia poterat etiam mori.
RA3
Ad tertium dicendum, quod omne perpetuum est per se intentum in natura; unde secundum quod aliqua se habent
ad perpetuitatem, hoc modo sunt de intentione naturae. Quaedam igitur sunt quae non habent perpetuitatem nisi
ratione speciei; et in his multiplicatio individuorum non est per se intenta a natura, sed per accidens, prout
scilicet in tali multiplicatione speciei perpetuitas conservatur; unde in his non est generatio nisi ut conservetur
idem secundum speciem, quod secundum numerum idem conservari non potest. In hominibus autem secus est:
quia quantum ad aliquam partem sui, scilicet animam, incorruptibilitatem habent etiam secundum naturam: et
ideo hominum multiplicatio est per se intenta, etiam sine hoc quod ad conservationem speciei pertinet.
RA4

579

