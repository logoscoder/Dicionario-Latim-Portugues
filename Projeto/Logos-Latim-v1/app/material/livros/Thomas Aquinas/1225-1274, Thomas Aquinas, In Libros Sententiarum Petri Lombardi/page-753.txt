AG2
Praeterea, contingit quod aliquis faciat aliquid parvum, intendens magnum facere; sicut aliquis dans obolum, si
intendat habere tantam mercedem, sicut si daret centum marchas. Non autem sequitur quod tantum bonum faciat,
quantum est finis quem intendit. Ergo ex fine non mensuratur rectitudo voluntatis.
AG3
Praeterea, omnia bonum appetunt, ut dicitur in 1 ethic.. Si igitur voluntas dicenda est recta ex voluntate finis,
omnis voluntas erit bona.
AG4
Praeterea, ad hoc quod aliquid bonum dicatur, oportet quod omnia perficientia rem in bonitate concurrant: quia
bonum est ex una et tota causa, ut dionysius dicit.
Sed bonitas actus causatur ex habitu, ex circumstantiis, et ex fine. Ergo non potest sufficienter ex fine judicari
voluntatis rectitudo.
AG5
Praeterea, ex eodem judicatur rectitudo alicujus actus ex quo mensuratur bonitas ejus. Sed bonitas actus,
praecipue quae est in virtute merendi, mensuratur ex radice, quae est habitus actum eliciens.
Ergo rectitudo voluntatis potius judicatur ex habitu, qui est principium actus, quam ex fine.
SC1
Sed contra, omnis motus recipit speciem ex termino. Sed terminus actus voluntatis est finis.
Ergo ex bonitate finis judicandus est bonus actus voluntatis.
SC2
Praeterea, actus recipit speciem a forma agentis; unde secundum diversas formas diversificantur actiones in
specie, sicut calefacere et infrigidare.
Sed forma voluntatis est finis, quod est appetibile, sicut intelligibile est forma intellectus. Ergo secundum
bonitatem et malitiam finis, dicitur actus voluntatis bonus et malus.
CO
Respondeo dicendum, quod actus voluntatis potest ferri in finem dupliciter. Vel immediate in ipsum finem; et sic
actus voluntatis manifeste bonitatem et malitiam ex fine habet; quia velle bonum finem, est bonum; et velle
malum finem, est malum; bonitas enim finis non dependet ulterius ex aliquo alio, sicut bonitas ejus quod est ad
finem, dependet ex fine: et talis actus proprie dicitur voluntas finis, ut velle beatitudinem. Alio modo fertur actus
in finem mediante eo quod est ad finem; et hoc proprie dicitur intendere finem; et tunc distinguendum est: quia
in malis absolute dicendum est, quod actus habet malitiam ex fine: quia si finis intentus est malus, voluntas mala
est, quantumcumque sit bonum illud quod ad talem finem ordinatur; eo quod unus particularis defectus sufficit
ad malitiam: in bonis autem distinguendum est; quia aut loquimur de fine volentis, aut de fine actus voluntatis; et
dicitur finis volentis quem volens sibi praestituit: et tunc non sequitur, si finis est bonus, quod voluntas sit bona;
quia potest esse id quod est volitum, malum, et unum tantum sufficit ad malitiam voluntatis, sive finis sive
volitum sit malum: et quamvis uno modo sit idem actus voluntatis qui fertur in finem et in id quod est ad finem,
tamen intentio nominat illum actum, secundum ordinem actus ad finem; sed voluntas nominat actum eumdem,
secundum ordinem ad objectum proximum, quod in finem ordinatur: et ideo in tali casu voluntas est mala, sed
intentio bona. Finis autem dicitur ad quem actus proportionatus est; et ita etiam si finis est bonus, et actus bonus;
quia actus malus non est proportionatus ad finem bonum. Unde dicit Philosophus in 6 ethic., de his qui per malos
actus bonos fines consequi intendunt, quod quaerunt sortiri finem inconvenienti medio; sicut enim non quaelibet
materia est disposita ad quamlibet formam, nec quodlibet instrumentum ad quemlibet effectum, nec quodlibet
medium ad quamlibet conclusionem; ita nec quilibet actus ad quemlibet finem.
RA1
Ad primum ergo dicendum, quod quando aliquis vult malum propter bonum, illud bonum non est finis actus
voluntatis, secundum se considerati, sed est finis a volente inordinate praestitutus.
RA2
Et hoc etiam modo dicendum est ad secundum; quia in malis simpliciter tenet, quod quantum malum quis
intendit, tantum peccat; in bonis autem non tenet si intelligatur de fine volentis, sed solum si intelligatur de fine
actus.
RA3
Ad tertium ergo dicendum, quod quamvis omnis voluntas bonum appetat, non tamen appetit semper quod est
vere sibi bonum, sed id quod est apparens bonum; et quamvis omnis homo beatitudinem appetat, non tamen
quaerit eam in eo ubi est vera beatitudo, sed ubi non est; et ideo nititur ad eam pervenire non per rectam viam: et
propter hoc non oportet quod omnis voluntas sit bona.
RA4
Ad quartum dicendum, quod ex circumstantiis dicitur actus bonus, secundum quod circumstantiae faciunt actum
proportionatum ad finem debitum; et ideo principaliter bonitas actus ex fine pendet.
RA5

753

