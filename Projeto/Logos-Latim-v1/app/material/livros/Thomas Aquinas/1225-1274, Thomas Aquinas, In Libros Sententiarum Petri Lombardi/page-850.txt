Ulterius. Videtur quod anima sit prius assumpta quam corpori conjuncta. Extremum enim prius conjungitur
medio quam alteri extremorum.
Sed divinitas unitur carni mediante anima. Ergo prius unitur animae quam carni. Sed simul divinitas et anima
carni uniuntur. Ergo divinitas prius unitur animae quam carni.
AG2
Praeterea, persona Christi ex tribus substantiis componi dicitur, scilicet ex divinitate, anima et carne: quorum
supremum est deitas, et infimum est caro, anima autem est medium. Sed prius divinitas fuit quam animae et carni
uniretur. Ergo si medium cum extremis communicat, videtur quod anima sit posterior deitate, et prior carne. Sed
simul anima creata est et assumpta. Ergo anima prius est assumpta quam carni uniatur.
SC1
Sed contra, anima non est prius assumpta quam creata; nec creata quam corpori infusa: quia creando corpori
infunditur, et infundendo creatur.
Ergo anima non est prius assumpta quam carni unita.
CO
Ad tertiam quaestionem patet responsio ex praedictis. Non enim potuit anima prius assumi quam carni uniretur,
cum assumptibilis sit per hoc quod est pars humanae naturae.
RA1
Ad primum ergo dicendum, quod extremum non semper prius tempore conjungitur medio quam alteri
extremorum: simul enim tempore aer patitur a colore, et visus; sed tamen aer prius patitur ordine naturae, quia
passio aeris causat passionem visus. Similiter etiam non est necessarium quod prius tempore deitas sit unita
animae quam carni.
RA2
Ad secundum dicendum, quod anima quamvis sit dignior corpore, est tamen forma corporis. Formae autem non
est ut tempore materiam praecedat, sed dignitate tantum. Divinitas autem non unitur humanae naturae ut forma.
Unde non est similis ratio utrobique.
EX
Quod autem humanae naturae sive humanitatis vocabulo anima et caro intelligi debeant, aperte docet
Hieronymus. Non est intelligendum per humanitatem anima et corpus, quasi proprie dici possit, humanitas est
anima et corpus; sed sicut in toto intelliguntur partes, ut in domo paries et tectum, quae tamen de toto non
praedicantur: unde etiam in auctoritate beati Hieronymi subditur: humanitas, quae ex anima continetur et
corpore; non dicit: quae est anima et corpus.
Errant ergo qui nomine humanitatis non substantiam, sed proprietatem quamdam a qua homo nominatur,
significari contendunt. Per hanc proprietatem, quae ab eis humanitas dicitur, potest intelligi forma consequens
partium compositionem, scilicet corporis et animae, in qua sicut in natura communi omnia individua
communicant.
Forte enim qui hoc posuerunt, sapiebant opinionem Platonis, qui posuit formas universales in actu habere esse in
natura praeter materiam.
Sic enim secundum eum, ut Philosophus in 1 metaph. Dicit, forma hominis erat sine carnibus et ossibus, et sine
aliis partibus ejus; et talem humanitatem sine corpore et anima isti assumptam ponebant: et contra tales
Damascenus dicit in Lib. 3 cap. 11: neque eam quae nuda contemplatione consideratur, naturam assumpsit: non
enim incarnatio esset, sed deceptio et fictio incarnationis.
Vel tangit, ut quidam dicunt, opinionem eorum qui dicebant, Christum, secundum quod est homo, non esse quid,
sed qualiter se habens: quod infra tangetur, dist. 6.
Quod evidenter idem joannes ostendit. Sciendum, quod Magister accipit verba joannis Damasceni, sed non
sensum: inducit enim Damascenus haec verba ad confutandum errorem eorum qui dicebant in Christo unam
tantum naturam esse, quasi confectam ex divinitate et humanitate, sicut una quaedam natura conficitur ex anima
et corpore; quae signatur cum dicitur omnes homines esse ejusdem naturae: non ita quod in quolibet eorum
anima et corpus sint unius naturae ad invicem comparata, sed quia ex his duobus una natura conficitur, in qua
omnes conveniunt. Sed non ita est in Christo quod ex humanitate et divinitate una communis natura resultet,
quae sit quasi communis species de pluribus praedicata, quae divinitatem et humanitatem simul habeant.
Magister autem assumit haec verba ad impugnandum positionem eorum qui proprietatem quae humanitas dicitur,
assumptam dicebant. Humanitas enim si consideretur ut communis, species est quae in pluribus invenitur;
secundum quem modum omnium hominum dicitur una natura. Sic autem communis species humanitatis in
Christo non est: non enim humanitas Christi est communis in actu, sed est humanitas singularis.
Neque enim factus est, nec est, nec aliquando fiet alius. Videtur quod haec probatio nulla sit: multae enim
species sunt quae non nisi de uno individuo praedicantur, ut sol et luna. Sed dicendum ad hoc, quod secundum
intentionem Magistri facile est respondere. Omnis enim species quae participatur a multis individuis, praedicatur
de omnibus eis: unde si species humana, prout est communis, esset quid subsistens praeter singularia, ipsa de
omnibus praedicaretur; unde si talem humanitatem Christus assumpsisset, homo qui est Christus, de omnibus
hominibus praedicaretur. Secundum intentionem vero Damasceni aliter est dicendum, quod omnis natura
850

