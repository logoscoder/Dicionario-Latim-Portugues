RA4
Ad quartum dicendum, quod motus non accipit speciem a termino a quo, sed a termino ad quem; et ideo
resurrectio sanctorum, quae erit gloriosa, oportet quod differat a resurrectione impiorum, quae non erit gloriosa,
penes terminum ad quem, non autem penes terminum a quo. Contingit enim frequenter non esse eumdem
terminum ad quem existente eodem termino a quo; sicut de nigredine potest moveri aliquid in albedinem et in
pallorem.
Articulus 4C
AG1
Ulterius. Videtur quod pulveres illi ex quibus corpus humanum reparabitur, habeant aliquam naturalem
inclinationem ad animam quae eis conjungetur.
Si enim nullam inclinationem habent ad animam, eodem modo se haberent ad illam animam sicut alii pulveres.
Ergo non esset differentia utrum ex illis vel aliis pulveribus reficeretur corpus animae conjungendum; quod est
falsum.
AG2
Praeterea, major est dependentia corporis ad animam quam animae ad corpus. Sed anima separata a corpore
adhuc habet aliquam dependentiam ad corpus, unde retardatur ejus motus in Deum propter appetitum corporis, ut
dicit dionysius de divin. Nomin.. Ergo multo fortius corpus separatum ab anima adhuc habet naturalem
inclinationem ad animam illam.
AG3
Praeterea, job 20, 2, dicitur: ossa ejus implebuntur vitiis adolescentiae ejus, et cum eo in pulvere dormient. Sed
vitia non sunt nisi in anima.
Ergo adhuc in illis cineribus remanebit aliqua naturalis inclinatio ad animam.
SC1
Sed contra, corpus humanum potest resolvi ad ipsa elementa, vel etiam in carnes aliorum animalium converti.
Sed elementa sunt homogenea, et similiter caro leonis, vel alterius animalis. Cum ergo in aliis partibus
elementorum vel animalium non sit aliqua inclinatio naturalis ad illam animam, nec in illis partibus in quas
conversum est corpus humanum, erit aliqua inclinatio ad animam. Patet per auctoritatem Augustini in enchirid.:
corpus humanum in quamcumque aliorum corporum substantiam, vel in ipsa elementa vertatur, in
quorumcumque hominum seu animalium cibum cedat, carnemque vertatur... Illi animae humanae in puncto
temporis cedet quae illud prius, ut homo fieret, viveret et cresceret, animavit.
SC2
Praeterea, cuilibet inclinationi naturali respondet aliquod agens naturale; alias natura deficeret in necessariis. Sed
nullo agente naturali possunt praedicti pulveres eidem animae iterato conjungi.
Ergo in eis non est aliqua naturalis inclinatio ad praedictam conjunctionem.
CO
Ad tertiam quaestionem dicendum, quod circa hoc est triplex opinio.
Quidam enim dicunt, quod corpus humanum nunquam resolvitur usque ad elementa; et ita semper in cineribus
manet aliqua vis addita elementis quae facit naturalem inclinationem ad eamdem animam.
Sed haec positio contrariatur auctoritati Augustini indirecte, et sensui, et rationi: quia omnia composita ex
contrariis possibile est resolvi in ea ex quibus componuntur.
Et ideo alii dicunt, quod illae partes elementorum in quas humanum corpus resolvitur, retinent plus de luce ex
hoc quod fuerunt animae humanae conjunctae, et ex hoc habent quamdam inclinationem ad animas. Sed hoc
iterum frivolum est: quia partes elementorum sunt unius naturae, et aequaliter habent participationem lucis et
obscuritatis.
Et ideo aliter dicendum est, quod in cineribus illis nulla est naturalis inclinatio ad resurrectionem, sed solum ex
ordine divinae providentiae, quae statuit illos cineres iterum animae conjungi; et ex hoc convenit quod illae
partes elementorum iterato conjungantur, et non aliae.
RA1
Unde patet solutio ad primum.
RA2
Ad secundum dicendum, quod anima separata a corpore manet in eadem natura quam habebat cum corpori esset
conjuncta; quod de corpore non contingit; et ideo non est simile.
RA3
Ad tertium dicendum, quod verbum illud job non est intelligendum, quod vitia actu maneant in pulveribus
mortuorum, sed secundum ordinem divinae justitiae, quo sunt deputati pulveres illi ad corporis reparationem,
quod pro peccatis commissis cruciabitur in aeternum.
|a5 Articulus 5: Utrum post resurrectionem quilibet cognoscet peccata quae fecit.

2065

