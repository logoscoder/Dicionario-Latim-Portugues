AG1
Ulterius. Videtur quod passiones non sint materia temperantiae et fortitudinis. Materia enim salvatur in omnibus
quae ex materia vel circa materiam fiunt. Sed praedictae virtutes sunt quietantes a passionibus. Ergo passiones
non sunt materia earum.
AG2
Praeterea, illud penes quod distinguuntur virtutes, debet assignari materia virtutum: quia habitus per objecta
distinguuntur. Sed virtutes praedictae et eis annexae distinguuntur penes res exteriores: quia quaedam sunt circa
pericula mortis, quaedam circa delectabilia venerea, quaedam circa honores, et sic de aliis. Ergo res exteriores, et
non passiones, sunt earum materia.
AG3
Praeterea, illud quod est commune omni virtuti, non debet assignari materia alicui speciali virtuti. Sed delectatio
invenitur in omnibus specialibus virtutibus: quia oportet accipere signum generati habitus fientem in opere
delectationem.
Ergo delectatio et aliae passiones non sunt materia alicujus determinatae virtutis.
SC1
Sed contra, Philosophus dicit in 3 ethic., quod fortitudo est circa timores et audacias, temperantia autem circa
concupiscentias. Hae autem passiones nominant. Ergo videtur quod materia harum virtutum sint passiones.
SC2
Praeterea, illud est materia rei circa quod ponitur forma ipsius. Sed forma praedictarum virtutum est medium.
Ergo cum medium ponatur in passionibus, videtur quod passiones sint materia praedictarum virtutum.
CO
Ad secundam quaestionem dicendum, quod sicut dictum est, materia prudentiae est bonum operabile a nobis,
pertinens ad perfectionem animae. Operatio autem animae recta, in qua perfectio ejus consistit quantum ad vitam
activam pertinet, in duobus consistit, scilicet in moderatione passionum animae, et in usu debito exteriorum
rerum.
Quia ergo oportet virtutes morales haberi ad exequendum illud quod prudentia decrevit, oportet quod sint aliquae
virtutes circa utrumque praedictorum.
Circa passiones ergo moderandas est temperantia et fortitudo, et alia hujusmodi; unde propria materia
temperantiae sunt passiones circa delectabilia tactus; fortitudinis autem timores et audaciae in maximis
terribilibus.
RA1
Ad primum ergo dicendum, quod virtutes non omnino extinguunt passiones, sed moderant eas; unde Philosophus
dicit in 2 ethic., quod quidam determinant virtutes impassibilitates et quietes; non bene autem.
RA2
Ad secundum dicendum, quod virtutes istae non distinguuntur ex rebus exterioribus, nisi quatenus circa eas
contingit animam diversimode passionibus affici; unde passiones sunt proxima materia, res autem exteriores sunt
materia remota, inquantum sunt objecta ipsarum passionum.
RA3
Ad tertium dicendum, quod aliae virtutes non sunt circa delectationes sicut circa materiam; sed magis delectatio
est consequens actum virtutis.
Articulus 2C
AG1
Ulterius. Videtur quod justitia non sit circa operationes. Non enim potest esse idem materia, et actus circa
materiam. Sed actus justitiae est quaedam operatio. Ergo operationes non possunt esse materia justitiae.
AG2
Praeterea, operationes etiam exteriores ex interioribus passionibus oriuntur. Sed justitia non dicitur esse circa
passiones, sed magis aliae virtutes.
Ergo non est circa operationes.
AG3
Praeterea, virtus quae circuit omnes virtutes, non habet aliquam specialem materiam. Sed justitia est hujusmodi,
ut dicitur in Glossa genes. 1, etiam specialis: quia inter commutationes, circa quas est commutativa justitia, quae
est species specialis justitiae, ponit Philosophus in 5 ethic., moechiam, quae est circa materiam temperantiae, et
occisionem dolo, quae est circa materiam mansuetudinis. Ergo videtur quod justitiae non sit attribuenda aliqua
specialis materia.
SC1
Sed contra, est quod dicit Philosophus in principio 5 ethic. Quod justitia est circa operationes.
SC2
Praeterea, ipsa est circa aliquid circa quod non est aliqua alia virtus, scilicet circa lucrum pecuniarum.
Ergo habet aliquam specialem materiam.
1238

