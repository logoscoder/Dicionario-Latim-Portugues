|+d6.q2 Distinctio 6, Quaestio 2
|a0 Prologus
Deinde quaeritur de ritu baptismi; et circa hoc quaeruntur tria: 1 de ritu ipsius baptismi; 2 de ritu catechismi; 3 de
ritu exorcismi.
|a1 Articulus 1: Utrum baptismus iterari possit.
Articulus 1A
AG1
Ad primum sic proceditur. Videtur quod baptismus iterari possit. Quia eucharistia est sacramentum excellentius
quam baptismus: quia est perfectio, secundum dionysium.
Sed eucharistia iteratur. Ergo et baptismus iterari potest.
AG2
Praeterea, gratia est principalior effectus baptismi quam character. Sed gratia amittitur, quamvis character non
deleatur. Ergo videtur quod ratione gratiae recuperandae baptismus iterari debeat.
AG3
Praeterea, sicut ad unitatem actionis requiritur unitas temporis, ita et unitas agentis. Sed plures possunt aliquem
simul baptizare, quia unus alium non impedit; et praecipue hoc necessarium est, si unus sit mutus, qui verba
proferre non possit, et alius mancus, qui non possit immergere.
Ergo et similiter potest aliquis pluries diversis temporibus baptizari.
SC1
Sed contra est quod dicitur Ephes. 4, 5: una fides, unum baptisma. Ergo iterari non debet.
SC2
Praeterea, baptismus contra originale datur.
Sed originale peccatum non iteratur. Ergo nec baptismus iterari debet.
CO
Respondeo dicendum, ad primam quaestionem, quod baptismus nullo modo iterari debet propter quatuor
rationes. Prima sumitur ex morbo contra quem datur, scilicet originale peccatum, quod non iteratur; unde nec
medicina iterari debet. Secunda sumitur ex re sacramenti: quia in baptismo deletur culpa et poena totaliter. Unde
si frequenter liceret homini baptismum suscipere, esset quaedam provocatio ad peccandum: quia facilitas veniae
incentivum praebet delinquendi, ut dicit Gregorius.
Tertia sumitur ex sua significatione: quia configurat morti Christi, qui semel tantum mortuus est. Quarta sumitur
ex ipso sacramento, scilicet charactere, qui indelebiliter manet; unde fieret injuria sacramento si baptismus
iteraretur, quasi prima sanctificatio non suffecisset; et iterum, quia ipsum sacramentum regeneratio quaedam est:
cujuslibet autem generatio est tantum semel. Quod autem nescitur esse factum, non iteratur. Unde si inveniatur
pro certo aliquis defectus fuisse in baptismo eorum quae sunt de essentia sacramenti, debet absolute iterum
baptizari sub hac forma: baptizo te, si non es baptizatus, in nomine patris etc..
RA1
Ad primum ergo dicendum, quod sicut in eucharistiae sacramento sanctificatur materia, ita in baptismo
sanctificatur recipiens characteris impressionem.
Unde sicut fieret injuria eucharistiae, si hostia consecrata consecraretur iterum; ita fit injuria baptismo, si aliquis
semel baptizatus iterum baptizaretur: quia sicut ibi sanctificatio refertur ad materiam, ita hic ad suscipientem
sacramentum.
RA2
Ad secundum dicendum, quod quamvis gratia sit dignior effectus baptismi quam character, et sit quodammodo
principalior; non tamen est ita proprius effectus ejus, et in hoc non ita principalis: quia gratia amissa, per alia
sacramenta recuperari potest; et ideo non oportet quod ad ipsam recuperandam iteretur baptismus.
RA3
Ad tertium dicendum, quod si plures simul immergerent, ita quod uterque diceret, ego te baptizo etc., baptizatum
esset; quamvis peccarent non servantes ritum ecclesiae: nec tamen essent puniendi tamquam iterantes baptisma,
nisi hoc intenderent: quia contingit eamdem actionem et ab uno et a pluribus exerceri; non autem contingit
eamdem actionem esse quae in diversis temporibus fit. Si autem dicant: nos baptizamus te, non erit baptismus:
quia non servatur debita forma, ut supra, dist. 3, qu. 1, art. 2, quaestiunc. 2, dictum est.
Similiter non erit baptismus, si unus sit mancus et alius mutus, uno proferente verba, et alio immergente: quia
ipsa verba formae ostendunt quod ab eodem debet fieri immersio et verborum pronuntiatio.
Articulus 1B
1452

