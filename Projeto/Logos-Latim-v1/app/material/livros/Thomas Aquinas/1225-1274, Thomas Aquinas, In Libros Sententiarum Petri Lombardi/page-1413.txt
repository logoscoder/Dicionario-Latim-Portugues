AG2
Praeterea, cujus est potentia, ejus est actio, et e converso, ut dicitur in 1 de somno et vigilia.
Sed actio spiritualis, ad quam character ordinatur, est per plures potentias, scilicet quia requiritur et affectiva et
intellectiva. Ergo character est in pluribus potentiis, sicut spiritualis potentia.
SC1
Sed contra, unum accidens non est in pluribus subjectis. Sed in uno sacramento imprimitur unus character. Ergo
non est in pluribus potentiis.
CO
Ad secundam quaestionem dicendum, quod esse in pluribus potentiis est dupliciter: aut ita quod aequaliter sit in
omnibus, sicut essentia animae est in omnibus potentiis; aut ita quod sit in una per prius, et per posterius
respiciat alias mediante illa in qua primo est; sicut electio est in intellectu et appetitu, et formaliter in appetitu
perficitur, ut patet per Philosophum in 6 ethicor..
Primo ergo modo nullum accidens potest esse in pluribus potentiis quia accidens numeratur et distinguitur penes
materiam et distinctionem subjecti; et ideo cum character sit accidens, non potest esse in pluribus potentiis
animae primo modo, sed secundo modo: quia unam respicit per prius, et alias per posterius.
RA1
Ad primum ergo dicendum, quod etiam potentiae magis habent ordinem ad invicem, ut in 1 Lib. Dictum est; et
ideo quod est in una, potest aliquando ad alias redundare.
RA2
Ad secundum dicendum, quod quando ad unam actionem requiruntur plures potentiae, in illa actione est
principalis una potentia quasi movens et trahens alias in obsequium sui, et aliae induunt quodammodo formam
ipsius; et ideo ex eo quod est in principali potentia, potest actio illa sufficienter perfici.
Articulus 3C
AG1
Ulterius. Videtur quod sit magis in affectiva quam cognitiva. Quia character disponit ad gratiam.
Sed gratia magis respicit affectivam. Ergo et character.
AG2
Praeterea, character est ad assimilandum nos Deo. Sed per affectum maxime Deo appropinquamus, et similes ei
efficimur. Ergo character est in affectiva.
SC1
Sed contra, characterem dionysius lumini comparat.
Sed lumen magis intellectivae competit quam affectivae. Ergo et character.
CO
Ad tertiam quaestionem dicendum, quod imago principaliter consistit in potentia cognitiva, quia ex memoria et
intelligentia oritur voluntas; unde tota imago est in intellectiva parte sicut in radice; et ideo omne quod attribuitur
homini ratione imaginis, principaliter respicit intellectivam, et ex consequenti affectivam: quia etiam ex
intellectiva parte habet homo quod sit homo; sed ex affectiva quod sit bonus vel malus; et ideo quia character
respicit imaginem, principaliter est in intellectiva parte.
RA1
Ad primum ergo dicendum, quod gratia non est neque in intellectiva neque in affectiva, sed in essentia animae;
tamen magis de propinquo respicit affectivam, quia gratia datur ad bene operandum; qualiter autem aliquis
operetur, praecipue ex voluntate pendet. Sed character datur ad exercendas actiones spirituales aliquas
simpliciter: quod autem bene vel male fiant, hoc est per gratiam et per habitum virtutum; et ideo non est similis
ratio de charactere et gratia.
RA2
Ad secundum dicendum, quod assimilatio in bonitate praecipue est ad Deum per voluntatem; sed assimilatio in
esse et posse magis est ex parte intellectus: quia ex hoc ipso quod aliquid esse immateriale habet, intellectivum
est, et potentiam habet quodammodo infinitam, secundum quod intellectus universalium est, quae quodammodo
infinita sunt virtute; et ideo cum conformitas characteris respiciat spiritualem potestatem, magis competit
intellectivae parti quam affectivae.
Articulus 3D
AG1
Ulterius. Videtur quod character non indelebiliter insit potentiae cui inest. Accidens enim diuturnitatem habet ex
causa et subjecto. Sed gratia est ab eadem causa et in eodem subjecto cum charactere. Ergo cum gratia amitti
possit, et character similiter deleri poterit.
AG2
Praeterea: cum venerit quod perfectum est, evacuabitur quod ex parte est; 1 corinth. 13, 10.

1413

