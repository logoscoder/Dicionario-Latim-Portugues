Sed contra est quod dicitur in symbolo: descendit ad inferos.
SC2
Praeterea, Act. 2, 24: quem Deus suscitavit solutis doloribus inferni. Ergo videtur quod in inferno fuerit.
CO
Respondeo dicendum ad primam quaestionem, quod Christus, ut nos ab omnibus defectibus liberaret, in se
nostros defectus qui universaliter omnium erant, et in defectum gratiae non vergebant, accipere voluit. Hoc
autem erat omnibus hominibus commune ante passionem Christi quod pro debito originalis peccati ad infernum
descendebant. Sed in nomine inferni duo importantur, scilicet locus, et poena vel damni, vel sensus, scilicet
afflictiva. Poena autem damni, scilicet carentia divinae visionis, vergebat in defectum gratiae, quia scilicet non
poterat in eis esse gratia consummata, scilicet gloria. Similiter etiam poena sensus post hanc vitam non est
satisfactoria, quia illi non sunt in statu merendi; sed est vel purgativa vel damnativa. Purgatio autem debetur
alicui impuritati et damnatio debetur peccato mortali; unde etiam poena sensus post hanc vitam in defectum
gratiae vergit. Et ideo Christo fuit competens in infernum descendere, secundum quod infernus importat locum,
non autem secundum quod importat poenam.
RA1
Ad primum ergo dicendum, quod nomen inferni secundum quod importat locum, non sonat in malum tantum, et
sic potest competere Christo: secundum autem quod importat poenam damni vel sensus, sic Christo competere
non potest, quia sic sonat etiam in malum culpae. Vel dicendum, quod descendere ad infernum, quasi sub
potestate infernalium deduci, in malum sonat; sed descendere in infernum ad expoliandum ipsum per modum
Domini, sonat in maximam dignitatem; et sic Christo competit.
RA2
Ad secundum dicendum, quod per passionem ejus solutum erat pretium, unde amotum erat impedimentum quo
sancti prohibebantur a visione Dei, et ideo statim Deum viderunt; sed tamen oportuit quod in infernum localiter
descenderet quantum ad liberationem eorum a loco poenali, et iterum ut in se omnes defectus acciperet.
RA3
Ad tertium dicendum, quod secundum quod nomen inferni importat poenam sensus vel damni, sic Christus non
dicitur in infernum descendisse; sed secundum quod tantum locum nominat.
Articulus 1B
AG1
Ulterius. Videtur quod descenderit usque ad infernum damnatorum. Ipse enim sua morte humanum genus non
solum liberavit a peccato originali, sed etiam ab actuali. Sed infernus damnatorum est locus poenalis respondens
peccato actuali, sicut Limbus patrum locus debitus pro peccato originali.
Ergo videtur quod etiam in illum infernum descendere debuerit, sicut in Limbum descendit.
AG2
Praeterea, Christi ascensio respondet suo descensui, quia qui ascendit ipse est et qui descendit, Eph. 4. Sed ipse
ascendit super omnes caelos.
Ergo debuit etiam usque ad inferiorem infernum descendere.
AG3
Praeterea, Eccli. 24, 45, dicitur: penetrabo omnes inferiores partes terrae et inspiciam omnes dormientes. Sed
inferiores partes terrae sunt infernus damnatorum, in quo aliqui de dormientibus, idest mortuis, sunt. Ergo
videtur quod ipse in illum infernum descenderit.
SC1
Sed contra, Luc. 16, 26, dicitur: inter nos et vos chaos magnum firmatum est, ut illi qui volunt illuc ex nobis
transire, non possint. Sed illud chaos magis erat firmatum inter Christum, qui jam erat comprehensor, et
damnatos, quam inter sanctos qui erant in Limbo expectantes beatitudinem, et illos qui erant in inferno. Ergo
Christus ad illos non descendit.
SC2
Praeterea, sicut caelum empyreum est locus aeternae gloriae, ita infernus est locus aeternae miseriae. Sed nullus
damnatus potest esse in caelo empyreo. Ergo nulli beato competit esse in inferno; et sic nec Christo.
CO
Ad secundam quaestionem dicendum, quod quadruplex est infernus. Unus est infernus damnatorum, in quo sunt
tenebrae et quantum ad carentiam divinae visionis, et quantum ad carentiam gratiae, et est ibi poena sensibilis; et
hic infernus est locus damnatorum. Alius est infernus supra istum, in quo sunt tenebrae et propter carentiam
divinae visionis, et propter carentiam gratiae, sed non est ibi poena sensibilis; et dicitur Limbus puerorum. Alius
supra hunc est, in quo sunt tenebrae quantum ad carentiam divinae visionis, sed non quantum ad carentiam
gratiae, sed est ibi poena sensus; et dicitur Purgatorium.
Alius magis supra est, in quo est tenebra quantum ad carentiam divinae visionis, sed non quantum ad carentiam
gratiae, neque est ibi poena sensibilis; et hic est infernus sanctorum patrum; et in hunc tantum Christus descendit
quantum ad locum, sed non quantum ad tenebrarum experientiam.
1076

