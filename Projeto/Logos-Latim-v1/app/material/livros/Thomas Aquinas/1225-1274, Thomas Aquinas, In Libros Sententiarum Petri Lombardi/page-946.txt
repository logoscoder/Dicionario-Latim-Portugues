Sed in Christo est tantum una persona. Ergo cum secundum naturam divinam conveniat ei esse personam,
secundum naturam humanam non conveniet ei; et sic non erit persona inquantum est homo.
CO
Respondeo dicendum ad primam quaestionem, quod in Christo non est nisi una persona, quae est ab aeterno;
nullum autem aeternum convenit Christo secundum quod homo, proprie loquendo, ut patet ex praedictis, dist. 5,
quaest. 1, art. 1; unde haec non est vera: Christus, secundum quod homo, est persona; nisi replicetur suppositum
hominis, ut dicatur: Christus, secundum quod iste homo, est persona; hoc enim verum est.
RA1
Ad primum ergo dicendum, quod Christus, secundum quod homo, est substantia rationalis naturae; sed
secundum quod iste homo, est individua substantia rationalis naturae; unde secundum quod iste homo, est
persona; sicut secundum quod iste homo, est Deus.
RA2
Ad secundum dicendum, quod etiam nec Petrus, inquantum homo, est persona, sed secundum quod iste homo:
quia haec non est per se: homo est persona; sed haec: iste homo est persona.
RA3
Ad tertium dicendum, quod ex hoc quod Christus operatus est secundum quod homo et secundum quod Deus,
sequitur quod in Christo sint duae operationes; ita etiam si Christus esset persona secundum quod homo et
secundum quod Deus, sequeretur quod in ipso essent duae personae.
Articulus 2B
AG1
Ulterius. Videtur quod sit, secundum quod homo, individuum. Christus enim, secundum quod homo, est aliquid.
Sed non est aliquid universale.
Ergo est aliquid particulare: ergo secundum quod homo, est individuum.
AG2
Praeterea, in individuo nihil est nisi natura speciei, et accidentia individuantia ipsam. Sed Christus, secundum
quod homo, habet naturam humanam, et accidentia individuantia ipsam. Ergo secundum quod homo, est
individuum.
AG3
Praeterea, quidquid convenit naturae humanae, convenit Christo inquantum est homo, sicut esse passibile et
mortale. Sed humana natura in Christo est quoddam individuum. Ergo Christus, inquantum homo, est
individuum.
SC1
Sed contra, individuum in genere rationalis naturae nihil aliud est quam persona. Sed Christus, secundum quod
homo, non est persona. Ergo nec individuum.
CO
Ad secundam quaestionem dicendum, quod, sicut supra, dist. 6, quaest. 1, art. 1, dictum est, individuum
invenitur in substantiis et accidentibus. Secundum autem quod in substantiis est, habet de ratione sui quod sit
subsistens: non autem secundum quod in accidentibus invenitur: et utroque modo invenitur in Christo; tamen
altero tantum modo praedicatur. Humana enim natura in Christo est quoddam individuum; sed Christus non est
illud individuum, sed est individuum subsistens: et hoc modo accipiendo individuum, secundum quod de Christo
praedicatur, est in Christo unum tantum individuum sicut et una persona. Unde sicut Christus non est persona
secundum quod homo, ita nec individuum.
RA1
Ad primum ergo dicendum, quod Christus, secundum quod homo, est aliquid; non tamen sequitur: ergo
secundum quod homo, est aliquid universale vel particulare: quia homini accidit esse universale vel particulare:
unde haec est per accidens: homo est aliquid particulare; haec autem per se: iste homo est aliquid particulare.
Unde Christus non est aliquid particulare secundum quod homo, sed secundum quod iste homo.
RA2
Ad secundum dicendum, quod de ratione individui, secundum quod de Christo praedicatur, est quod sit per se
subsistens; et hoc non convenit Christo secundum quod homo, sed secundum quod hic homo: unde non oportet
quod sit individuum secundum quod homo.
RA3
Ad tertium dicendum, quod ea quae conveniunt humanae naturae, non oportet quod eodem modo quo de natura
praedicantur, de Christo praedicentur: quia ipsa natura de eo non praedicatur in recto et in abstracto; sed oblique
vel concretive; unde non sequitur, si humana natura est individuum, quod Christus, secundum quod homo, sit
individuum; sed quod habeat individuam naturam.
Articulus 2C
AG1
946

