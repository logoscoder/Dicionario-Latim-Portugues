Ad tertiam quaestionem dicendum, quod omnis solemnis poenitentia est publica, sed non convertitur. Poenitentia
enim solemnis hoc modo fit. In capite Quadragesimae tales poenitentes praesentant se cum presbyteris suis
episcopo civitatis ante fores ecclesiae, sacco induti, nudis pedibus, vultibus demissis, coma deposita; et eis in
ecclesia introductis episcopus cum omni clero septem Psalmos poenitentiales dicit, et postmodum eis manum
imponit, aquam benedictam spargit, et cinerem capitibus imponit, cilicio colla eorum operit, et denuntiat eis
lacrymabiliter, quod sicut Adam ejectus est a Paradiso, ita ipsi de ecclesia ejiciuntur; et jubet ministris ut eos ab
ecclesia pellant, clero eos sequente cum hoc responsorio: in sudore vultus tui vesceris pane tuo etc.. In coena
autem Domini quolibet anno a suis presbyteris in ecclesiam reducuntur, et erunt ibi usque ad octavas Paschae; ita
tamen quod non communicabunt, nec pacem accipient; et sic fiat quolibet anno quousque aditus ecclesiae est eis
interdictus. Ultima autem reconciliatio episcopo reservatur, ad quem solum spectat solemnis poenitentiae
impositio. Potest autem imponi viris et mulieribus, sed non clericis propter scandalum. Non autem talis
poenitentia debet imponi nisi pro peccato quod totam commoverit urbem. Publica autem est et non solemnis,
quae in facie ecclesiae fit, sed non cum solemnitate praedicta, sicut peregrinatio per mundum cum baculo
cubitali; et haec potest iterari, et a simplici sacerdote injungi; et potest etiam clerico imponi.
Quandoque tamen solemnis ponitur pro publica; et secundum hoc auctoritates quaedam varie loquuntur de
solemni.
RA1
Ad primum ergo dicendum, quod mulier habet comam in signum subjectionis, non autem vir; et ideo non
competit ut in poenitentia mulieri coma deponatur, sicut viro.
RA2
Ad secundum dicendum, quod licet in eodem genere peccati clericus plus peccet quam laicus, tamen non
injungitur ei poenitentia solemnis, ne ordo veniat in contemptum; unde non defertur personae, sed ordini.
RA3
Ad tertium dicendum, quod magna peccata indigent majori cautela ad sui curationem; et ideo injunctio
poenitentiae solemnis, quae non nisi pro gravissimis peccatis fit, soli episcopo reservatur.

|+d14.q2 Distinctio 14, Quaestio 2
|a0 Prologus
Deinde quaeritur de effectu poenitentiae; et circa hoc quaeruntur quinque: 1 utrum poenitentia peccata tollat; 2
utrum virtutes restituat; 3 utrum opera praecedentia vivificet; 4 utrum praedicti effectus sint poenitentiae
inquantum est virtus, vel inquantum est sacramentum; 5 utrum sine poenitentia possit pervenire aliquis peccator
ad salutem.
|a1 Articulus 1: Utrum per poenitentiam semper peccata tollantur.
Articulus 1A
AG1
Ad primum sic proceditur. Videtur quod per poenitentiam non semper peccata tollantur. Hebr. 10, 26: voluntarie
enim peccantibus nobis post acceptam notitiam veritatis, jam non relinquitur hostia pro peccato. Sed in
poenitentia homo se offert hostiam Deo. Psalm. 50, 19: sacrificium Deo spiritus contribulatus. Ergo poenitentia
peccata eorum qui prolapsi sunt post notitiam veritatis, non delet.
AG2
Praeterea, Hebr. 12, super illud: non invenit poenitentiae locum, inquit Glossa interlineali: idest, veniae locum et
benedictionis per poenitentiam.
Ergo poenitentia non semper tollit praeterita peccata.
AG3
Praeterea, 2 machab. 9, 13, dicitur de Antiocho: orabat scelestus Deum, a quo non esset misericordiam
consecuturus. Ergo cum ipse poeniteret de malis commissis, videtur quod non semper poenitentia peccata
praecedentia deleat.
AG4
Praeterea, peccatum commissum est quodammodo infinitum, inquantum est offensa Dei. Sed actus nostri sunt
finiti. Cum ergo finitum non possit in infinitum, videtur quod poenitentia non possit delere peccatum
commissum.
SC1
Sed contra, Lucae 5, 32: non veni vocare justos, sed peccatores ad poenitentiam. Sed inutilis esset ista vocatio
poenitentibus, nisi veniam de peccato largiretur. Ergo poenitentia peccata delet.
SC2
1618

