Sed contra, ex hoc anima dicitur imago Dei quia ejus capax est, ut Augustinus dicit. Sed sola creatura rationalis
est capax Dei. Ergo ipsa sola est ad imaginem Dei.
SC2
Praeterea, quanto aliqua creatura est perfectior, tanto est Deo similior. Sed inter alias creaturas rationalis natura
altissimum gradum tenet. In ipsa ergo praecipue imago Dei invenitur.
CO
Respondeo dicendum, quod, ut dictum est, illa imitatio rationem imaginis constituit quae est in aliquo ad
speciem pertinente. Ex primo autem et communi nihil sortitur speciem, sed ex ultimo et proprio, sicut est
differentia constitutiva.
Consideratis autem divinae bonitatis processibus in creaturis, quibus naturae creatae constituuntur in
similitudinem naturae increatae, ultima invenitur intellectualis dignitatis participatio, et quae omnes alias
praesupponat: et ideo intellectualis natura attingit ad imitationem divinam, in qua quodammodo consistit species
naturae ejus; et inde est quod in eadem operatione ponimus ultimam felicitatem intellectualis creaturae, in qua
est felicitas Dei, scilicet in contemplatione intellectiva; et ideo sola intellectualis creatura rationabiliter ad
imaginem Dei dicitur esse.
RA1
Ad primum ergo dicendum, quod quamvis quaelibet creatura aliquid participet de ratione similitudinis divinae,
non tamen potest dici ejus imago ratione praedicta.
RA2
Ad secundum dicendum, quod similitudo operis potest dici ad operantem dupliciter; aut quantum ad id quod
habet in natura sua, sicut homo generat hominem; aut quantum ad id quod habet in intellectu suo, sicut
artificiatum ab artifice in similitudinem artis suae procedit. Utroque modo procedit creatura a Deo in
similitudinem ejus. Primo modo, quia ab ente sunt entia, et a vivo viventia.
Secundo modo, quia procedunt a rationibus idealibus. Cum ergo unaquaeque res pertingat ad perfectam
imitationem ejus quod est in intellectu divino, quia talis est qualem eam esse disposuit; ideo quantum ad hunc
modum similitudinis quaelibet creatura potest dici imago ideae in mente divina existentis; unde dicit boetius
quod formae quae sunt in materia, possunt dici imagines, eo quod ab his formis venerunt quae sine materia sunt:
sed quantum ad alium modum sola intellectualis natura pertingit ad ultimum gradum imitationis, ut dictum est, et
ideo ipsa sola dicitur imago Dei.
RA3
Ad tertium dicendum, quod similitudo divinae bonitatis, quantum ad nobilissimas participationes ipsius, non
resultat in universo nisi ratione nobilissimarum partium ejus, quae sunt intellectuales naturae: nec per se de toto
potest dici, et primo, quod non convenit sibi ratione omnium partium, ut in 6 physic. Dicitur frequenter: et ideo
universum non potest dici imago Dei, sed intellectualis natura.
RA4
Ad quartum dicendum, quod similitudo radii solaris ad divinam bonitatem tota attenditur quantum ad
causalitatem, et non quantum ad dignitatem naturae, quae rationem imaginis perficit.
RA5
Ad quintum dicendum, quod proprietates divinae ostenduntur in creaturis dupliciter: vel secundum similitudinem
analogiae, sicut vita, sapientia, et hujusmodi, quae analogice Deo et creaturis conveniunt; et sic divinae
proprietates praecipue ostenduntur in rationali natura; vel secundum similitudinem proportionis, secundum quod
spirituales proprietates corporalibus metaphorice designantur; et hoc modo in igne ostenduntur proprietates
divinae, ut in 1 Lib., dist. 33, dictum est.
Sed haec similitudo non facit rationem imaginis; unde dionysius vocat eam dissimilem similitudinem.
|a3 Articulus 3: Utrum imago Dei magis reperiatur in Angelis quam in hominibus.
AG1
Ad tertium sic proceditur. Videtur quod imago non magis in Angelis quam in hominibus inveniatur. Ea enim
quae sequuntur naturam, aequaliter inveniuntur in omnibus habentibus naturam illam, ut risibile in hominibus.
Sed esse ad imaginem Dei, consequitur intellectualem naturam.
Ergo in omnibus habentibus intellectum est aequaliter.
AG2
Praeterea, secundum Augustinum, eo ipso est anima imago Dei quod capax ejus esse potest. Sed non magis
capax Dei est Angelus quam homo, cum in fruitione divinitatis homines Angelis aequentur. Ergo esse ad
imaginem non magis Angelis quam hominibus convenit.
AG3
Praeterea, ut dicit Augustinus, inter mentem nostram et Deum nihil est medium. Sed quod magis imitatur Deum,
cadit medium inter ipsum et id quod minus imitatur ipsum. Ergo Angelus non magis est ad imaginem Dei quam
mens humana.
AG4
541

