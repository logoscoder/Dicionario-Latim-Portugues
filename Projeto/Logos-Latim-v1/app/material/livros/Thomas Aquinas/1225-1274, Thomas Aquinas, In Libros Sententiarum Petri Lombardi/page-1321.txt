Praeterea, Damascenus dicit quod sabbati observatio excogitata fuit parvulis, et sub elementis mundi
servientibus. Sed a tali servitio liberati sumus per adventum Christi. Ergo et sabbati observatio cessavit.
CO
Ad tertiam quaestionem dicendum, quod sabbati observatio quantum ad illud quod de lege naturali habebat,
prout morale praeceptum est, tempore gratiae non cessavit, immo perfectius implendum est, sicut et alia moralia
praecepta; et ideo apostolus, 1 corinth. 7, dat consilium de virginibus, ut extra solicitudinem existentes, semper
quae Dei sunt, cogitent. Sed taxatio diei vel temporis, quae ad legem moralem non pertinebat, veniente statu
gratiae cessavit, sicut et alia legalia.
RA1
Ad primum ergo dicendum, quod observatio sabbati, inquantum caeremonialis est, signat principaliter requiem
Christi in sepulcro, et per consequens quietem quam habemus per ipsum, consepulti cum eo per baptismum in
mortem; Rom. 6. Unde veniente veritate, figura cessavit. Et non est simile de thurificatione, quae principaliter
non est signum futuri, sed ejus quod semper esse debet.
RA2
Ad secundum dicendum, quod quia perfectius in nova lege debemus Deo vacare, ideo non fuit taxandum tempus
illis quibus injungitur, ut sine intermissione orent.
RA3
Ad tertium dicendum, quod observatio dominicae non obligat ex praecepto Decalogi nisi quantum ad hoc quod
est de dictamine legis naturae: taxatio enim illius diei est ex institutione ecclesiae volentis resurrectionem
Christi, cui nostram vitam conformare debemus, in jugi memoria esse. Quamvis autem resurrectio Christi ei
secundum humanitatem conveniat, tamen opus divinitatis est, quae eum a mortuis suscitavit. Unde non in minori
reverentia est habenda quam requies artificis, et consummatio conditoris facta in die sabbati; immo amplius,
secundum quod opus conditionis opere reparationis perficitur.
RA4
Ad quartum dicendum, quod in die dominica tenemur vacare ex constitutione ecclesiae ab operibus quae nos
impedire possent a cultu divino, qui indicitur in tali die exercendus, nisi ex causa per eum qui habet auctoritatem,
in aliquo dispensetur.
Neque oportet quod ab omnibus in die dominica cessemus a quibus in die sabbati cessabant: quia antiquorum
cessatio ab omnibus operibus servilibus in significationem erat, non autem nostra cessatio.
|a6 Articulus 6: Utrum usuras accipere sit peccatum.
AG1
Ad sextum sic proceditur. Videtur quod usuras accipere non sit peccatum. Nihil enim est peccatum nisi quod est
contra praeceptum aliquod morale: caeremonialia autem, et judicialia legis mosaicae nos non obligant. Sed
praeceptum de non accipiendo usuram, non est morale: quia praecepta moralia obligant respectu omnium, et ad
omnes; sed Deut. 23, Judaeis conceditur quod fenerentur non proximis, sed extraneis. Ergo usuras accipere non
est peccatum.
AG2
Praeterea, constat quod ille qui alicui pecuniam mutuat, aliquod commodum ei facit. Sed secundum
Philosophum in 5 ethic., in retributione commanet civitas, ut scilicet quantum quis fecit, tantum ei fiat. Ergo non
est peccatum, sed licitum et justum, ut pro commodo quod mutuando fecit, aliquod lucrum reportet.
AG3
Si dicas, quod tenebatur ei gratis mutuare; unde in hoc peccat quod vendit alicui quod ei debebat: contra.
Secundum hoc ergo non peccabit lucrum de mutuo quaerens, nisi quando mutuare tenetur. Sed non semper
tenetur mutuare. Ergo aliquando licet ei usuras accipere.
AG4
Praeterea, non minus possum accipere ab eo cui beneficus extiti, quam ab eo cui nullum beneficium contuli. Sed
si aliquis cui non mutuassem, aliquid mihi daret de suo, etiam si sperassem accipere, licite detinere possem. Ergo
et ab eo cui beneficus extiti, mutuum concedendo, licet mihi aliquid expectare, recipere, et detinere.
AG5
Praeterea, plus efficitur mihi debitor ille in quem transtuli dominium rei meae, quam ille cui solum usum rei
meae concessi. Sed in rebus in quibus non transfertur dominium, si concedantur ad aliquem usum, licet inde
aliquid accipere, sicut patet in locationibus domorum, equorum, et hujusmodi.
Ergo multo amplius licet mihi accipere ab eo in quem per mutuum pecuniae meae dominium transtuli.
AG6
Praeterea, quicumque communicat alicui in peccato mortali, peccat mortaliter. Sed ille qui dat usuras accipiens
mutuum, communicat ei qui accipit usuras dans mutuum. Si ergo accipiens usuras semper peccat, videtur quod et
dans; quod falsum est.
SC1
Sed contra, Luc. 6: date mutuum, nihil inde sperantes. Sed contra hoc veniunt feneratores.
1321

