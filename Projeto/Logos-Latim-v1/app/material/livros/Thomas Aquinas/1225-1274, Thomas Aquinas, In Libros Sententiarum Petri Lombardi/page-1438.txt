Secundum hoc ergo ad quintum dicendum esset secundum Magistrum, quod distantia inter ens et non ens
requirit absolute infinitatem potentiae in eo qui facit aliquid ex simpliciter non ente.
Quod enim in motibus virtus moventis proportionetur distantiae quae est inter terminos, ideo contingit, quia ab
illa distantia motus accipit quantitatem.
Quanta enim est via, tantus est motus, ut dicitur in 4 physic.. Motus autem est proprius effectus virtutis moventis,
inquantum hujusmodi, ei proportionatus. Sed in creatione non sic est: quia non ens purum non est per se
terminus creationis, sed per accidens se habet ad ipsam: dicitur enim aliquid fieri ex non ente, idest post non ens.
Unde creatio non habet quantitatem ex distantia non entis ad ens, sed ab ente quod creatur; et ideo non oportet
quod potentia creantis proportionetur distantiae quae est inter ens et non ens, sed solum ei quod creatur, quod
non est infinitum; et ideo non requiritur potentia infinita simpliciter, sed infinita secundum quid, scilicet non
commensurata alicui materiae determinatae, sicut sunt omnia agentia naturalia et materialia: ignis enim non
habet effectum nisi in aliqua materia determinata, quia virtus ejus materialis est.
Et ideo etiam Philosophi non posuerunt creationem secundo modo, nisi in substantiis incorporeis et
immaterialibus.
Vel dicendum, quod non est distantia infinita inter ens et non ens ex parte ipsius entis, nisi ens sit infinitum: quia
tantum distat aliquid ab uno oppositorum, quantum participat de altero; unde non distat in infinitum a non esse
nisi quod esse infinitum habet, scilicet Deus, cui quanto reliqua entia sunt proximiora, tanto magis a non esse
distant, sicut Augustinus dicit in Lib. 12 confession., quod Angelus factus est prope Deum, materia prope nihil.
Sed verum est quod dicta distantia est quodammodo infinita ex parte non entis simpliciter, eo quod neque
determinatam distantiam ab aliquo ente signato transcendit, quia nihil potest magis distare ab ente quam non ens.
Contingit enim aliquam distantiam esse infinitam ex una parte et finitam ex altera, sicut quandocumque fit
comparatio finiti ad infinitum. Nisi enim esset aliquo modo talis distantia finita, non distaret minus una creatura
a Deo quam altera; et nisi esset aliquo modo infinita, posset intelligi aliquid magis distans a creatura quacumque
quam Deus. Creatio autem non respicit hanc distantiam ex parte non entis, sed magis ex parte entis, quod est
creationis terminus.
RA6
Ad sextum dicendum, quod latria debetur creatori inquantum ipse est primum agens, cujus virtute omnia alia
agunt, et ipse non agit virtute alterius; et hoc non potest alicui creaturae communicari.
RA7
Ad septimum dicendum, quod quamvis nulla creatura sit in qua non sit aliquid de potentia, ad minus secundum
quod ejus natura se habet ad esse quod recipit a Deo sicut potentia ad actum; tamen aliqua creatura est in qua
nihil de potentia remanet quae non sit completa per actum, sicut est Angelus; et ideo talis creatura se tota potest
agere, quamvis primum principium suae actionis sit aliquid aliud ab ipsa, scilicet Deus, qui est primum agens.

|+d5.q2 Distinctio 5, Quaestio 2
|a0 Prologus
Deinde quaeritur, qui possint baptizare; et circa hoc quaeruntur tria: 1 utrum possint baptizare tam ordinati quam
non ordinati; 2 utrum possint baptizare tam boni, quam mali; 3 utrum possint baptizare tam homines quam
Angeli.
|a1 Articulus 1: Utrum nullus possit baptizare nisi habeat ordinem.
Articulus 1A
AG1
Ad primum sic proceditur. Videtur quod nullus possit baptizare nisi habeat ordinem. Actum enim hierarchicum
nullus potest exercere nisi sit hierarchiae particeps. Sed illi qui non habent ordinem, non sunt participes
hierarchiae, quia non habent aliquem sacrum principatum. Ergo cum baptizare sit actus hierarchicus, quia
baptismus est purgatio et illuminatio, ut dicit dionysius in eccl.
Hierarc., videtur quod nullus possit baptizare nisi habeat ordinem.
AG2
Praeterea, sicut baptismus est sacramentum necessitatis, ita et poenitentia. Sed nullus potest absolvere
sacramentaliter in poenitentia nisi habeat ordinem. Ergo et similiter nullus non ordinatus potest baptizare.
SC1
Sed contra est quod Isidorus dicit, quod cum ultima necessitas cogit, etiam laicis fidelibus permittitur baptizare.
Sed laici non habent ordinem.
Ergo etc..
CO
1438

