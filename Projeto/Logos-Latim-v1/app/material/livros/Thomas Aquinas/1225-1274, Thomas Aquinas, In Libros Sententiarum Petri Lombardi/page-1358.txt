Et quia sacramenta non faciunt effectum spiritualem nisi inquantum sunt instrumenta; ideo virtus spiritualis est
in eis non quasi ens fixum, sed sicut ens incompletum.
RA1
Ad primum ergo dicendum, quod ens incompletum quod est in anima, dividitur contra ens distinctum per decem
genera, ut patet in 6 metaph.; et ideo talia entia incompleta, per se loquendo, non sunt in aliquo genere nisi per
reductionem, sicut motus quantum ad suam substantiam reducitur ad illud genus in quo sunt termini motus, sicut
imperfectum ad perfectum, quamvis ponatur in praedicamento passionis secundum quod importat ordinationem
moventis ad motum, ut dicit Commentator.
Unde et virtus haec quae est in sacramentis reducitur ad id genus in quo est virtus completa principalis agentis,
quae est qualitas, vel in qua esset, si in genere esset: quia virtus increata non est in aliquo genere.
RA2
Ad secundum dicendum, quod instrumento datur virtus agendi instrumentaliter dupliciter. Uno modo quasi
inchoative, quando instituitur in specie instrumenti; et ideo dicit Hugo, quod continet gratiam ex sanctificatione.
Alio modo datur complete, quando actu movetur a principali agente, sicut quando carpentarius utitur serra; et
similiter complete datur virtus sacramentis in ipso usu sacramentorum.
Nec est inconveniens, si virtus quae motui proportionatur, datur rei statim vel post modicum desiturae.
RA3
Ad tertium dicendum, quod sicut virtus praedicta non potest poni in aliquo genere entis nisi per reductionem; ita
nec constitui in aliquo gradu boni, nisi per reductionem. Reducitur autem ad bona maxima, in quibus est gratia,
quae quodammodo est complementum ipsius virtutis, quasi finis ejus.
RA4
Ad quartum dicendum, quod in re corporali non potest esse virtus spiritualis secundum esse completum; potest
tamen ibi esse per modum intentionis, sicut in instrumentis motis ab artifice est virtus artis, et sermo audibilis
existens causa disciplinae, ut dicitur in Lib. De sensu et sensato continet intentiones animae quodammodo: etiam
in motu est virtus substantiae separatae moventis, secundum Philosophos, et semen agit in virtute animae, ut
dicitur in 1 de generat.
Animalium.
RA5
Ad quintum dicendum, quod sicut virtus absoluta non est complete in quolibet congregatorum ad unam actionem
quam nullus per se perficere potest, sicut est de tractu navis, sed est in omnibus simul, inquantum sunt omnes
loco unius agentis, et sic virtus in eis existens suam retinet unitatem; ita etiam est de instrumentis, quando unum
non sufficit; et sic etiam est in aliis multis quae exiguntur ad sacramentum: quia in omnibus est illa virtus simul
acceptis complete, in singulis autem incomplete.
Articulus 4C
AG1
Ulterius. Videtur quod haec virtus non sit in sacramentis a passione Christi. Christus enim, secundum quod
homo, non dat spiritum sanctum, neque gratiam causat, ut in 1 Lib., dist. 14, qu. 3, art. Unic., dictum est. Sed
passio convenit ei secundum quod homo. Ergo efficacia virtutis quae est in sacramentis ad gratiam causandam,
non potest esse a Christi passione, sed ab ejus divinitate.
AG2
Praeterea, Rom. 4, 25, dicitur, quod resurrexit propter justificationem nostram. Sed justificatio fit per infusionem
gratiae. Ergo magis a resurrectione sacramenta praedictam virtutem habent.
AG3
Praeterea, sacramenta dicuntur a fide efficaciam habere. Sed fides non solum est de passione sed etiam de aliis
articulis. Ergo non solum a passione efficaciam habent.
SC1
Sed contra, Rom. 5, super illud: similitudinem praevaricationis Adae, dicit Glossa: ex latere Christi profluxerunt
sacramenta per quae salvata est ecclesia. Hoc autem factum est in passione.
Ergo ex passione efficaciam habent.
SC2
Praeterea, sacramenta sunt medicinae contra peccata. Sed peccata sunt ablata per Christi passionem; quia
mortuus est propter delicta nostra: Rom. 5. Ergo a passione efficaciam habent.
CO
Ad tertiam quaestionem dicendum, quod instrumentum praedicto modo virtutem non accipit nisi secundum quod
principali agenti continuatur, ut virtus ejus quodammodo in instrumentum transfundatur. Principale autem et per
se agens ad justificationem est Deus sicut causa efficiens, et passio Christi sicut meritoria. Huic autem causae
continuatur sacramentum per fidem ecclesiae, quae et instrumentum refert ad principalem causam, et signum ad
signatum; et ideo efficacia instrumentorum, sive sacramentorum, vel virtus, est ex tribus: scilicet ex institutione

1358

