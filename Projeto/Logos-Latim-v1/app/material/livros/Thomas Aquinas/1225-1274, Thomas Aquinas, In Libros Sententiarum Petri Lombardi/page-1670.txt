deprecatio; et hoc patet per Philosophum in 1 ethic., qui dicit, quod ratio ad optima deprecatur. Unde et per
consequens oratio rationis est actus, applicantis desiderium voluntatis ad eum qui non est sub potestate nostra,
sed supra nos, scilicet Deum. Unde definitio Damasceni: oratio est petitio decentium a Deo, verissime essentiam
orationis declarat.
RA1
Ad primum ergo dicendum, quod dirigere affectum mentis in Deum contingit dupliciter. Uno modo sicut in
objectum; et hoc modo affectus in Deum directus, est amor Dei; et sic non loquitur hic Augustinus. Alio modo
affectus in Deum dirigitur, ut in illum quo affectus mentis desiderantis explendus est; et hanc directionem
affectus in Deum facit ratio praedicto modo, applicando ad ipsum illud quod desiderat affectus; et ipsa directio
affectus in Deum oratio est; unde definitio illa materialis est, secundum quod per rem directam significatur ipsa
directio; sicut etiam quandoque per fidem significatur res credita; et similis modus loquendi est cum dicitur,
quod ratio est desiderium boni, in Glossa 1 Thess. 5, quia ipsum desiderium est res orata expleri.
RA2
Ad secundum dicendum, quod sicut in petitione exteriori dicitur aliquid esse petitio dupliciter; scilicet secundum
veritatem, ut cum dicimus, da mihi hoc; et secundum interpretationem quamdam, ut cum aliquis manum porrigit,
vel necessitatem exponit: ita etiam interior oratio quae fit ad Deum, est quidem secundum rei veritatem actus
rationis, ut dictum est, quodammodo Deum pulsantis; sed recogitatio necessitatum propriarum et erectio spei ad
Deum sunt quaedam orationes per quamdam interpretationem; et sic etiam devotio oratio dicitur ab Hugone de s.
Victore, ubi supra.
RA3
Ad tertium dicendum, quod ille qui petit aut imperat aut deprecatur, advocat aliquid ad consecutionem finis vel
prosecutionem intenti. Hoc autem non est voluntatis, quia ipsa simpliciter et absolute fertur in suum objectum,
quod est finis; sed est rationis, cujus est ordinare unum ad aliud; et ideo proprie accipiendo imperium, non est
voluntatis.
Sed dupliciter dicitur voluntas imperare. Uno modo per quamdam interpretationem, sive aequivalentiam; quia
enim imperans per imperium suum movet, ideo actus animae ad quem motus statim sequitur, imperium dicitur,
et quia ad actum appetitivae, si sit completus, statim sequitur motus in corporalibus organis, ideo appetitivae
virtutes dicuntur imperantes motum. Alio modo inquantum principium imperii in voluntate est. Advocare enim
aliquem ad finem suum, quod ad imperium pertinet, praesupponit appetitum finis, et est quaedam prosecutio
illius; et propter hoc potentiae, vel artes operativae seu habitus qui sunt circa finem, dicuntur imperare istis quae
sunt circa ea quae sunt ad finem; et secundum hoc voluntas, quae habet finem pro objecto, dicitur imperare,
inquantum imperium, quod est actus rationis, in voluntate incipit, ad quam pertinet desiderium finis.
RA4
Ad quartum dicendum, quod verbum exterius prolatum est signum alicujus dupliciter. Uno modo immediate,
illius scilicet ad quod significandum principaliter institutum est; sicut hoc nomen ignis, significat elementum
quoddam. Alio modo mediate, scilicet quando ipsa res quae primo significatur, accipitur ut signum alterius rei;
sicut ignis significat caritatem propter aptitudinem quam habet illa res ad significandam caritatem ex similitudine
quadam. Oratio igitur exterior vocalis significat immediate actum rationis deprecantis, si etiam oratio exterior
per modum rationis proponatur, ut cum dicitur, Sap. 9, 4: da mihi sedium tuarum assistricem sapientiam. Sed
mediata significatione ipsum desiderium exprimit, sicut principium a quo procedit, ut ex dictis patet; et
secundum hoc intelligenda est praemissa descriptio orationis, quod oratio est quando vota nostra Deo pandimus.
Articulus 1B
AG1
Ulterius. Videtur quod sit actus doni, et non virtutis. Quia, secundum Hugonem de s. Victore, ubi supra, oratio
est contemplationis pars. Sed contemplatio ad sapientiam pertinet; quia ea perficitur superior pars rationis, quae
contemplandis aeternis inhaeret, ut Augustinus dicit.
Ergo oratio est actus sapientiae.
AG2
Praeterea, ut dicit Damascenus, oratio est ascensus intellectus in Deum. Sed ascendere ad donum intellectus
pertinet; unde sexta beatitudo, qua dicitur: beati mundo corde, quoniam ipsi Deum videbunt; intellectus dono
attribuitur, ut patet in Glossa, Matth. 5. Ergo oratio est actus intellectus doni.
AG3
Praeterea, Gregorius dicit: orare est amaros gemitus in compunctione resonare. Sed gemere est actus scientiae
doni; quia tertia beatitudo, qua dicitur: beati qui lugent, ad donum scientiae reducitur: Matth. 5, in Glossa, et ab
Augustino, 2 Lib. De doctr. Christ..
Ergo oratio est actus doni.
SC1
Sed contra, videtur quod sit actus virtutis. Jac. 1, 6: postulet autem in fide nihil haesitans. Sed fides est virtus.
Ergo oratio quae est postulatio, est actus virtutis.
1670

