rectitudo quae est in artificiatis; et sic conformat rationem appetitui recto ars mechanica; ideo non computatur
inter morales virtutes.
Articulus 1D
AG1
Ulterius. Videtur quod aliae virtutes magis debeant esse cardinales quam istae. Quia unumquodque denominatur
a principaliori quod est in ipso, ut dicit Philosophus in 2 de anima.
Sed vis irascibilis denominatur ab ira. Ergo cum mansuetudo sit contra iram, fortitudo autem contra timores et
audacias, quae sunt etiam passiones irascibilis; videtur quod mansuetudo sit magis virtus cardinalis quam
fortitudo.
AG2
Praeterea, illud quod est magnum in quolibet genere, est principalius in illo genere. Sed magnanimitas operatur
magna in omnibus virtutibus, ut dicit Philosophus in 4. Ergo videtur quod magnanimitas sit magis cardinalis
quam fortitudo, quia utraque est in irascibili.
AG3
Praeterea, virtus cardinalis dicitur in qua aliae virtutes firmantur. Sed humilitas est firmamentum omnium
virtutum: quia, sicut dicit Gregorius, qui ceteras virtutes sine humilitate congregat, quasi pulverem in ventum
portat. Ergo videtur quod humilitas praecipue esse debeat cardinalis.
AG4
Praeterea, poenitentia omnes defectus ad perfectum revocat. Sed aliae virtutes defectus singulares removent.
Ergo, cum poenitentia sit quaedam virtus, ut dicit Ambrosius, videtur quod ipsa potissime debeat dici cardinalis.
AG5
Praeterea, magis est laudabile dare aliquid de proprio quam reddere alienum. Sed liberalitas propria largitur,
justitia autem unicuique quod suum est reddit. Ergo liberalitas magis debet esse cardinalis virtus quam justitia.
CO
Ad quartam quaestionem dicendum, quod, sicut ex dictis patet, omnis materia moralis ad quatuor reducitur, quae
vel re vel ratione differunt (hoc enim sufficit ad differentiam habituum, ut prius dictum est): scilicet passio
concupiscibilis, passio irascibilis, actio: et haec omnia secundum quod subjiciuntur rationi, sic omnia induunt
rationem unius objecti vel materiae. Inter passiones autem concupiscibilis praecipuae sunt delectationes
secundum tactum, ut ex supra dictis in 26 dist., quaest. 1, art. 4, patet, circa quas est temperantia: et ideo in hac
materia ipsa est cardinalis virtus. In passionibus autem irascibilis praecipuae sunt illae quae sunt ex difficili,
quod natum est mortem incutere: et ideo fortitudo, quae est circa hujusmodi passiones, est in hac materia
cardinalis virtus. In actionibus autem quae sunt circa res quae in usum vitae veniunt, quibus ad invicem
communicamus, praecipue sunt illae actiones quibus hujusmodi res distinguuntur, quia praedicta distinctio est
communicationis principium; et ideo justitia, quae tribuit unicuique quod suum est, est cardinalis virtus in hac
materia. Inter ea autem quae ratio circa moralia operatur, praecipuum est electio ad quam consilium et omnia
hujusmodi ordinantur: et ideo prudentia quae electionem rectam, facit, est cardinalis in ista materia.
RA1
Ad primum ergo dicendum, quod non idem requiritur ad hoc quod aliqua passio sit principalis et ad hoc quod sit
materia principalis virtutis, et ad hoc quod denominet potentiam. Quia enim denominatio fit ex completo et
ultimo et manifestiori: ideo potentia irascibilis denominatur a passione irae, quae est ultima aliarum passionum
quae sunt in irascibili, et composita passio, sicut supra dictum est. Sed ad hoc quod sit principalis passio,
requiritur quod afficiatur appetitus secundum conditionem appetibilis moventis, ut scilicet bonum prosequatur, et
malum fugiat; et ita in irascibili timor et spes sunt principales passiones. Sed ad hoc quod sit materia principalis
virtutis, requiritur quod sit passio excedens per modum intensionis alias passiones existentes in illa VI, sicut
circa maximas delectationes concupiscibilis est temperantia.
Magis autem intensam passionem facere natum est malum corruptivum imminens, sicut sunt mortis pericula,
quam bonum expectatum, vel quam vindicta desiderata de malo illato: et ideo circa audacias et timores, quae
sunt circa hujusmodi pericula, est principalis virtus, non autem circa spem vel circa iram.
RA2
Ad secundum dicendum, quod illud circa quod est principalis virtus, non solum debet esse principalius
secundum intensionem, sed etiam secundum dependentiam, ut scilicet illud principale non dependeat ab aliis, sed
alia quodammodo ordinentur ad ipsum; sicut delectationes tactus non dependent ab aliis delectationibus, sed
magis aliae ordinantur ad ipsas: alias enim non salvaretur ratio cardinalis virtutis. Magnum autem quod attendit
magnanimitas, dependet ex aliis virtutibus, quia operatur magnum in actibus aliarum virtutum, et ideo
praesupponit alias virtutes, ut Philosophus dicit in 4 ethic.: et propter hoc magnanimitas non potest esse
cardinalis virtus.
RA3
Ad tertium dicendum, quod humilitas dicitur conservatio et fundamentum aliarum virtutum in esse suo,
inquantum removet prohibens, scilicet superbiam, quae bonis operibus insidiatur ut pareant, sicut dicit
1236

