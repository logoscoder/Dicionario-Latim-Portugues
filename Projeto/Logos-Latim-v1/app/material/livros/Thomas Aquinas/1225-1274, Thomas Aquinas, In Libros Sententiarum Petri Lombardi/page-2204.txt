Ad quintum dicendum, quod felicitas et fortuna dicuntur aliquorum dupliciter. Uno modo sicut subjectorum; et
hoc modo felicitas et fortuna sunt ejusdem; quia utrumque non nisi in rationalibus potest esse. Alio modo sicut
objectorum vel materiae; et sic impossibile est quod felicitas et fortuna sint eorumdem: quia fortuna est eorum
quae propter aliquid aguntur, quando aliquid praeter intentionem accidit; felicitas autem vel beatitudo est quae ab
omnibus intenditur, nec ad alterum ordinatur; et ideo licet corporalia bona dicantur fortunae materialiter, non
tamen sequitur quod in corporalibus bonis felicitas consistat.
RA6
Ad sextum dicendum, quod licet homo ex anima et corpore consistat, tamen esse specificum habet ex anima, non
ex corpore, quia forma cujuslibet rei est principium esse ejus specifici; unde et beatitudo hominis principaliter et
originaliter consistit in bonis animae. Sicut enim corpus est propter animam sicut propter finem, et materia
propter formam, ut patet in 2 de anima, ita et bona corporis ordinantur in animae bona ut in finem; unde in bonis
corporis beatitudo principaliter consistere non potest.
Articulus 1B
AG1
Ulterius. Videtur quod beatitudo magis consistat in his quae sunt voluntatis quam in his quae sunt intellectus.
Quia beatitudo est summum bonum.
Sed bonum est objectum voluntatis inquantum hujusmodi, non autem intellectus. Ergo beatitudo magis consistit
in actu voluntatis quam intellectus.
AG2
Praeterea, delectatio, secundum Philosophum in 7 ethic., ad beatitudinem requiritur; unde et in Graeco nomen
beatitudinis a gaudio accipitur. Sed delectatio est in voluntate, sive in affectu. Ergo et beatitudo.
AG3
Praeterea, secundum Philosophum in 10 ethic., in actu nobilissimae virtutis consistit felicitas sive beatitudo. Sed
caritas est excellentissima omnium virtutum, ut patet per apostolum 1 corinth. 13. Ergo cum caritas sit in
voluntate, ibi quaerenda est beatitudo.
AG4
Praeterea, sicut anima imperat corpori, ita voluntas imperat intellectui, et per consequens est eo superior. Sed
beatitudo magis ponitur in bonis animae quam corporis, quia anima est superior corpore. Ergo eadem ratione
magis debet poni in voluntate quam in intellectu.
AG5
Praeterea, beatitudo hominis consistit in perfecta conjunctione ad Deum. Sed perfectius homo conjungitur Deo
per voluntatem quam per intellectum; unde dicit Hugo de sancto victore, 7 cap. Cael.
Hier. Super illud: mobile, et acutum etc.: dilectio supereminet scientiae, et major est intelligentia.
Plus enim Deus diligitur quam intelligatur; intrat dilectio ubi scientia foris est. Ergo beatitudo consistit magis in
dilectione quam in cognitione, et in voluntate quam in intellectu.
SC1
Sed contra est quod dicitur joan. 17, 3: haec est vita aeterna ut cognoscant te verum Deum, et quem misisti
Jesum Christum. Sed vita aeterna est ipsa beatitudo. Ergo beatitudo in cognitione consistit.
SC2
Praeterea, 1 corinth. 15, super illud: cum tradiderit regnum Deo et patri, dicit Glossa: idest, cum perduxerit
credentes ad contemplationem Dei patris, ubi est finis omnium, requies sempiterna et gaudium. Sed hoc est
beatitudo.
Ergo in contemplatione intellectus beatitudo consistit.
SC3
Praeterea, Philosophus in 10 eth. Ostendit quod in contemplativae virtutis actu ultima hominis beatitudo
consistit. Sed hoc pertinet ad intellectum.
Ergo beatitudo maxime consistit in intellectu.
SC4
Praeterea, secundum Philosophum in 1 ethic., bonum in quo per se est sufficientia, est felicitas vel beatitudo. Sed
hoc est in cognitione, ut patet joan. 14, 8: Domine ostende nobis patrem, et sufficit nobis. Ergo idem quod prius.
CO
Ad secundam quaestionem dicendum, quod beatitudinem esse in voluntate, dupliciter potest intelligi. Uno modo
ita quod sit voluntatis objectum; et sic beatitudo, cum sit ultimus finis, et ex fine sit ratio boni, quod est
voluntatis objectum; oportet ponere beatitudinem in voluntate esse. Alio modo ita quod sit aliquis actus
voluntatis; et sic beatitudo in voluntate esse non potest. Beatitudo enim ultimum finem hominis importat. Finis
autem ultimus hominis potest accipi duplex: unus in ipso, et alius extra ipsum. In ipso, sicut operatio rei dicitur
esse finis ejus, cum omnis res sit propter suam operationem. Finis vero extra ipsum est, ad quod per suam
operationem pertingit. Non autem quaelibet operatio potest dici finis, sed illa quae fini exteriori primo conjungit;
et hoc dico quando res finem extra se habet; tunc enim oportet quod finis interior ad exteriorem ordinetur, ut sic
2204

