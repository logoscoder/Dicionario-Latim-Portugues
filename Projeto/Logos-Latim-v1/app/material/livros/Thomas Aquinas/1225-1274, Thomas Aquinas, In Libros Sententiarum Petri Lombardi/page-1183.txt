Praeterea, sicut caritas principaliter respicit affectum, ita beneficentia respicit effectum. Si ergo ordo esset solum
secundum effectum, non esset haec ordinatio caritatis, sed solum beneficentiae; quod est contra auctoritatem
canticorum in littera inductam.
CO
Respondeo dicendum, quod effectus exterior non pertinet ad caritatem nisi inquantum ex affectu procedit, in quo
primo est caritatis actus.
Unde si esset ordo in effectu tantum attendendus, ordo ille nullo modo ad caritatem pertineret, sed ad alias
virtutes magis, sicut ad liberalitatem vel misericordiam. Unde cum caritas ordinata perhibeatur, oportet quod
ordo in affectu observetur, et ex affectu in effectum procedat: non hoc modo quod ei qui plus ex affectu diligitur,
magis in effectu impendatur; sed quod homo sit paratus magis impendere, si necesse foret: quia quandoque qui
diliguntur, nostris auxiliis non indigent. Et hoc etiam patet per simile in natura: quia unicuique rei naturali
tantum inditum est a creatore de amore naturali erga aliquid, quantum necessarium est ut effectum circa id
exhibeat; et similiter secundum gradum qui necesse est ut observetur in effectu, ordo affectus lege divina
imperatur.
RA1
Ad primum ergo dicendum, quod objectum fidei non est veritas prima secundum quod est in re existens tantum,
sed secundum quod est nobis divinitus annuntiata; quia fides ex auditu est; et ideo quia omnia quae sunt fidei,
annuntiata sunt nobis eodem modo, ideo aequalis certitudo de eis habetur. Sed caritatis objectum est bonum,
secundum quod est in rebus; et ideo cum in diversis rebus divina bonitas inveniatur, oportet quod diversimode
affectio nostra in illa transeat.
RA2
Ad secundum dicendum, quod quamvis sit eadem ratio communis diligendi in omnibus, tamen illa ratio non
aequaliter participatur in singulis; et ideo nec aequalis affectio eis debetur.
RA3
Ad tertium dicendum, quod intensio actus, praecipue in actibus animae (quae non necessario secundum totum
suum posse agit sicut naturalia) non mensuratur ad quantitatem objecti tantum, sed ad efficaciam agentis, et
conatum in agendo; unde non melius videt qui majorem rem intuetur, sed qui clarius videt; ideo etiam non
oportet quod aequaliter afficiar ad illud cui aequale bonum desidero.
RA4
Ad quartum dicendum, quod ille qui impendit quod debet alicui sine affectu, quamvis non sit reus praecepti quod
est de actu justitiae, est tamen reus praecepti quod est de caritate; unde Rom. 1, sic vitium reputatur sine
affectione esse.
RA5
Ad quintum dicendum, quod de quantitate meriti diligibilium diversorum quaestio erit in sequenti dist., et ideo
ibi reservetur.
|a3 Articulus 3: Utrum Deus sit super omnia diligendus ex caritate.
AG1
Ad tertium sic proceditur. Videtur quod Deus non sit supra omnia diligendus ex caritate.
Quia, sicut dicit dionysius, amor est unitiva virtus. Sed magis est sibi unusquisque unitus quam Deo. Ergo magis
ex caritate debet se diligere quam Deum.
AG2
Praeterea, Philosophus dicit, quod unicuique est amabile quod est sibi bonum. Sed quidquid diligit propter hoc
quod est sibi bonum, propter seipsum diligit homo. Ergo quidquid diligit propter seipsum diligit. Ergo se magis
diligit omnibus quae diligit; et ita non diligit Deum supra omnia.
AG3
Quod amicabilia quae sunt ad alterum, veniunt ex amicabilibus quae sunt ad seipsum.
Sed primum in quolibet genere est potissimum.
Ergo amor quem quisque habet ad seipsum, est potior amore quem habet ad alterum; et ita quisque plus seipsum
quam Deum diligit secundum naturam: et ita etiam secundum caritatem, cum gratia naturam non destruat.
AG4
Praeterea, sicut dicit Gregorius, probatio dilectionis est exhibitio operis.
Sed tantum quisque facit pro gratia conservanda, sive beatitudine creata habenda, quantum pro Deo. Ergo tantum
diligit quis gratiam, vel beatitudinem creatam, quantum Deum. Sed dilectio qua dicimur diligere virtutem, vel
aliquod accidens, refertur ad ipsum subjectum accidentis, cui desideratur illud accidens. Ergo tantum quisque
diligit se habens caritatem, quantum Deum.
AG5
Praeterea, tantum quisque diligit proximum quantum diligit Deum in proximo vel in seipso: quia Deus non est
melior in se quam ubicumque est. Ergo tantum quisque diligit seipsum vel proximum quantum diligit Deum: et
ita non diligitur Deus ex caritate super omnia.
1183

