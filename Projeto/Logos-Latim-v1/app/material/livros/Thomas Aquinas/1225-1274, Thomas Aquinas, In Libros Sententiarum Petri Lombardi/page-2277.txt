AG4
Praeterea, afflictio corporis est minor quam afflictio mentis, quae est per interiores dolores, et interiores animae
passiones. Sed interior etiam afflictio quoddam martyrium est; unde dicit Hieronymus in sermone de
assumptione: recte dixerim, Dei genitrix virgo et martyr fuit, quamvis in pace vitam finiverit; unde etiam ipsius
animam pertransivit gladius, scilicet dolor de morte filii. Cum ergo interiori dolori aureola non respondeat, nec
exteriori respondere debet.
AG5
Praeterea, ipsa poenitentia quoddam martyrium est; unde dicit Gregorius: quamvis occasio persecutionis desit,
habet tamen et pax nostra martyrium suum: quia etsi carnis colla ferro non subjicimus, spirituali tamen gladio
carnalia desideria in mente trucidamus.
Poenae autem quae in exterioribus operibus consistit, aureola non debetur. Ergo nec etiam omni exteriori
martyrio.
AG6
Praeterea, illicito operi non debetur aureola.
Sed illicitum est sibi ipsi manus injicere, ut patet per Augustinum in Lib. De CIV. Dei; et tamen quorumdam
martyria in ecclesia celebrata sunt, qui sibi manus injecerunt, tyrannorum rabiem fugientes, ut patet in
ecclesiastica historia, de quibusdam mulieribus apud Alexandriam. Ergo non semper martyrio debetur aureola.
AG7
Praeterea, contingit aliquando aliquem pro fide vulnerari, et etiam aliquo tempore supervivere.
Hunc constat martyrem esse; et tamen ei, ut videtur, aureola non debetur, quia ejus pugna non duravit usque ad
mortem. Ergo non semper martyrio debetur aureola.
AG8
Praeterea, quidam magis affliguntur in amissione temporalium rerum quam etiam in proprii corporis afflictione;
quod patet ex hoc quod multas afflictiones sustinent ad lucra acquirenda. Si ergo eis propter Christum temporalia
bona diripiantur, videtur quod sint martyres; nec tamen eis, ut videtur, debetur aureola. Ergo idem quod prius.
AG9
Praeterea, martyr videtur esse ille qui pro fide occiditur; unde dicit Isidorus: martyres Graece, testes Latine
dicuntur, quia propter testimonium Christi passiones sustinent vel sustinuerunt, et usque ad mortem pro veritate
certaverunt. Sed aliquae aliae virtutes sunt fide excellentiores, ut justitia, caritas, et hujusmodi, quae sine gratia
esse non possunt; quibus tamen non debetur aureola. Ergo videtur quod nec martyrio aureola debeatur.
AG10
Praeterea, sicut veritas fidei est a Deo, ita et quaelibet alia veritas, ut dicit Ambrosius, quia omne verum a
quocumque dicatur, a spiritu sancto est. Si ergo sustinenti mortem pro veritate fidei debetur aureola, eadem
ratione et sustinentibus mortem pro qualibet alia veritate; quod tamen non videtur.
AG11
Praeterea, bonum commune est potius bono particulari. Sed si aliquis pro conservatione reipublicae moriatur in
bello justo, non debetur ei aureola.
Ergo etiam si occidatur pro conservatione fidei in seipso; et sic martyrio aureola non debetur.
AG12
Praeterea, omne meritum ex libero arbitrio procedit. Sed quorumdam martyria celebrat ecclesia qui usum liberi
arbitrii non habuerunt.
Ergo aureolam non meruerunt; et sic non omnibus martyribus debetur aureola.
SC1
Sed contra Augustinus dicit in Lib. De sancta virginitate: nemo, quantum puto, ausus fuit praeferre virginitatem
martyrio. Sed virginitati debetur aureola. Ergo et martyrio.
SC2
Praeterea, corona debetur certanti; sed in martyrio est specialis difficultas pugnae; ergo ei debetur specialis
aureola.
CO
Ad secundam quaestionem dicendum, quod sicut inest quaedam pugna spiritui contra interiores concupiscentias,
ita etiam inest homini quaedam pugna contra passiones exterius illatas; unde sicut perfectissimae victoriae qua
de concupiscentiis carnis triumphatur, scilicet virginitati, debetur specialis corona, quae aureola dicitur; ita etiam
perfectissimae victoriae quae habetur de impugnatione exteriori, debetur aureola. Perfectissima autem victoria de
exterioribus passionibus consideratur ex duobus. Primo ex magnitudine passionis.
Inter omnes autem passiones illatas exterius praecipue locum mors tenet, sicut et in passionibus interioribus
praecipue sunt venereorum concupiscentiae; et ideo quando aliquis obtinet victoriam de morte, et ordinatis ad
mortem, perfectissime vincit.
Secundo perfectio victoriae consideratur ex causa pugnae; quando scilicet pro honestissima causa pugnatur, quae
scilicet est ipse Christus. Et haec duo in martyrio considerantur, quod est mors suscepta propter Christum.
Martyrem enim non facit poena, sed causa.
2277

