Praeterea, liber, inquantum in eo Scriptura fit, est receptivus extraneae impressionis. Sed res increata non suscipit
peregrinam impressionem.
Ergo non est quid increatum, sed creatum.
AG4
Item, videtur quod sit proprium filii. Quia Psal. 39, 9: in capite libri scriptum est de me: Glossa: in patre, qui est
caput nostrum. Sed illud in divinitate cujus caput est pater, est filius. Ergo liber vitae est filius.
AG5
Item, videtur quod spiritus sanctus. Quia spiritui sancto attribuitur vivificatio et in symbolo et joan. 6, 64:
spiritus est qui vivificat. Ergo cum liber vitae ordinetur ad vitam, conveniet spiritui sancto vel proprie, vel per
appropriationem.
SC1
Sed contra, Augustinus, 20 de Civit. Dei: liber vitae est praescientia Dei, quae falli non potest. Sed praescientia
est quid increatum essentiale et appropriabile filio. Ergo et liber vitae.
CO
Respondeo dicendum ad primam quaestionem, quod liber vitae, de quo nunc loquimur, metaphorice dicitur.
Unde oportet quod ejus significatio accipiatur secundum similitudinem libri materialis; de cujus ratione videtur
esse quod contineat figuras aliquas quasi similitudines aliquas illorum qui per librum illum cognoscuntur; unde
et liber vitae dicitur, quia continet similitudines quibus potest cognosci vita. Non est autem sufficienter liber
vitae, quasi perfectam cognitionem de vita faciens, nisi contineat similitudines de vita cujuslibet in particulari;
quia cognitio in universali est imperfecta et in potentia. Sed habere hoc modo similitudines omnium habentium
vitam determinate, non est nisi divinae mentis, in qua sunt exemplaria rerum omnium propria; et ideo liber vitae
non est quid creatum, sed est divina notitia de vita non solum in universali, sed in particulari quantum ad omnes
in quibus invenitur vita. Et quia notitia est essentiale et appropriatum filio, ideo liber vitae essentiale quiddam est
in divinis, et filio appropriatur.
RA1
Ad primum ergo dicendum, quod vetus et novum testamentum dicitur liber vitae, quasi faciens cognitionem de
vita universali, et docens praecepta quibus pervenitur ad vitam; non tamen facit notitiam de vita uniuscujusque;
et ideo aliquo modo potest dici liber vitae, sed non secundum completam rationem.
RA2
Ad secundum dicendum, quod Christus secundum humanam naturam dicitur liber vitae, quasi exemplar
universale vitae, sed non quasi similitudo particulariter faciens cognoscere vitam uniuscujusque.
RA3
Ad tertium dicendum, quod similitudines vel figurae istius libri non sunt aliquid additum essentiae ejus: quia
rationes exemplares, ut in 1 libro dictum est, sunt ipsa divina essentia; et ideo non oportet quod recipiat
peregrinas impressiones.
RA4
Ad quartum dicendum, quod pater dicitur caput libri, idest filii, secundum quod liber appropriatur filio.
RA5
Ad quintum dicendum, quod quamvis vita approprietur spiritui sancto, tamen notitia de vita appropriatur filio.
Articulus 2B
AG1
Ulterius. Videtur quod liber vitae sit respectu Dei. Psal. 68: deleantur de libro viventium; Glossa: liber viventium
est Dei notitia. Sed Deus de se habet maxime notitiam. Ergo liber vitae est respectu Dei.
AG2
Praeterea, ipse est fons vitae cujuslibet. Si ergo est aliorum, quae habent vitam participative, multo amplius est
sui ipsius, qui habet vitam originaliter.
AG3
Item, videtur quod sit omnium creaturarum.
Quia praescientia est omnium. Sed liber vitae est divina praescientia, ut supra dictum est. Ergo erit omnium.
AG4
Praeterea, joan. 1, 3: quod factum est, in ipso vita erat. Sed omnis creatura est facta. Ergo omnis creatura in libro
vitae scribitur.
AG5
Item, videtur quod sit etiam de malis. Luc. 10, super illud: nomina vestra scripta sunt in caelis, dicit Glossa: sive
caelestia sive terrestria opera gesserit quis, per hoc quasi litteris annotatus, apud Dei memoriam aeternaliter est
affixus. Sed gerere terrestria opera est malorum. Ergo cum nihil aliud sit liber vitae quam reservatio divinae
memoriae, videtur quod liber vitae sit etiam malorum.
AG6

1203

