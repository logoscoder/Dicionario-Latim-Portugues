Ad tertium dicendum, quod spiritus sanctus etiam dicitur propinquior nobis, inquantum per ipsum omnia dona
nobis donantur, ut in 1 Lib., dist. 18, dictum est; et sic in idem redit cum praedictis.
Articulus 2C
AG1
Ulterius. Videtur quod nec unio cadat medium inter humanam naturam et divinam. Nullum enim accidens cadit
medium in aliqua substantiali unione. Sed unio, cum sit relatio, accidens quoddam est. Ergo cum unio divinitatis
ad humanitatem non sit accidentalis, sed in substantia, quae hypostasis dicitur, videtur quod in illa unione
medium cadere non possit.
AG2
Praeterea, si unio illa res aliqua est, aut est aeterna, aut temporalis. Si aeterna, cum compositionem non sit
intelligere sine componentibus, ut dicit Philosophus, oporteret quod homo ab aeterno Deo unitus fuisset.
Si temporalis, cum unio sit in utroque extremorum, videtur quod aliquod temporale in Deo sit; quod est
impossibile. Ergo unio non est aliqua res cadens medium inter humanam naturam et divinam.
AG3
Praeterea, si sit temporalis, cum omnia temporalia praecesserint in operibus sex dierum, oportet quod et unio ista
in operibus illis praecesserit, quod non videtur. Ergo unio non est aliqua res temporalis quae medium inter
divinitatem et humanitatem cadere possit.
SC1
Sed contra, relatio cadit medium inter extrema.
Sed unio relatio quaedam est, qua humanitas et divinitas uniri dicuntur. Ergo mediante unione, humana natura
divinae unita est.
CO
Ad tertiam quaestionem dicendum est, quod inter humanam naturam et divinam necesse est cadere unionem
mediam, non sicut causam, sed sicut effectum conjunctionem naturarum consequentem. Est enim natura
relationis ut in aliis rerum generibus causam habeat, quia minimum habet de natura entis, ut Commentator 12
metaph. Dicit. Unde quamvis relatio per se non terminet motum, quia in ad aliquid non est motus, ut probatur in
5 physic., tamen ex hoc quod motus per se terminatur ad aliquod ens, de necessitate consequitur relatio aliqua;
sicut ex hoc quod motus alterationis terminatur ad albedinem, consequitur relatio similitudinis ad omnia alba:
similiter etiam ex hoc quod motus generationis terminatur ad formam, consequitur haec relatio secundum quam
materia sub forma esse dicitur; ita etiam ex hoc quod motus assumptionis humanae naturae terminatur ad
personam, consequitur haec relatio quae dicitur unio; unde unio est medium non sicut assumptionem causans,
sed potius sicut eam consequens; sicut etiam dictum est supra, quod aqua est medium in tactu ex hoc quod
tangentia humectata sunt.
RA1
Ad primum ergo dicendum, quod nihil prohibet accidens esse medium in conjunctione substantiali sicut
conjunctionem sequens; impossibile est tamen ut sit medium conjunctionem causans.
RA2
Ad secundum dicendum, quod unio relatio quaedam temporalis est: quae quidem realiter est in ipsa natura
assumpta, sed in persona assumente secundum rationem tantum; sicut et de aliis relationibus ex tempore de Deo
dictis, ut Dominus, et hujusmodi, in 1 Lib., dist. 30, dictum est. Et tamen sicut Dominus realiter dicitur Deus,
non propter relationem dominii realiter in ipso existentem, sed propter potestatem coercendi creaturam, ex qua
talis relatio causatur; ita etiam dicitur realiter unitus, quia in eo realiter est personalitas, ad quam unio terminatur.
RA3
Ad tertium dicendum, quod unio illa praecessit in operibus sex dierum, non in ratione seminali, sed in potentia
obedientiae tantum; sicut in costa Adae fuit ut ex ea eva nasci posset.
|a3 Articulus 3: Utrum caro prius fuerit concepta quam assumpta.
Articulus 3A
AG1
Ad tertium sic proceditur. Videtur quod caro prius fuerit concepta quam assumeretur. Quod enim non est, non
potest assumi. Sed caro per conceptionem efficitur ens. Caro ergo prius fuit concepta quam assumeretur.
AG2
Praeterea, motus semper praecedit tempore terminum motus. Sed conceptio carnis terminata est ad unionem,
sicut motus ad terminum. Ergo conceptio unionem praecessit.
SC1
Sed contra, sola unione communicatio proprietatum efficitur, ut quod de homine dicitur, de filio Dei dicatur. Sed
concipi proprie carnis est. Si ergo conceptio carnis unionem praecederet, filius Dei de virgine conceptus non
esset; quod est contra symbolum. Ergo conceptio carnis unionem non praecessit.
848

