Ostenso quod peccatum originale est, et quid sit, hic prosequitur quasdam conditiones ipsius; et dividitur in
partes tres: in prima determinat de peccato originali quantum ad ejus principium, ostendens quomodo traducatur;
in secunda determinat de eo quantum ad ejus terminum, ostendens quomodo per baptismum remittatur, 33 dist.:
quoniam supra dictum est, originale peccatum esse vitium concupiscentiae... Superest investigare quomodo in
baptismo dimittatur; in tertia determinat de eo quantum ad ejus numerum, inquirens, an sit unum, vel plura, dist.
33, ibi: praedictis adjiciendum videtur an peccata praecedentium patrum ad parvulus transeant. Prima dividitur in
duas: in prima ostendit modum quo peccatum originale traducitur; in secunda movet contra hoc quamdam
dubitationem, ibi: sed ad hoc opponitur hoc modo.
Prima dividitur in duas: in prima determinat modum quo peccatum originale in nos pervenit; in secunda ex ipso
modo concludit rationem nominis, ibi: jam ostensum est quid sit originale peccatum.
Prima dividitur in tres: in prima movet quaestionem, utrum scilicet peccatum originale per traductionem carnis in
nos deveniat; in secunda excludit sententiam illorum qui per traductionem animae peccatum originale in nos
devenire dicebant, ibi: putavere quidam, secundum animam trahi peccatum originale; in tertia ostendit qualiter
secundum traductionem carnis originale peccatum traducatur, ibi: est enim peccatum originale, ut supra diximus,
concupiscentia, non quidem actus, sed vitium. Et dividitur in partes tres: in prima ostendit quod propter
foeditatem quae est in carne, cum traductione carnis simul culpa vel poena traducitur; in secunda inquirit de illa
foeditate quid sit, utrum scilicet culpa, vel poena, ibi: hic quaeri solet, utrum causa peccati originalis... Culpa sit,
vel poena, sive aliquid aliud; in tertia ostendit quomodo illi qui ab hac foeditate purgati sunt, peccatum originale
transmittere possunt, ibi: ne autem miremur, et intellectu turbemur... Diversarum similitudinum inductione id
posse fieri insinuat Augustinus.
Hic quaeruntur duo. Primo de traductione originalis peccati. Secundo de subjecto ejus.
Circa primum quaeruntur duo: 1 utrum per traductionem carnis originale peccatum traducatur; 2 utrum in omnes
homines necessarium sit originale peccatum transire.
|a1 Articulus 1: Utrum originale peccatum possit transire in posteros per originem carnis.
AG1
Ad primum sic proceditur. Videtur quod per originem carnis peccatum originale a primo parente in posteros
transire non possit. Actio enim personae non extendit se ad naturam: quia persona inferior et minus est potens
quam natura in qua subsistit. Sed origo carnis debetur ipsi naturae, cum generatio sit ordinata ad conservationem
speciei, et non individui. Ergo peccatum primi parentis per originem carnis in posteros transire non potuit: quia
hoc esse non potuit nisi per actionem personae natura inficeretur.
AG2
Praeterea, contrariorum oportet esse idem subjectum. Sed infectio culpae perfectioni virtutis opponitur. Cum
ergo semen subjectum virtutis esse non possit, nec infectioni culpae subjici poterit.
Caro autem non traducitur nisi mediante semine.
Ergo per modum istum mediante semine non poterit per traductionem carnis originale peccatum traduci.
AG3
Si dicatur, quod per libidinem coitus semen inficitur, et illa infectio est causa culpae originalis; contra. Libido,
secundum Augustinum, dicitur improba voluntas. Sed improba voluntas peccatum est. Ergo si ratione libidinis
culpa originalis causatur in nato, tunc natus traheret peccatum originale a proximo parente, et non a primis
parentibus; et hoc est contra id quod infra Magister determinat.
AG4
Praeterea, illa infectio seminis defectus quidam est. Omnis autem defectus in nobis videtur vel culpa vel poena
esse. Aut igitur est culpa, aut poena. Culpa non potest esse, quia semen subjectum culpae esse non potest: nec
etiam poena, quia poena culpam praecederet, et culpa ex poena causaretur, quod est inconveniens. Ergo nullo
modo potest ex infectione seminis peccatum originale in generato causari.
AG5
Praeterea, etiam post baptismum, quamvis originalis culpa deleatur, remanet tamen concupiscentia in corpore per
modum poenae. Si ergo infectio concupiscentiae in semine animam inficere posset culpa originali, etiam
postquam homo a peccato originali mundatus esset, per concupiscentiam in corpore remanentem anima similiter
inficeretur; et ita peccatum originale de necessitate rediret; quod est inconveniens: quia oporteret etiam de
necessitate et poenam ejus redire, quae est carentia visionis divinae. Ergo non est possibile quod infectio seminis
infectionem culpae in anima causet.
SC1
Sed contra est quod apostolus dicit ad Rom. 5, 12: per unum hominem peccatum in mundum intravit. Sed non
potuit ex uno homine humanum genus infici, nisi eo modo quo totum genus humanum ex uno homine processit.
Hoc autem fuit per originem carnis. Ergo hoc modo peccatum originale a primis parentibus in nos transit.
SC2

688

