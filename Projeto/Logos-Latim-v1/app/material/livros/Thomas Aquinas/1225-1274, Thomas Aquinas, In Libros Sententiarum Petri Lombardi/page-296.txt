hoc quod dicitur, quod universale est dum intelligitur, particulare dum sentitur, referendum est ad cognitionem
nostram, quae in sensu est per formam materialem, et in intellectu per formam universalem; et ideo particularia
non cognoscimus nisi per virtutem in qua est aliquid particulariter; sed Deus particularia cognoscit neque
universaliter neque particulariter ex parte cognoscentis, sed universaliter et particulariter ex parte rei cognitae.
RA2
Ad secundum dicendum, quod in causis universalibus quae non sunt tota causa rei non potest particulare perfecte
sciri. Sed Deus est causa omnium universalis, ita quod est perfecta causa uniuscujusque; et ideo se cognoscens,
omnia perfecte cognoscit.
RA3
Ad tertium dicendum, quod quamvis in Deo non sit aliquid materiale, sed essentia ejus sit actus tantum, tamen
ille actus est causa omnium quae sunt in re et materialium et formalium; quem actum imitatur quantum potest
omnis res et quidquid in re est; et ideo essentia divina est similitudo non tantum formalium, sed etiam
materialium rei; et ideo per ipsam possunt cognosci singularia etiam inquantum hujusmodi.
RA4
Ad quartum dicendum, quod omnia exempla quae adducuntur a creaturis in Deum, deficientia sunt, ut idem
dionysius dicit: non enim invenitur in creaturis aliqua causa communis quae sit causa totius quod in re est; sicut
sigillum est causa figurae in cera et non ipsius cerae; et ideo per cognitionem sigilli non potest cognosci figura
impressa inquantum est haec vel illa, quia hoc habet ex materia.
|a2 Articulus 2: Utrum Deus cognoscat mala.
AG1
Ad secundum sic proceditur. Videtur quod Deus non cognoscat mala. Sicut enim dicit Commentator, si aliquis
intellectus sit semper in actu, non cognoscit privationem omnino. Sed intellectus divinus semper est in actu. Cum
igitur malum sit privatio, ut Augustinus dicit, videtur quod Deus non cognoscat malum.
AG2
Praeterea, omnis scientia vel est causa scitorum, vel causata ab eis. Sed Dei scientia causata non est. Cum ergo
malorum causa non sit, videtur quod Deus mala nesciat.
AG3
Praeterea, scientia est assimilatio scientis ad rem scitam. Cum igitur malum inquantum hujusmodi non
assimiletur Deo, immo ipse recessus a similitudine est malum; videtur quod Deus malum non cognoscat.
AG4
Si dicas, quod cognoscit malum per bonum; contra. Cognoscere aliquid non per se sed per aliud est imperfectae
cognitionis. Nihil autem imperfectum Deo est attribuendum. Ergo Deus non cognoscit mala per bona.
SC1
Sed contra est quod in Psal. 68, 6, dicitur: Deus, tu scis insipientiam meam, et delicta mea a te non sunt
abscondita.
SC2
Praeterea, Philosophus dicit, quod rectum est judex sui ipsius et obliqui.
Cum igitur malum sit obliquatio a rectitudine boni, videtur quod Deo, qui omnia bona perfecte cognoscit, notitia
boni non desit.
CO
Respondeo dicendum, quod nescire dicitur dupliciter: uno modo metaphorice ad similitudinem nescientis se
habere; et sic ipsum reprobare Dei nescire dicitur, quia malos a gloria sua excludit; sicut aliquis ignotos a secretis
suis excludit: et per oppositum Deus dicitur scire quae approbat: et sic verum est quod Deus dicitur nescire mala.
Alio modo dicitur nescire proprie notitia rei carere, et per oppositum scire notitiam rei habere; et ita Deus novit
et bona et mala cognoscendo essentiam suam, sicut tenebrae cognoscuntur per cognitionem lucis, ut dicit
dionysius.
Sed sciendum est, quod privatio non cognoscitur nisi per habitum oppositum: nec habitui opponitur privatio nisi
circa idem subjectum considerata.
Cum autem lucem divinae essentiae impossibile sit deficere, non opponitur sibi privatio aliqua. Unde malum non
opponitur bono, prout in Deo est determinate; sed forte opponitur sibi secundum communem intentionem boni.
Opponitur autem determinate bono quod est participatum in creaturis cui potest admisceri defectus. Unde per
hoc quod Deus cognoscit essentiam suam cognoscit ea quae ab ipso sunt, et per ea cognoscit defectus ipsorum.
Si autem essentiam suam cognosceret tantum, nullum malum vel privationem cognosceret nisi in communi.
RA1
Et ideo patet responsio ad primum: quia ex hoc quod Commentator ponit quod nihil nisi essentiam suam
cognoscit, sequitur quod mala nescit; unde ibidem subdit, quod nescit mala esse; unde eodem modo quo alia a se
cognoscit, et privationes ipsorum novit: non sicut primum cognitum, quia in intellectu suo non potest esse aliqua
privatio; sed sicut secunda intellecta, ut ex praedictis, dist. 25, qu. 1, art. 2, patet.
RA2
296

