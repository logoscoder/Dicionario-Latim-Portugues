RA1
Ad primum ergo dicendum, quod Augustinus loquitur de dilectione quae Deus est, qua diligitur proximus
effective et exemplariter.
RA2
Ad secundum dicendum, quod virtus vel honestum non est causa finalis quare amicus diligatur, sed formaliter
facit eum diligibilem; unde non sequitur quod virtus sit magis diligibilis, vel eadem ratione diligibilis: sicut non
sequitur quod albedo sit magis alba quam corpus album.
RA3
Ad tertium dicendum, quod diligere dilectionem, ad caritatem pertinet, sed non sicut ad quod caritas terminatur.
RA4
Ad quartum dicendum, quod caritas terminatur ad illa quae ad beatitudinem referuntur sicut possibilia participare
beatitudinem. Sic autem non refertur ad beatitudinem virtus, quia virtus beata fieri non potest.
RA5
Ad quintum dicendum, quod finis ad quem principaliter terminatur caritas, est ipsa beatitudo increata. Sed de
beatitudine creata est eadem ratio et de virtutibus.
|a2 Articulus 2: Utrum creaturae irrationales ex caritate sint diligendae.
AG1
Ad secundum sic proceditur. Videtur quod creaturae irrationales ex caritate diligendae sint.
Omnis enim dilectio meritoria ad caritatem pertinet.
Sed aliquis potest meritorie diligere aliqua irrationalia, sicut cum quis diligit ea referendo in Deum, vel quia
factae sunt a Deo, vel quia juvant tendentes in Deum. Ergo creaturae irrationales sunt diligendae ex caritate.
AG2
Praeterea, caritas facit hominem conformem Deo in diligendo. Sed Deus ex caritate diligit creaturas irrationales.
Sapient. 11, 25: diligis omnia quae sunt. Ergo et homo ex caritate creaturas irrationales diligere debet.
AG3
Praeterea, creaturae rationales sunt ex caritate diligendae, quia in ipsis est similitudo Dei.
Sed in creaturis irrationalibus invenitur aliqua similitudo Dei, licet non tanta sicut in rationalibus.
Ergo irrationalia sunt ex caritate diligenda.
AG4
Praeterea, fides est virtus theologica, sicut et caritas. Sed fides extendit se etiam ad irrationales creaturas,
secundum quod homo eas a Deo creatas credit, et divina providentia regi. Ergo et caritas.
SC1
Sed contra, Augustinus dicit, quod illa sola sunt ex caritate diligenda quae nobiscum societate quadam referuntur
in Deum. Sed irrationalia non sunt hujusmodi.
Ergo non sunt ex caritate diligenda.
SC2
Praeterea, caritas includit benevolentiam; ut supra dictum est, dist. 27, art. 1. Sed benevolentia non potest esse ad
irrationalia, ut dicit Philosophus in 8 ethic.. Ergo nec caritas.
CO
Respondeo dicendum, quod ad res irrationales non potest esse amicitia eisdem rationibus quibus nec ad
accidentia. Quamvis enim esse habeant in quo subsistant, et operationes aliquas habeant, non tamen nobiscum in
vita communicant humana neque quantum ad esse, neque quantum ad operationem vitae; et ideo non est ad ea
benevolentia, secundum quam volumus amicum esse, et habere bona; quod irrationalibus non volumus, nisi
secundum quod ad hominem referuntur: neque concordia, secundum quod eadem volumus et agimus amicis:
quod ad irrationalia esse non potest, cum nobiscum in eisdem operibus non possint communicare; et ideo non
possunt diligi ex caritate, sicut ad quae caritas terminatur: possunt tamen diligi ex caritate, sicut ea ad quae amor,
quem caritas includit, terminatur, qui est amor concupiscentiae; sicut amicus amat possessiones, et alia sui amici,
non tamen ad ea amicitiam habet. Nec ista dilectio est tantum imperata ex caritate, sed etiam elicita: quia caritas
elicit actum dilectionis non tantum ad ea ad quae principaliter est caritas, sed etiam ad alia quae in illa
ordinantur: et sic diliguntur ex caritate inanimata, inquantum ordinantur ad ea ad quae principaliter et directe est
caritas.
RA1
Ad primum ergo dicendum, quod dilectio inanimatorum ad caritatem pertinet non sicut ad quae caritas habeatur.
RA2
Ad secundum dicendum, quod Deus diligit ex caritate creaturas, non tamen habet caritatem nisi ad creaturas
rationales, quas ad beatitudinem creavit per quam efficiuntur suae vitae participes.
RA3

1175

