Haec autem falsa est, Deus factus est: et similiter illa: ille homo factus est, demonstrato Christo, nisi aliud
addatur: quia supponit suppositum aeternum secundum secundam opinionem. Tertio modo dictum participium
potest determinare subjectum in comparatione ad praedicatum; et sic locutio vera est secundum omnes
opiniones. Et non obstat quod videtur ponere fieri circa Deum: quia hoc fieri quod participium importat, non est
nisi fieri rationis: dictum est enim supra, quod unio qua Deus dicitur esse homo, est quidem secundum rem in
humana natura, sed secundum rationem in Deo, sicut sunt aliae relationes quae ex tempore de Deo dicuntur. Et
quia non dicitur factus homo nisi secundum quod relatio unionis de novo advenit ei postquam non fuit; ideo,
sicut relatio illa non ponit aliquam rem novam in Deo, sed dicitur secundum rationem tantum intelligentis; ita
etiam et factus non importat circa Deum nisi fieri rationis, sicut etiam cum dicitur Psal. 89, 1: Domine refugium
factus es nobis.
RA1
Ad primum ergo dicendum, quod mutari proprie dicitur per remotionem a termino a quo; fieri autem per
accessum ad terminum. Quia igitur nihil remotum est a Deo neque secundum rem neque secundum rationem;
aliquid autem advenit ei secundum rationem, etsi non secundum rem; ideo potest dici fieri sed non mutari; sicut
etiam sciens quando considerat, non mutatur, proprie loquendo, sed perficitur, ut dicit Philosophus.
RA2
Ad secundum dicendum, quod illud fieri est tantum rationis; et ideo non est inconveniens quod circa Deum
ponatur.
RA3
Ad tertium dicendum, quod objectio illa procedit quando est fieri reale; tunc enim oportet quod aliquid realiter
adveniat; et hoc aliquo modo est perfectio ejus cui advenit. Sic autem non est in proposito, ut dictum est.
RA4
Ad quartum dicendum, quod dicta locutio verificatur ratione utriusque simul, scilicet suppositi et naturae:
quamvis enim suppositum illud semper fuerit, non tamen semper fuit suppositum humanae naturae, secundum
quod significatur hoc nomine homo.
RA5
Ad quintum dicendum, quod humana natura habet similitudinem cum accidente in Christo, inquantum advenit
divinae naturae post esse completum.
Non enim sequitur: Petrus est factus albus; ergo est factus; quia album diminuit de ratione facti simpliciter: quod
enim factum est, nunc est, et prius non fuit: non autem sequitur, si prius non fuit albus, quod non fuerit
simpliciter: quia album advenit post completum esse: et ita non sequitur: Deus factus est homo; ergo Deus est
factus simpliciter.
|a2 Articulus 2: Utrum haec sit vera, homo factus est Deus.
AG1
Ad secundum sic proceditur. Videtur, quod haec non sit vera: homo factus est Deus. Dicit enim Damascenus, et
habetur in littera, quod non dicimus hominem deificatum. Sed idem est dicere hominem deificatum et factum
Deum. Ergo homo non est factus Deus.
AG2
Praeterea, cum dicitur: homo factus est Deus, aut homo tenetur pro natura, aut pro persona. Si pro natura, natura
autem humana non est facta Deus, quia nunquam est nec fuit Deus; ergo est falsa. Si pro persona, persona autem
filii Dei fuit semper Deus: ergo nullo modo haec est vera: homo factus est Deus.
AG3
Praeterea, secundum Damascenum, homo et Deus communicant sibi idiomata, ut quidquid dicitur de homine,
possit dici de filio Dei. Sed haec est falsa: filius Dei est factus Deus.
Ergo haec est falsa: homo factus est Deus.
AG4
Praeterea, quia Deus factus est homo, possum arguere, quod Deus est homo recens. Si ergo homo factus est
Deus, homo erit recens Deus: quod est contra psalm. 80, 10: non erit in te Deus recens.
AG5
Praeterea, quod dicitur fieri aliquid, praesupponitur secundum intellectum ad hoc quod fieri dicitur. Sed Christus
non prius intelligitur homo quam Deus. Ergo non potest dici, quod homo factus sit Deus.
AG6
Sed contra, Augustinus: talis fuit unio quae hominem faceret Deum, et Deum hominem.
AG7
Praeterea, homo est Deus, et non semper fuit Deus. Ergo factus est Deus.
AG8
Praeterea, factio quae importatur per participium, secundum rem non ponitur in Deo, sed in humana natura. Sed
homo significat humanam naturam. Cum ergo hoc participium ponat rem suam circa subjectum in comparatione
ad praedicatum, videtur quod magis sit haec vera: homo factus est Deus, quam haec: Deus factus est homo.
918

