ministerio operanda, sive in operationibus miraculorum, sive in revelationibus mysteriorum, sive in
institutionibus sacramentorum; et sic confessio quae sacramentalem necessitatem habet, non est de jure naturali,
sed divino.
RA1
Ad primum ergo dicendum, quod Adam vituperatur de hoc quod peccatum suum coram Deo non recognovit.
Confessio enim quae fit Deo per recognitionem peccati, est de jure naturali. Nunc autem loquimur de
confessione quae fit homini.
Vel dicendum, quod confiteri peccatum in casu est de jure naturali, scilicet cum quis in judicio constitutus a
judice interrogatur: tunc enim non debet mentiri peccatum excusando vel negando; de quo Adam et cain
vituperantur; sed confessio quae fit homini sponte ad remissionem peccatorum consequendam a Deo non est de
jure naturali.
RA2
Ad secundum dicendum, quod praecepta legis naturae manent eodem modo in lege Moysi et in lege nova. Sed
confessio quamvis aliqualiter esset in lege Moysi, non tamen eodem modo sicut in lege nova, nec sicut in lege
naturae. In lege enim naturae sufficiebat interior recognitio peccati apud Deum; sed in lege Moysi oportebat
aliquo signo exteriori peccatum protestari, sicut per oblationem hostiae pro peccato, ex quo etiam homini
innotescere poterat eum peccasse: non autem oportebat quod speciale peccatum a se commissum manifestaret,
aut peccati circumstantias, sicut in nova lege oportet.
RA3
Ad tertium dicendum, quod job loquitur de illa absconsione peccati quam facit in judicio deprehensus peccatum
negando aut excusando, ut ex Glossa ibidem haberi potest.
Articulus 1C
AG1
Ulterius. Videtur quod non omnes ad confessionem teneantur. Quia, sicut dicit Hieronymus, poenitentia est
secunda tabula post naufragium. Sed aliqui post baptismum naufragium non sunt passi. Ergo eis non competit
poenitentia; et sic nec confessio, quae est poenitentiae pars.
AG2
Praeterea, confessio facienda est judici in quolibet foro. Sed aliqui sunt qui non habent hominem judicem supra
se. Ergo non tenentur ad confessionem.
AG3
Praeterea, aliquis est qui non habet peccata, nisi venialia. Sed de illis non tenetur homo confiteri.
Ergo non quilibet tenetur ad confessionem.
SC1
Sed contra est, quia confessio contra satisfactionem et contritionem dividitur. Sed omnes tenentur ad
contritionem et satisfactionem. Ergo et omnes tenentur ad confessionem.
SC2
Praeterea, hoc patet ex decretali de poenitentiis et remissionibus, ubi dicitur quod omnis utriusque sexus, cum ad
annos discretionis venerit, debet peccata confiteri.
CO
Ad tertiam quaestionem dicendum, quod ad confessionem dupliciter obligamur. Uno modo ex jure divino, ex
hoc ipso quod est medicina; et secundum hoc non omnes tenentur ad confessionem, sed illi tantum qui peccatum
mortale incurrunt post baptismum. Alio modo, ex praecepto juris positivi; et sic tenentur omnes ex institutione
ecclesiae edita in Concilio generali sub innocentio III: tum ut quilibet se peccatorem recognosceret, quia omnes
peccaverunt, et egent gratia Dei: tum ut cum majori reverentia ad eucharistiam accedat: tum ut ecclesiarum
rectoribus sui subditi innotescant, ne lupus inter gregem lateat.
RA1
Ad primum ergo dicendum, quod quamvis homo in hac vita post baptismum naufragium evadere possit, quod est
per peccatum mortale; non tamen potest evadere venialia, quibus ad naufragium disponitur, contra quae etiam
poenitentia ordinatur; et ideo manet poenitentiae locus etiam in illis qui non mortaliter peccant, et per
consequens confessionis.
RA2
Ad secundum dicendum, quod nullus est qui non habeat judicem Christum, cui per suum vicarium confiteri
debet; qui quamvis eo inferior sit inquantum ipse praelatus est, tamen eo est superior, inquantum peccator est
ipse, et ille Christi minister.
RA3
Ad tertium dicendum, quod ex VI sacramenti non tenetur aliquis venialia confiteri, sed ex institutione ecclesiae,
quando non habet alia quae confiteatur.
Vel potest dici, secundum quosdam, quod ex decretali praedicta non obligantur nisi illi qui habent peccata
mortalia; quod patet ex hoc quod dicit, quod debet omnia peccata confiteri; quod de venialibus intelligi non
1743

