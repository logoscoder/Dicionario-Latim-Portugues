Ergo in eo non fuit passio timoris.
AG3
Praeterea, si dicatur, quod timor inerat ei secundum sensualitatem; contra. Timor est de futuro malo. Sed
sensualitas in Christo non poterat futurum comprehendere. Ergo in Christo non poterat esse timor, sed tantum
dolor de praesenti.
SC1
Sed contra, Marc. 14: coepit Jesus pavere et taedere. Ergo etc..
SC2
Praeterea, ejusdem est dolor et timor. Sed in Christo fuit verus dolor. Ergo et verus timor.
CO
Ad tertiam quaestionem dicendum, quod timor etiam multipliciter dicitur. Uno modo nominat habitum vel doni
vel vitii quod opponitur fortitudini, et dicitur timiditas: et sic habitus doni fuit in Christo, non autem habitus vitii.
Alio modo sumitur pro actu vel vitii vel doni; et sic similiter dicendum ut prius. Alio modo dicitur quaedam
passio in irascibili, quae consurgit ex hoc quod appetitus sensitivus refugit aliquod nocivum apprehensum; et sic
loquimur hic de timore. Unde dicendum, quod hoc modo fuit timor in Christo per eumdem modum sicut et de
tristitia et ira dictum est, inquantum scilicet ex dictamine rationis et deitatis adjunctae, appetitus sensibilis
refugiebat ea quae sunt sibi contraria.
RA1
Ad primum ergo dicendum, quod ratio illa procedit de timore secundum quod est vitium, quia passio timoris est
materia circa quam est fortitudo.
RA2
Ad secundum dicendum, quod omnis timor ex aliqua imperfectione est: quia ex imperfectione est quod aliquid
ab aliquo laedi possit. Christus autem quamvis fuerit secundum animam perfectissimus, tamen laedi poterat ex
parte corporis; et ideo ex parte ista patiebatur imperfectionem, et timere poterat.
RA3
Ad tertium dicendum, quod in homine appetitus sensibilis movetur ex imaginationis sive aestimationis
apprehensione immediate; sed mediate etiam ex apprehensione rationis, inquantum ejus conceptio in
imaginatione imprimitur; et ideo quando ratio in Christo praevidebat laesionem corporis, fiebat species laesivi in
imaginatione, et appetitus sensibilis ad timorem movebatur.
|a3 Articulus 3: Utrum in Christo fuerit verus dolor in sensu.
Articulus 3A
AG1
Ad tertium sic proceditur. Videtur quod in Christo non fuerit verus dolor in sensu. Quantumcumque enim est vis
resistens laesivo, tantum dolor diminuitur ex laesione proveniens. Sed in Christo fuit infinita vis ad resistendum
laesivo, scilicet virtus divinitatis. Ergo in eo dolor esse non poterat.
AG2
Praeterea, dolor non est de re voluntaria.
Sed Christus voluntarie passionem sustinuit. Ergo in eo dolor passionis non fuit.
AG3
Praeterea, Christus magis perfecte videbat Deum quam Paulus. Sed Paulus in raptu propter visionem Dei non
sentiebat ea quae in corpore gerebantur. Ergo nec Christus dolorem habebat ex corporis laesione.
SC1
Sed contra, isa. 53, 4: vere dolores nostros ipse tulit.
SC2
Praeterea, ad veritatem doloris non requiritur nisi laesio et sensus. Sed corpus Christi laesum fuit, et sensum
laesionis habuit. Ergo fuit in eo verus dolor.
CO
Respondeo dicendum ad primam quaestionem, quod sicut delectatio sensibilis causatur ex conjunctione
convenientis secundum sensum; ita dolor sensibilis causatur ex conjunctione ejus quod non est conveniens
sensui. Sed inter omnes alios sensus solus tactus est discretivus eorum ex quibus consistit temperamentum
corporis: unde quod est conveniens secundum tactum, est conveniens ipsi temperamento corporis; et propter hoc
completa delectatio sensibilis est in sola perceptione tactus; et similiter illud quod est inconveniens tactui, est
contrarium temperamento corporis: et ideo dicit Philosophus in 3 de anima, quod corrumpentia tactum
corrumpunt animal, non autem corrumpentia auditum, nisi simul contingat ex accidenti et tactum corrumpi; et
ideo in solo tactu est dolor, qui accidit ex laesione temperamenti ipsius corporis. Unde cum in corpore Christi
fuerit vera laesio, quia fuit divisio continui per clavos, et fuerit ibi verus tactus; de necessitate oportet dicere,
quod fuerit ibi verus dolor. Qualiter autem exponenda sint verba Hilarii, in fine dicetur.
RA1
1006

