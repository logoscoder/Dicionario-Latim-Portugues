sacramentum suscipere. Quidam autem dixerunt, quod sexus virilis est de necessitate praecepti, sed non de
necessitate sacramenti: quia etiam in decretis fit mentio de diaconissa et presbytera. Sed diaconissa dicitur quae
in aliquo actu diaconi participat, sicut quae legit homiliam in ecclesia; presbytera autem dicitur vidua, quia
presbyter idem est quod senior.
RA1
Ad primum ergo dicendum, quod prophetia non est sacramentum, sed donum Dei; unde non exigitur ibi
significatio, sed solum res. Et quia secundum rem, in his quae sunt animae, mulier non differt a viro, cum
quandoque mulier inveniatur melior quantum ad animam multis viris; ideo donum prophetiae et alia hujusmodi
potest accipere, sed non ordinis sacramentum.
RA2
Et per hoc patet solutio ad secundum et tertium.
De abbatissis tamen dicitur, quod non habent praelationem ordinariam, sed quasi ex commissione propter
periculum cohabitationis virorum ad mulieres. Debora autem praefuit in temporalibus, non in sacerdotalibus,
sicut et nunc mulieres possunt temporaliter dominari.
Articulus 1B
AG1
Ulterius. Videtur quod pueri, et qui carent usu rationis, non possint ordines suscipere. Quia, ut in littera dicitur,
sacri canones in suscipientibus ordines certum aetatis tempus determinaverunt. Sed hoc non esset, si pueri
recipere possent ordinis sacramentum.
Ergo etc..
AG2
Praeterea, sacramentum ordinis est dignius quam matrimonium. Sed pueri, et alii carentes usu rationis, non
possunt contrahere matrimonium. Ergo nec ordines suscipere.
AG3
Praeterea, cujus est potentia, ejus est actus, secundum Philosophum in Lib. De somno et vigilia.
Sed actus ordinis requirit usum rationis. Ergo et ordinis potestas.
SC1
Sed contra, ille qui ante annos discretionis est promotus ad ordines, sine iteratione ipsorum quandoque in eis
conceditur ministrare, ut patet extra de clerico ordinato per saltum. Hoc autem non esset, si ordinem non
suscepisset. Ergo puer potest ordinem suscipere.
SC2
Praeterea, alia sacramenta in quibus character imprimitur, possunt pueri suscipere, ut baptismum et
confirmationem. Ergo pari ratione ordinem.
CO
Ad secundam quaestionem dicendum, quod per pueritiam, et alios defectus quibus tollitur usus rationis,
praestatur impedimentum actui; et ideo omnia illa sacramenta quae actum requirunt suscipientis, talibus non
competunt, sicut poenitentia, matrimonium, et hujusmodi. Sed quia potestates infusae sunt priores actibus, sicut
et naturales, quamvis acquisitae sint posteriores; remoto autem posteriori non tollitur prius; ideo omnia
sacramenta in quibus non requiritur actus suscipientis de necessitate sacramenti, sed potestas aliqua spiritualis
divinitus datur, possunt pueri suscipere et alii qui usu rationis carent; hac tamen distinctione habita, quod in
minoribus ordinibus requiritur discretionis tempus de honestate propter dignitatem sacramenti, sed non de
necessitate praecepti, neque de necessitate sacramenti. Unde aliqui, si necessitas adsit, et spes profectus, ad
minores ordines possunt ante annos discretionis promoveri sine peccato, et suscipient ordinem: quia quamvis
tunc non sint idonei ad officia quae eis committuntur, tamen per assuetudinem idonei reddentur.
Sed ad majores ordines requiritur usus rationis et de honestate, et de necessitate praecepti propter votum
continentiae quod habent annexum; et quia etiam eis sacramenta tractanda committuntur. Sed ad episcopatum,
ubi in corpus mysticum accipitur potestas, requiritur actus suscipientis curam pastoralem; et ideo est etiam de
necessitate consecrationis episcopalis quod usum rationis habeat. Quidam autem dicunt, quod ad omnes ordines
requiritur usus rationis de necessitate sacramenti; sed eorum dictum ratione vel auctoritate non confirmatur.
RA1
Ad primum ergo dicendum, quod non omne quod est de necessitate praecepti, est de necessitate sacramenti, ut
dictum est.
RA2
Ad secundum dicendum, quod matrimonium causat consensus, qui sine usu rationis esse non potest; sed in
receptione ordinis non requiritur aliquis actus ex parte recipientis: quod patet ex hoc quod nullus actus ex parte
eorum exprimitur in eorum consecratione; et ideo non est simile.
RA3
Ad tertium dicendum, quod ejusdem est actus et potentia; sed tamen aliquando potentia praecedit, sicut liberum
arbitrium usum suum; et sic est in proposito.
1881

