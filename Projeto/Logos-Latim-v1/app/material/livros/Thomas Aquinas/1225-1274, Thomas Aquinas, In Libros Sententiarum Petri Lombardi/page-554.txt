Ad quartum dicendum, quod sicut Avicenna dicit, anima quamvis non dependeat a corpore quantum ad suum
esse vel quantum ad suum finem, dependet tamen quodammodo quantum ad suum principium. Cujus ratio est,
quia cum universalia non habeant aliquod esse nisi in anima, oportet quod quidquid in esse naturae producitur,
producatur secundum hoc quod individuatur. Cum ergo anima esse individuatum non possit habere nisi
secundum quod conjungitur corpori ut forma ejus, ut probatum est, oportet quod non incipiat esse nisi in
corpore; sed tamen in corpore acquiritur sibi esse absolutum, non depressum vel obligatum ad corpus: et ideo
etiam post destructionem corporis manet secundum suum esse individuata et distincta ab alia anima.
RA5
Ad quintum dicendum, quod anima et Angelus in hoc conveniunt quod utrumque est substantia subsistens, esse
absolutum habens, et quod materiam partem sui non habent; ex quibus consequitur intellectualitas in utroque: in
hoc tamen differunt quod cum natura angelica sit sublimior et Deo propinquior, acquiritur sibi esse altius, in
cujus participationem nullo modo corpus adduci potest, ac per hoc nec Angelus potest forma corporis esse; sed
animae acquiritur esse inferius et minus nobile, in quo corpus sibi unitur, ut unum sit animae esse et corporis,
quod est esse conjuncti: et ideo est forma corporis, et individuatio sua est ex unione ejus ad corpus: et de hoc
etiam in 1 Lib., dist. 8, habitum est.
RA6
Ad sextum dicendum, quod essentialis universi perfectio consistit in speciebus; accidentalis vero in individuis.
Cum ergo multiplicatio animarum non sit secundum diversam speciem, sed secundum numerum tantum,
relinquitur quod per hoc quod multae animae quotidie creantur, nihil ad essentialem universi perfectionem
adjungitur, sed ad accidentalem tantum: et hoc non est inconveniens.

|+d17.q3 Distinctio 17 Quaestio 3
|a0 Prologus
Deinde quaeritur de formatione hominis ex parte corporis: et circa hoc quaeruntur duo: 1 de qua natura corpus
hominis compositum sit; 2 de loco corporali in quo positus est, scilicet in Paradiso.
|a1 Articulus 1: Utrum in compositione hominis sit aliquid de natura corporis caelestis.
AG1
Ad primum sic proceditur. Videtur quod in compositione corporis humani sit aliqua pars de natura corporis
caelestis. Eidem enim formae debetur idem perfectibile. Sed forma corporis humani convenit in natura
intellectuali cum forma separata, quae corpus caeli movet. Ergo videtur quod aliquid de natura caelestis corporis
in compositionem humani corporis veniat.
AG2
Praeterea, impossibile est contraria ad maximam aequalitatem venire, nisi per aliquid concilientur.
Sed non potest contraria conciliare nisi quod est a contrarietate remotum, quale est inter corpora solum corpus
caeleste. Ergo oportet ad compositionem corporis humani, in quo ad maximam aequalitatem elementa
perveniunt, aliquid de natura corporis caelestis advenire.
AG3
Praeterea, Avicenna dicit, quod spiritus qui per membra diffunduntur, sunt de natura lucis.
Haec autem est natura quinti corporis: unde etiam Philosophus dicit in 2 de anima, quod lucidum et diaphanum
invenitur in inferioribus corporibus secundum quod communicant cum superiori corpore. Ergo videtur quod in
corpore humano sit aliquid de essentia corporis caelestis.
AG4
Praeterea, sicut dicit Philosophus, oportet quod in semine sit triplex calor: scilicet calor elementaris, scilicet
igneus, et caelestis, et vitalis, qui est animae. Sed accidentia indicant naturam, ut in 1 de anima dicitur. Ergo
videtur quod praeter naturam elementarem sit etiam in corpore hominis natura caelestis, et natura animae.
AG5
Praeterea, homo dicitur minor mundus, quia in eo omnium creaturarum naturae concurrunt.
Sed corpus caeleste est maxime pars universi. Ergo videtur quod aliquid de natura illius corporis veniat in
compositionem corporis humani.
SC1
Sed contra, quidquid venit in compositionem corporis humani, est aliquo modo perfectum ab anima. Sed
quidquid incipit esse sub aliqua forma substantiali, est generabile et corruptibile; anima vero substantialis forma
est. Cum ergo natura corporis caelestis sit incorruptibilis et ingenerabilis, videtur quod ad compositionem
corporis humani non veniat.
SC2

554

