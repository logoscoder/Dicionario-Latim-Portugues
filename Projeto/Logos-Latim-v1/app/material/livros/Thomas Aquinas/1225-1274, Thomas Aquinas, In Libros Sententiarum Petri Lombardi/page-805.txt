Ad tertium dicendum, quod peccatum in spiritum sanctum, ut supra dictum est, non est hoc modo ex electione
sicut habens habitum ex electione peccat; immo per actus peccati in spiritum sanctum praecedentes habitum
aliquis habitus acquiritur: et ideo objectio non procedit: quia injustus ex electione peccat sicut habens habitum.
RA4
Ad quartum dicendum, quod spes non semper praeexigit merita in actu, sed solum in proposito sperantis;
similiter etiam et desperatio non oportet quod praesupponat aliqua demerita praecedentia in actu.
RA5
Ad quintum dicendum, quod poenitentia, secundum quod dicit actum, non est nisi de malis praeteritis: sed
secundum quod dicit habitum, quo quis dicitur poenitivus, non exigitur quod aliqua peccata commiserit, sed
quod habeat hoc propositum, ut si contingeret ipsum peccare, statim poeniteret. Ita etiam ad rationem
impoenitentiae sufficit ut aliquis nunquam poeniteat de peccatis, si qua committet.
|a6 Articulus 6: Utrum Adam peccaverit in spiritum sanctum.
AG1
Ad sextum sic proceditur. Videtur quod Adam in spiritum sanctum peccaverit. Non enim peccavit in patrem,
quia non peccavit ex infirmitate; neque etiam in filium, quia non ex ignorantia; cum infirmitas et ignorantia ante
peccatum non fuerit. Ergo relinquitur quod peccavit in spiritum sanctum.
AG2
Praeterea, nimia praesumptio de Dei misericordia, est peccatum in spiritum sanctum. Sed Adam peccans de Dei
misericordia cogitavit, ut Augustinus dicit, et supra, dist. 22, habitum est. Ergo videtur in spiritum sanctum
peccasse.
AG3
Contra, peccavit appetendo scientiam. Sed scientia appropriatur filio. Ergo magis peccavit in filium quam in
spiritum sanctum.
AG4
Praeterea, Augustinus dicit, quod quamvis Adam non fuerit seductus in hoc in quo mulier, tamen in hoc seductus
est quod credidit veniale quod mortale erat.
Sed peccatum quod est ex seductione, est peccatum in filium. Ergo peccavit in filium.
AG5
Item, videtur quod primus Angelus in spiritum sanctum peccaverit. Irremissibilitas enim est proprietas peccati in
spiritum sanctum. Sed peccatum primi Angeli fuit irremissibile. Ergo fuit in spiritum sanctum.
AG6
Praeterea, eodem genere peccati quo tunc peccavit diabolus, etiam nunc peccat. Sed nunc peccat in spiritum
sanctum, quia invidet gratiae quae in sanctis operatur. Ergo et tunc in spiritum sanctum peccavit.
AG7
Sed contra, peccatum primi Angeli fuit ex hoc quod potentiam inordinate appetiit. Sed potentia appropriatur
patri. Ergo peccavit in patrem.
AG8
Praeterea, poena non praecedit culpam. Sed malitia computatur inter poenas peccati. Ergo ex malitia non potuit
esse primi Angeli primum peccatum, quod nullum peccatum praecesserat.
CO
Respondeo dicendum, quod quidam dicunt, quod peccatum primi hominis et peccatum Daemonis non fuit neque
in patrem neque in filium neque in spiritum sanctum; hae enim non sunt differentiae peccati absolute accepti, sed
peccati quod contingit in natura corrupta. Infirmitas enim et ignorantia et malitia, ex peccato naturam corruptam
consequuntur. Sed sciendum, quod quamvis infirmitas nullo modo in natura integra inveniri possit, et ita nec
peccatum in patrem: tamen ignorantia aliquo modo in natura integra inveniri potuit, non secundum quod
ignorantia dicitur privative, sed secundum quod dicitur negative: sic enim est defectus consequens intellectum
creatum, inquantum creatus est: ex hoc enim deficit a perfecto lumine intellectus increati, ut non omnia sciat, vel
saltem non omnia actu consideret: et ex tali nescientia peccatum proveniens, peccatum in filium dici potest. Et
similiter etiam malitia ex qua peccatum in spiritum sanctum procedit, non oportet quod sit poena, sed est aliquis
actus peccati, ut supra dictum est; unde et in natura integra potuit esse peccatum in filium et in spiritum sanctum.
Sciendum tamen, quod primus actus peccati primi hominis et Angeli non fuit in spiritum sanctum, prout
peccatum in spiritum sanctum est speciale peccatum: quod patet ex ipso objecto peccati: uterque enim peccavit,
altitudinem propriam appetendo. Et ideo quantum ad genus peccati fuit peccatum superbiae; sed quantum ad
circumstantiam peccati utrumque fuit peccatum in filium: quia uterque peccavit ex hoc quod non consideravit ea
quae consideranda erant ad evitationem peccati; non autem fuit peccatum primum eorum ex hoc quod propria
voluntate repugnarent spei, vel alicui hujusmodi, sicut fit in peccato in spiritum sanctum.
RA1
Ad primum ergo patet responsio per ea quae dicta sunt.
RA2
805

