AG1
Ad secundum sic proceditur. Videtur quod liberum arbitrium non nominet unam potentiam, sed plures.
Augustinus enim dicit: cum de libero arbitrio loquimur, non de quadam parte animae dicimus, sed de tota anima.
Totalitas autem animae in pluralitate potentiarum consistit. Ergo liberum arbitrium plures potentias colligit.
AG2
Praeterea, ratio et voluntas sunt diversae potentiae. Sed liberum arbitrium est facultas voluntatis et rationis, ut in
littera dicitur. Ergo in se plures potentias colligit.
AG3
Praeterea, potentiae distinguuntur per actus ut in 2 de anima Philosophus dicit.
Sed liberum arbitrium se extendit ad actus plurium potentiarum; quia, sicut Damascenus dicit, liberum arbitrium
inquirit, disponit, et sic de aliis. Ergo videtur quod plures potentias colligat.
AG4
Praeterea, electio nihil aliud est quam duobus propositis alterum alteri praeoptare. Sed hoc cuilibet potentiae
competit, cum quaelibet potentia conveniens appetat, et nocivum refutet. Ergo cujuslibet potentiae est eligere.
Sed eligere assignatur proprie actus liberi arbitrii in littera. Ergo videtur quod liberum arbitrium non sit
determinata potentia.
AG5
Praeterea, virtus et vitium non nisi in libero arbitrio esse potest. Invenitur autem in omnibus virtutibus animae,
quod in concupiscibili est temperantia, et in irascibili est fortitudo, et vitia opposita. Ergo videtur quod liberum
arbitrium determinatam potentiam non nominet, sed plures.
SC1
Sed contra, actus determinatus est determinatae potentiae. Sed eligere est quidam determinatus actus, qui libero
arbitrio assignatur. Ergo liberum arbitrium est determinata potentia.
SC2
Praeterea, nihil quod est unum simpliciter in natura, constat ex pluribus, nisi illa vel alterum eorum a sui natura
transmutetur. Si ergo liberum arbitrium ex pluribus potentiis conficiatur, vel non erit aliquid unum, vel hoc erit
unum cum corruptione quarumdam potentiarum animae: quorum utrumque est inconveniens. Ergo liberum
arbitrium non colligit diversas potentias.
CO
Respondeo dicendum, quod quidam posuerunt liberum arbitrium non esse determinatam potentiam, sed colligere
omnes vires rationalis animae, sicut totum universale suas partes.
Hoc autem non videtur conveniens, tum quia oporteret quod multiplicatis potentiis liberum arbitrium
multiplicaretur secundum esse (multi enim homines sunt multa animalia, et non unum) tum quia oporteret quod
ratio liberi arbitrii in singulis potentiis salvaretur; quod non potest esse, quia actus qui libero arbitrio assignatur,
non est cujuslibet potentiae sed alicujus determinatae.
Et ideo alii dicunt, quod liberum arbitrium colligit plures potentias, sicut totum integrale partes suas. Nec hoc
iterum conveniens videtur: quia potentiae non possunt esse partes integrales alicujus unius si accipiatur unum
simpliciter; nisi forte dicatur unum quod est aggregatione vel ordine unum. Liberum autem arbitrium non debet
sic esse unum, sed simpliciter, cum sibi unus actus attribuatur.
Quidam autem dicunt, quod liberum arbitrium colligit plures potentias, scilicet voluntatem et rationem, sicut
habitus utriusque, propter quod facultas voluntatis et rationis dicitur. Sed etiam hoc improprie dicitur: quia si
nomen habitus proprie sumatur, non potest esse immediate unus habitus duarum potentiarum, quia unus habitus
ad unum actum ordinatur, qui est unius potentiae.
Et ideo aliter est dicendum, quod aliquid dicitur colligere plura dupliciter: uno modo essentialiter, sicut totum
colligit partes suas; alio modo virtualiter, sicut quando virtus plurium rerum in uno participatur. Secundum hoc
ergo dico, quod liberum arbitrium non colligit plures potentias essentialiter, sed virtualiter, quasi una potentia
determinata. Sic enim est in potentiis animae, quod cum omnes ab essentia animae oriantur, quasi proprietates ab
essentialibus rei, est tamen quidam ordo hujusmodi originis, ut scilicet origo unius potentiae originem alterius
praesupponat, qua mediante quodammodo ab essentia animae procedat: quod ex actibus considerari potest. Actus
enim unius potentiae necessario actum alterius praesupponit: sicut actus appetitivae actum apprehensivae: et inde
est quod sicut virtus essentiae animae in potentia relinquitur, ita etiam virtus unius potentiae praecedentis
relinquitur in subsequenti; et inde est quod aliqua potentia virtutes plurium potentiarum in se colligit, et sic est in
libero arbitrio, quod ex actu ejus patet. Eligere enim, quod actus ejus ponitur, importat discretionem et
desiderium; unde eligere est alterum alteri praeoptare. Haec autem duo sine virtute voluntatis et rationis perfici
non possunt. Unde patet quod liberum arbitrium virtutem voluntatis et rationis colligit, propter quod facultas
utriusque dicitur.
RA1
Ad primum ergo dicendum, quod contingit aliquam potentiam esse determinatam in se, quae tamen universale
imperium super omnes actus habet, sicut patet in voluntate; unde liberum arbitrium propter hoc dicitur non pars

611

