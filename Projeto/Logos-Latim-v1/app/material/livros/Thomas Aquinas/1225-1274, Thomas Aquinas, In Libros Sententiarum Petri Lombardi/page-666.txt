possibilis in creaturis in rerum natura invenitur. Sed poterat Deus talem naturam condere quae per propria
naturalia vitam aeternam mereretur; alias non esset omnipotens. Cum igitur nulla alia creatura hoc magis habere
videatur quam homo vel Angelus, videtur quod hoc eis conveniat; et ita si natura humana pura esset, sicut in
primo statu erat, homo gratia non indigeret ad vitam aeternam promerendam.
AG4
Praeterea, poena nunquam praecedit culpam, cum sit effectus ejus. Sed carentia visionis divinae est poena
originalis culpae. Ergo si in natura humana non fuisset culpa, nec etiam ibi fuisset carentia divinae visionis. Sed
poterat homo in statu innocentiae omni culpa carere absque gratia. Ergo et gratia non indigebat ad hoc ut ad Dei
visionem perveniret.
AG5
Praeterea, ad hoc gratia datur homini, ut per eam Deo configuretur et assimiletur. Sed ex conditione naturae suae
homo ad imaginem et similitudinem Dei factus est. Ergo si natura in eo integra maneret, alia gratia non indigeret.
SC1
Sed contra, Rom. 6, 23, dicitur: gratia autem Dei vita aeterna. Sed necesse erat homini ut ad vitam aeternam
perveniret. Ergo indigebat gratia, per quam ad eam pervenitur.
SC2
Praeterea, peccatum naturam humanam non mutavit; sed eadem manet ante et post. Sed meritum vitae aeternae
excedit virtutem naturae post peccatum. Ergo etiam excedebat vires ejus ante peccatum; ergo indigebat gratia,
per quam vitam aeternam mereretur.
CO
Respondeo dicendum, quod duplex est necessitas. Una absoluta, quae est ex prioribus causis, ut ex materiali et
formali, ex quibus componuntur res; ut quod omne compositum ex contrariis necesse est corrumpi, et hujusmodi.
Alia vero est conditionata ex suppositione finis; ut si serra debeat facere serrae opus, scilicet sectionem, necesse
est eam dentes ferreos habere. Haec autem necessitas est duplex: quaedam scilicet sine qua non potest haberi
finis intentus, sicut sine cibo non potest haberi conservatio vitae; quaedam vero sine qua non potest aliquis ad
finem de facili pertingere, sicut dicitur equus necessarius homini ad peragendum iter: et nomen utilitatis
commune est utrique modorum necessitatis ultimo positorum; sed nomen indigentiae magis se habet ad primum
modum eorum: illo enim proprie dicimur indigere sine quo finem consequi non possumus. Secundum hoc dico,
quod homo ante peccatum gratia indigebat, quia sine gratia finem vitae aeternae nullo modo consequi potuisset:
ad finem enim non pervenitur nisi per opera proportionata fini: vita autem aeterna est finis omnino naturae
humanae facultatem excedens; unde etiam intellectum et desiderium superat: 1 corinth. 2: oculus non vidit, et
auris non audivit, et in cor hominis non ascendit quae praeparavit Deus iis qui diligunt illum. Ideo oportet quod
opera per quae ad vitam aeternam pervenitur, vires naturae humanae excedant; unde in ea homo non potest sine
aliquo dono naturalibus addito: et ideo quantumcumque natura humana sit integra, nihilominus homo gratia
indiget ad vitam aeternam consequendam.
RA1
Ad primum ergo dicendum, quod unumquodque bonum Deus acceptat secundum mensuram suae bonitatis; sed
illud simpliciter a Deo acceptari dicitur cui ab ipso praeparatur illa gloria qua ipse gloriosus est, scilicet visio
ejus per essentiam.
RA2
Ad secundum dicendum, quod homo ante peccatum etiam operante gratia egebat. Gratiae enim operanti aliquid
per se convenit, et aliquid per accidens: per se enim sibi convenit ut hominem justum formaliter faciat, et Deo
gratum; sed hoc accidit sibi ut justum ex injusto faciat ex parte subjecti, in quo injustitia invenitur; hoc etiam per
se est sibi conveniens ut ex non justo justum faciat, vel ex non grato gratum, sicut albedinis est ex non albo
facere album; sed hoc albedini accidit ut ex nigro album faciat. Similiter etiam gratiae cooperantis non est ut
solam facilitatem faciat in operando hoc enim haeresis pelagiana ponebat sed ut efficaciam et virtutem quamdam
novam operibus hominum praebeat, scilicet merendi vitam aeternam.
RA3
Ad tertium dicendum, quod non potest esse aliqua creatura quae ex propriis naturalibus vitam aeternam
promereri possit, sicut non potest esse aliqua creatura quae naturae divinae aequetur: nec hoc omnipotentiae Dei
derogat. Et hoc patet ex his quae supra dicta sunt.
RA4
Ad quartum dicendum, quod carentia divinae visionis potest intelligi dupliciter. Vel negative; et sic non est
poena, sed defectus naturam creatam consequens; nulla enim natura creata ex se sufficiens est ad Dei visionem:
et sic fuisset carentia divinae visionis in homine ante peccatum, si gratiam non habuisset. Alio modo potest sumi
privative, ut intelligatur aliqua obnoxietas ad carendum Dei visione; et sic est poena peccati, et in primo statu
non fuisset.
RA5
Ad quintum dicendum, quod similitudo Dei quae convenit homini secundum sua naturalia est alia ab illa qua
homo assimilatur Deo per gratiam.
666

