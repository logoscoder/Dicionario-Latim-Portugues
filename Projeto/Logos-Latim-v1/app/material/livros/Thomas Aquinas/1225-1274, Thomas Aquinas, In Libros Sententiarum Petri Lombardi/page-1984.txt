RA2
Ad secundum dicendum, quod in his quae ad rationem speciei pertinent, magis similatur filius patri quam matri;
sed in materialibus conditionibus magis debet similari matri quam patri; quia res habet a forma esse specificum,
sed conditiones materiales a materia.
RA3
Ad tertium dicendum, quod filius assimilatur patri ratione formae quam habet in sui complemento, sicut et pater;
et ideo ratio non est ad propositum.
RA4
Ad quartum dicendum, quod quia honor filii magis est ex patre quam ex matre; ideo in genealogiis in Scripturis,
et secundum communem consuetudinem magis nominantur filii a patre quam a matre; tamen in his quae ad
servitutem spectant, magis matrem sequuntur.
|a5 Articulus 5: Utrum defectus aetatis impediat matrimonium.
AG1
Ad quintum sic proceditur. Videtur quod defectus aetatis non impediat matrimonium. Secundum enim leges
pueri accipiunt tutorem usque ad vigintiquinque annos. Ergo videtur quod usque ad tempus istud non sit
confirmata ratio ad consensum; et ita videtur quod illud debeat esse tempus statutum ad matrimonia ineunda. Sed
ante tempus illud matrimonium potest contrahi. Ergo defectus statutae aetatis non impedit matrimonium.
AG2
Praeterea, sicut vinculum religionis est perpetuum, ita vinculum matrimonii. Sed ante decimumoctavum annum
non possunt facere professionem, secundum novam institutionem. Ergo nec matrimonium contrahere si defectus
aetatis matrimonium impediret.
AG3
Praeterea, sicut consensus ad matrimonium requiritur ex parte viri, ita ex parte mulieris. Sed mulier ante quartum
decimum annum potest contrahere matrimonium. Ergo et vir.
AG4
Praeterea, impotentia coeundi nisi sit perpetua et ignorata, non impedit matrimonium. Sed defectus aetatis non
est perpetuus nec ignoratus.
Ergo non impedit matrimonium.
AG5
Praeterea, non continetur in aliquo praedictorum impedimentorum; et ita non videtur matrimonii esse
impedimentum.
SC1
Sed contra est quod decretalis dicit, quod puer qui non potest reddere debitum, non est aptus matrimonio. Sed
ante decimum quartum annum ut in pluribus non potest reddere debitum, ut patet in 9 de animalibus.
Ergo etc..
SC2
Praeterea, omnium natura constantium positus est terminus magnitudinis et augmenti: et ita videtur, cum
matrimonium sit naturale, quod debeat habere determinatum tempus, per cujus defectum impeditur.
CO
Respondeo dicendum, quod matrimonium, cum fiat per modum contractus cujusdam, ordinationi legis positivae
subjacet, sicut et alii contractus; unde secundum jure determinatum est quod ante illud tempus discretionis quo
uterque possit de matrimonio sufficienter deliberare, et debitum sibi invicem reddere, matrimonia non
contrahantur; et si non ita facta fuerint, dirimuntur.
Hoc autem tempus ut in pluribus est in masculis in quartodecimo anno, in femina autem in duodecimo anno,
cujus ratio supra, dist. 27, quaest. 2, art. 3, in corp., dicta est. Quia tamen praecepta juris positivi sequuntur id
quod est in pluribus; si aliquis ad perfectionem debitam ante tempus praedictum perveniat, ita quod vigor naturae
et rationis, defectum aetatis suppleat, matrimonium non dissolvitur; et ideo, si contrahentes ante annos pubertatis
carnaliter ante tempus praedictum fuerint copulati, nihilominus matrimonium stat indissolubile.
RA1
Ad primum ergo dicendum, quod in illis ad quae natura inclinat, non exigitur tantus vigor rationis ad
deliberandum, sicut in aliis; et ideo ante potest in matrimonium sufficienter deliberans consentire quam possit in
contractibus aliis res suas sine tutore pertractare.
RA2
Et similiter etiam dicendum est ad secundum: quia votum religionis est eorum quae sunt supra inclinationem
naturae, quae majorem difficultatem habent quam matrimonium.
RA3
Ad tertium dicendum, quod mulier citius ad tempus pubertatis pervenit quam vir, ut dicitur in 9 de animalibus, et
supra, dist. 27, quaest. 2, art. 2, ad 3, dictum est; et ideo non est simile de utroque.
RA4
1984

