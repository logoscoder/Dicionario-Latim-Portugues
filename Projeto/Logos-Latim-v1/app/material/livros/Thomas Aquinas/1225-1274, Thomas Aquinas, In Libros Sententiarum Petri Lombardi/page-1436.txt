hoc potuit eis conferri. Vel dicendum, quod non loquitur de auctoritate prima sed de subauctoritate: quod patet
ex eo quod sequitur in Glossa: ita scilicet quod ipse principalis auctor existeret.
RA3
Ad tertium dicendum, quod hominibus datur potestas expellendi Daemones quantum ad effectum nocumenti
corporalis, quem in vexatis faciunt, non autem quantum ad effectum spiritualis nocumenti, quod est peccatum
expellere, et a servitute Daemonis liberare. Joan. 8, 36: si filius vos liberaverit, vere liberi eritis.
Articulus 3B
AG1
Ulterius. Videtur quod nec potestas excellentiae.
Quia Matth. 25, dicitur, quod dedit unicuique secundum propriam virtutem. Sed non dedit potestatem
excellentiae nisi soli Christo. Ergo non potuit aliis conferri.
AG2
Praeterea, potestas excellentiae competit Christo, secundum quod meritum ejus operatur ad remissionem
omnium peccatorum, ut dictum est.
Sed hoc non competit Christo nisi secundum quod ejus meritum habet quamdam infinitatem, ut in 3 Lib. Dictum
est, dist. 18, quaest. 2, art. 6, quaestiunc. 1, et dist. 19, quaest. 1, art. 1, quaestiunc. 1. Cum ergo habere
efficaciam infinitam in merendo non possit alicui creaturae purae conferri, videtur quod nec potestas
excellentiae.
AG3
Praeterea, potestas excellentiae competit Christo secundum quod est caput ecclesiae de cujus plenitudine omnes
accipimus. Sed hoc competit ei quia est unigenitus a patre, ut dicitur joan. 1.
Ergo nulli purae creaturae communicari potuit.
SC1
Sed contra, quidquid competit Christo secundum quod homo, potest et alii homini communicari.
Sed potestas excellentiae, ut dictum est, competit Christo secundum quod homo est. Ergo potest aliis hominibus
communicari.
SC2
Praeterea, ad potestatem excellentiae pertinet quod ad invocationem nominis Christi remissio peccatorum in ipso
detur. Sed potuit etiam hoc Deus conferre Petro vel Paulo, ut ad invocationem nominis ejus baptisma conferretur,
ut dicit Glossa 1 corinth., 1. Ergo potestas excellentiae potuit aliis conferri.
CO
Ad secundam quaestionem dicendum, quod potestatem excellentiae Deus homini puro conferre potuit, sed tamen
non fuit decens, ne spes in homine poneretur, et ut ecclesiae unum caput esse ostenderet, a quo omnia membra
spiritualem sensum et motum reciperent.
RA1
De illis quae sunt necessaria ad perfectionem hominis vel quantum ad esse naturae vel quantum ad esse gratiae.
Non enim oportet quod Deus homini dederit omnem gratiam gratis datam quam dare potest: quia divisiones
gratiarum sunt, et dat unicuique sicut vult; 1 corinth., 12.
RA2
Ad secundum dicendum, quod ad hoc quod homo purus cooperaretur Deo in interiori emundatione modo
praedicto non oportet quod haberet efficaciam infinitam in merendo, quamvis Christus quodammodo habuerit
infinitatem in merendo: quia non cooperaretur respectu omnium, nec ita plene sicut Christus.
RA3
Ad tertium dicendum, quod gratia capitis in Christo distinguitur a gratia unionis: quamvis ex ipsa unione per
quamdam condecentiam plenitudo omnis gratiae, et capitis et singularis personae in illa anima fuerit. Nec tamen
sequitur, si alicui quantum ad aliquid potestas excellentiae conferretur, puta quod in nomine ejus baptismus
daretur vel quod meritum ejus aliquo modo operaretur ad effectum baptismi in illo baptizato, quod esset
simpliciter caput.
Articulus 3C
AG1
Ulterius. Videtur quod potentia creandi potuerit creaturae communicari. Plus enim Deus potest facere quam
homo possit intelligere; quia non est impossibile apud Deum omne verbum, ut dicitur Luc. 1, 37. Sed quidam
Philosophi posuerunt in aliquibus creaturis potentiam creandi, sicut Avicenna, qui dicit, quod intelligentia prima
producit secundam, et sic deinceps. Ergo Deus posset hoc creaturae communicare.
AG2
Praeterea, nihil potentiae divinae absolute acceptae subtrahendum est quod in se contradictionem non implicat
vel defectum. Sed quod aliqua creatura habeat potentiam creandi hoc nullam contradictionem implicat, ut
videtur; neque in aliquem defectum sonat, immo magis in perfectionem divinam: quia perfectum est quod potest
1436

