Articulus 1A
AG1
Ad primum sic proceditur. Videtur quod non omnia sacramenta sint instituta in remedium contra aliquem animae
defectum. Sacramentum enim a sanctitate dicitur. Sed sanctitas non semper importat remedium contra defectum,
sed etiam confirmationem in bono. Ergo non omne sacramentum est ad remedium institutum.
AG2
Praeterea, omne remedium contra aliquem defectum ad purgationem pertinet. Sed dionysius, distinguit
sacramenta quae pertinent ad perfectionem, scilicet confirmationem et eucharistiam, ab illis quae pertinent ad
purgationem, sicut est baptismus. Ergo non omne sacramentum est ad remedium.
AG3
Praeterea, hoc videtur ex definitione quam Magister ponit in littera. Quibusdam enim attribuit remedium
conferre et gratiam, sicut baptismo; quibusdam gratiam tantum, sicut confirmationi et ordini; matrimonio autem
remedii collationem tantum.
Ergo non omne sacramentum est ad remedium institutum.
SC1
Sed contra est quod Hugo de sancto victore dicit, quod sacramenta sunt vasa medicinalia. Sed omnis medicina
est in remedium alicujus morbi. Ergo et omne sacramentum est in remedium alicujus defectus spiritualis.
SC2
Praeterea, sacramenta, ut dictum est, dist. 1, quaest. 1, art. 4, quaestiunc. 1, habent efficaciam a passione Christi.
Sed passio Christi directe ordinatur ad tollendos defectus nostros. Ergo et sacramenta in remedium ordinata sunt.
CO
Respondeo dicendum, ad primam quaestionem, quod quandocumque ad perfectionem alicujus rei oportet aliquid
apponere ultra id quod requirit ordo illius naturae secundum se consideratae hoc accidit ad subveniendum alicui
defectui illius rei; sicut quando ad sustentationem corporis non sufficit cibum ministrare, nisi addantur aliqua
digestiva, signum est defectus in virtute digerente.
Ex ordine autem humanae naturae nihil aliud requiritur ad ejus perfectionem spiritualem, nisi Deus influens, et
gratia, et virtutes influxae. Unde cum aliquae res corporales adhibentur ad hominis sanctificationem ex quibus
secundum ordinem naturae sanctificatio hominis non dependet, signum est quod hoc sit ad subveniendum alicui
defectui ipsius; et ideo cum hoc inveniatur in omnibus sacramentis, omnia sacramenta in remedium alicujus
spiritualis defectus instituta sunt.
RA1
Ad primum ergo dicendum, quod ex hoc ipso quod ad sanctitatem homo perducitur per ea quae naturae
secundum se consideratae ordo non requirit, signum est quod alicui defectui remedium adhibetur.
Unde quamvis sacramenta ex ratione sanctificationis non habeant quod sint in remedium, habent tamen hoc ex
officio, sive ex modo sanctificandi.
RA2
Ad secundum dicendum, quod defectus spiritualis dupliciter contingit, sicut et corporalis. Uno modo ex
positione contrarii, sicut quando corpus est aegrum, et quando in anima est peccatum. Alio modo ex subtractione
ejus quod ad perfectionem necessarium erat vel corporis vel animae; sicut quando corpus est debile ad exercenda
corporalia opera, et similiter quando spiritus ad exequenda spiritualia. Remedia ergo quae dantur contra primum
defectum, aliquid realiter tollunt; et ideo purgationis rationem habent. Remedia autem quae sunt contra defectum
secundum, non tollunt aliquid secundum rem, sed solum aliquid adjiciunt ad perfectionem; et ideo talia remedia
non dicuntur purgare, sed perficere. Et haec eadem sunt quae Magister dicit nos gratia et virtute fulcire
inquantum perfectiva sunt; nihilominus tamen in remedium alicujus defectus sunt.
RA3
Unde patet solutio ad tertium.
Articulus 1B
AG1
Ulterius. Videtur quod aliquod sacramentum sit tantum in remedium, scilicet matrimonium. Solus enim
consensus mutuus matrimonium facit. Sed consensus non potest esse causa gratiae, quia gratia non est ex actibus
nostris. Ergo in matrimonio gratia non confertur; et sic est in remedium tantum.
AG2
Praeterea, secundum Hugonem, sacramenta ex sanctificatione invisibilem gratiam continent. Sed sanctificatio
quae fit per ministros ecclesiae, non est de essentia matrimonii quantum ad sacramenti necessitatem, sed solum
est de solemnitate ipsius.
Ergo non confertur ibi gratia; et sic idem quod prius.
AG3
Praeterea, hoc Magister expresse in littera dicit.
SC1
1378

