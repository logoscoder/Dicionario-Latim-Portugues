AG2
Praeterea, dotes non dantur secundum jura a patre sponsi, sed a patre sponsae. Omnia autem dona beatitudinis
beatis dantur a patre sponsi, scilicet Christi; Jacob. 1, 17: omne datum optimum et omne donum perfectum
desursum est, descendens a patre luminum. Ergo hujusmodi dona quae beatis dantur, non sunt dotes appellandae.
AG3
Praeterea, in matrimonio dantur dotes ad facilius toleranda onera matrimonii. Sed in matrimonio spirituali non
sunt aliqua onera, maxime secundum statum ecclesiae triumphantis. Ergo non sunt ibi aliquae dotes assignandae.
AG4
Praeterea, dotes non dantur nisi causa matrimonii.
Sed matrimonium spirituale contrahitur cum Christo per fidem secundum statum ecclesiae militantis. Ergo
eadem ratione si beatis aliquae dotes conveniunt, convenient etiam sanctis in via existentibus.
Sed istis non conveniunt. Ergo nec beatis.
AG5
Praeterea, dotes ad bona exteriora pertinent, quae dicuntur bona fortunae. Sed praemia beatorum erunt de
interioribus bonis. Ergo non debent dotes numerari.
SC1
Sed contra, Ephes. 5, 32, dicitur: sacramentum hoc magnum est, dico autem in Christo et ecclesia; ex quo
habetur quod spirituale matrimonium per carnale significatur. Sed in carnali matrimonio sponsa dotata traducitur
in domum sponsi. Ergo cum sancti in domum Christi traducantur cum beatificantur, videtur quod aliquibus
dotibus dotentur.
SC2
Praeterea, dotes in matrimonio corporali assignantur in matrimonii solatium. Sed matrimonium spirituale est
delectabilius quam corporale. Ergo ei dotes sunt maxime assignandae.
SC3
Praeterea, ornamenta sponsarum ad dotem pertinent.
Sed sancti ornati in gloriam introducuntur, ut dicitur Isai. 61, 10: induit me vestimentis salutis...
Quasi sponsam ornatam monilibus suis.
Ergo sancti in patria dotes habent.
CO
Respondeo dicendum, quod absque dubio beatis, quando in gloriam transferuntur, aliqua dona divinitus dantur
ad eorum ornatum; et hi ornatus a Magistris dotes sunt nominati; unde datur quaedam definitio de dote, de qua
nunc loquimur, talis: dos est perpetuus ornatus animae et corporis, vitae sufficiens, in aeterna beatitudine jugiter
perseverans.
Et sumitur haec descriptio ad similitudinem dotis corporalis, per quam sponsa ornatur, et providetur viro unde
possit sufficienter sponsam et liberos nutrire; et tamen inamissibiliter dos sponsae conservatur, ut ad eam
matrimonio separato revertatur.
Sed de ratione nominis, diversi diversimode opinantur.
Quidam enim dicunt, quod dos non accipitur ex aliqua similitudine ad matrimonium corporale, sed secundum
modum loquendi quo omnem perfectionem seu ornatum cujuscumque hominis dotem nominamus, sicut dicitur
aliquis esse dotatus scientia qui scientia pollet; et sic Ovidius usus est nomine dotis, dicens: et quacumque potes
dote placere, place.
Sed istud non videtur usquequaque conveniens: quia quandocumque aliquod nomen est impositum ad aliquid
principaliter significandum, non consuevit ad alia transferri, nisi secundum aliquam similitudinem.
Unde cum secundum primam institutionem nominis dos ad matrimonium carnale pertineat, videtur quod in
qualibet alia acceptione attendatur aliqua similitudo ad principale significatum.
Et ideo alii dicunt, quod secundum hoc similitudo attenditur, quod dos proprie dicitur donum quod in
matrimonio corporali datur sponsae ex parte sponsi, quando traducitur in domum sponsi, ad ornatum sponsae
pertinens; quod patet ex hoc quod dixit sichem Jacob et filiis ejus Gen. 34, 12: augete dotem, et munera
postulate; et Exod. 22, 16: si seduxerit quis virginem... Dormieritque cum ea, dotabit eam, et accipiet eam in
uxorem; unde et ornatus qui a Christo sanctis exhibetur, quando traducuntur in domum gloriae, dos nominatur.
Sed hoc est manifeste contra id quod juristae dicunt, ad quos pertinet de his tractare. Dicunt enim, quod dos
proprie est quaedam datio ex parte mulieris his qui sunt ex parte viri, facta pro onere matrimonii quod sustinet
vir. Sed illud quod sponsus dat sponsae, vocatur donatio propter nuptias; et secundum hunc modum accipitur dos
3 Reg. 9, ubi dicitur, quod Pharao rex Aegypti cepit Gazer, et dedit in dotem filiae suae uxori Salomonis. Nec
contra hoc faciunt auctoritates inductae: quamvis enim dotes a parente puellae consueverunt assignari, tamen
quandoque contingit, quod sponsus vel pater sponsi assignat dotes vice patris puellae: quod contingit dupliciter:
vel pro nimio affectu ad sponsam, sicut fuit de sichem, qui voluit assignare dotem quam debebat accipere propter
vehementem amorem filii sui ad puellam; vel hoc fit in poenam sponsi, ut virgini a se corruptae dotem de suo
assignet, quam pater puellae debuerat assignare; et in hoc casu loquitur Moyses in auctoritate inducta.

2261

