Homo ante peccatum beatissimus auram carpebat aetheream. Non est intelligendum de patriae beatitudine, sed
secundum quod beatitudo includit talem perfectionem qualis illi statui congruebat: et capiebat auram aetheream,
inquantum fixus in divinorum contemplatione manebat.
Atque usi fuisse concessis. Ex hoc non sufficienter probatur, quod homo in statu illo de ligno vitae comedebat.
Praeceptum enim affirmativum non obligat ad semper; unde etsi praeceptum sibi fuerit quod lignis omnibus
concessis uteretur, potuit tamen esum alicujus eorum differre usque ad terminum sibi a Deo praefinitum; et ideo
a quibusdam non conceditur quod Magister hic determinat.
Sed quid verius sit determinari non potest; cum Scriptura non determinet, nec ratione probari possit.

|+d30.q1 Distinctio 30, Quaestio 1
|a0 Prologus
Postquam determinavit lapsum humanae naturae quantum ad peccatum primorum parentum; in parte ista incipit
determinare, quomodo natura humana vitiata est in posteris, et dividitur in partes duas: in prima determinat de
peccato quod a primis parentibus in posteros eorum transivit per carnis originem, scilicet de peccato originali; in
secunda determinat de peccato quod transivit in posteros per imitationem operis, scilicet de peccato actuali, 34
dist.: post praedicta, de peccato actuali diligenti indagine quaedam consideranda sunt. Prima dividitur in duas: in
prima determinat de peccato originali, ostendendo, an sit, et quid sit; in secunda determinat quasdam conditiones
ejus, 31 distinct.: nunc superest investigare, qualiter peccatum a patribus traducatur in filios. Prima dividitur in
duas: in prima determinat de peccato originali secundum veritatem; in secunda excludit quasdam objectiones,
quibus peccati originalis traductio impugnatur, ibi: quod ergo ait, per inobedientiam unius multi constituti sunt
peccatores, eo sensu dictum esse intelligendum est, quia ex inobedientia Adae... Processit originale peccatum.
Prima dividitur in duas: in prima ostendit aliquod peccatum a primis parentibus in posteros transire; in secunda
inquirit, quid sit illud, ibi: hic primo videndum est, quod fuit illud peccatum. Et dividitur in partes duas: in prima
inquirit an sit peccatum actuale, vel non, quod dicit apostolus per unum hominem in mundum intravisse:
ostendens quod est peccatum originale, et non actuale; in secunda iterato inquirit, quod sit illud originale
peccatum, ibi: quod diligenter investigandum est quid sit. Circa primum tria facit: primo movet quaestionem;
secundo excludit falsam opinionem quorumdam, hoc exponentium de peccato actuali tantum, ibi: quibusdam
placuit de peccato actuali Adae illud accipere; tertio ostendit, hoc intelligi de originali peccato, ibi: et est illud
peccatum originale.
Quod diligenter investigandum est quid sit. Hic inquirit, quid sit peccatum originale, et dividitur in partes duas:
in prima inquirit, quid sit secundum genus moris; in secunda, quid sit secundum genus naturae, ibi: nunc superest
videre quid sit ipsum originale peccatum. Circa primum duo facit: primo ponit quorumdam opinionem, qui
peccatum originale reatum tantum esse dicebant, et non culpam; secundo ostendit peccatum originale culpam
esse, ibi: sed quod originale peccatum culpa sit, pluribus sanctorum testimoniis edocetur.
Quod ergo ait, per inobedientiam unius multi constituti sunt peccatores, eo sensu dictum esse intelligendum est,
quia ex inobedientia Adae processit originale peccatum. Hic excludit objectiones peccatum originale
impugnantes, et dividitur in duas: in prima excludit objectiones quae impugnant directe peccatum originale; in
secunda excludit objectionem quae impugnat peccatum originale quantum ad causam ejus, quae est carnis
traductio, ibi: ad hoc autem quod diximus, in Adam fuisse omnes homines, quidam verborum sectatores sic
objiciunt.
Circa primum duo facit: primo excludit objectionem Pelagii ex auctoritate procedentem; secundo excludit
objectiones duas Juliani qui ratiocinando originale peccatum impugnabat, quarum prima incipit ibi: unde
Augustinus Juliano haeretico...
Respondens aperte asserit, peccatum originale ex voluntate Adae processisse.
Ad hoc autem quod diximus in Adam fuisse omnes homines, quidam verborum sectatores sic objiciunt.
Hic excludit objectiones eorum qui peccatum originale impugnant ex parte causae ejus, quae est carnis traductio
ex uno, in quo omnes materialiter fuerunt: et circa hoc tria facit: primo movet objectionem; secundo ponit
responsionem, ibi: quibus responderi potest; tertio ponit responsionis confirmationem, ibi: quod vero nihil
extrinsecum in humani corporis naturam transeat, veritas in evangelio significat.
Hic est duplex quaestio. Prima de peccato originali.
Secunda de traductione carnis.
Circa primum quaeruntur tria: 1 an pro peccato primorum parentum, in nos isti defectus devenerunt quos
sentimus, sicut necessitas moriendi, et hujusmodi, per modum quo poena consequitur culpam; 2 utrum defectus
aliquis ex primis parentibus in nos devenire potuerit qui rationem culpae habeat; 3 supposito quod sic, quaeritur,
quid sit originalis culpa, quae a parentibus contrahitur.
|a1 Articulus 1: Utrum defectus quos sentimus sint nobis quasi poena pro peccato primi hominis.
673

