Praeterea, omnes Angeli beatitudinem suam habent ex hoc quod immediate vident Deum. Sed Deus est
sufficiens medium ad omnium cognitionem.
Ergo videtur quod unus alium non illuminet.
AG6
Praeterea, si unus illuminat alium, aut hoc facit creando novum lumen in mente ejus, aut transmutando lumen a
Deo receptum. Sed primum est haereticum, cum Angeli non sint creatores. Secundum autem videtur impossibile,
nisi ponatur aliquod medium deferens, sicut in illuminatione corporali: quod ibi non est etiam facile fingere.
Ergo videtur quod unus alium non illuminet.
AG7
Item, videtur quod nec perficiat. Quia, ut supra, in 4 dist., dictum est, perfectio quae possibilis est in Angelo, est
vel naturae conditae, vel glorificatae. Sed neutra potest esse in Angelo ab Angelo. Ergo videtur quod unus alium
non perficiat.
AG8
Praeterea, nulla perfectio potest esse in Angelo nisi secundum receptionem divini luminis.
Sed haec receptio est per illuminationem. Ergo perfectio ab illuminatione non differt.
CO
Respondeo dicendum, quod actio non potest esse nisi secundum exigentiam rei cujus est actio. Cum autem
hierarchia perficiatur in scientia, ut ex definitione patet, oportet ut actio hierarchica in transfusione scientiae
consistat: unde dicit dionysius, quod purgatio, illuminatio et perfectio, est divinae scientiae assumptio.
Ad scientiam autem concurrunt duo in sui acquisitione; scilicet expulsio contrarii vel privationis, et
consummatio ejus; sicut est etiam in acquisitione cujuslibet formae. Sed consummatio scientiae in duobus
consistit, sicut et visio corporalis ad quam requiritur lumen sub quo videatur visibile, et consequitur cognitio
ipsius visibilis: similiter etiam per lumen intellectuale habetur cognitio intellectiva. Ergo quantum ad
remotionem privationis est purgatio, quantum ad influentiam luminis est illuminatio; sed quantum ad
cognitionem consequentem, in quam dirigit lumen sicut in ultimum terminum, est perfectio; et propter hoc
perfectiones a dionysio dicuntur, secundum traditionem sacrarum doctrinarum.
RA1
Ad primum ergo dicendum, quod purgatio a culpa est per gratiam; sed a nescientia est per lumen doctrinae: et
hoc etiam ab alio esse potest quam a Deo.
RA2
Ad secundum dicendum, quod purgatio quae est in Angelis, non est ab immunditia, sed a dissimilitudinis
confusione, ut dicitur in 3 caelest.
Hierar.: vel a nescientia, ut dicitur in 6 cap. Caelest.
Hier., et haec duo in idem redeunt; confusio enim intellectus est ex hoc quod est in potentia respectu plurium; et
in hoc dissimilis est a primo intellectu, scilicet divino, cui nulla possibilitas admiscetur. Per lumen ergo receptum
a Deo mediante superiori Angelo, liberatur intellectus angelicus ab hac dissimilitudinis confusione, inquantum
terminatur ad unum; cui fortius inhaeret, quanto magis medium cognitionis efficax est: sicut patet in eo qui
nescit quam partem contradictionis eligat; sed intento medio probabili, magis ad unam flectitur; sed addito medio
demonstrativo, firmatur in illo.
RA3
Ad illud quod postea de illuminatione quaeritur, dicendum, quod circa hoc contrarie quidam opinati sunt.
Quidam enim dixerunt, Angelos inferiores nunquam essentiam Dei videre; sed per illuminationem superiorum,
qui eum immediate vident, Dei notitiam capere: cui obviat quod dicitur Matth. 18, 10: Angeli eorum semper
vident faciem patris mei; ubi loquitur de Angelis inferioris ordinis, hominibus ad custodiam deputatis. Alii vero e
contrario dicunt, Angelos omnes immediate a Deo illuminationem recipere, negantes inferiores a superioribus
illuminari, et negantes totum hoc quod dionysius de Angelis tradit auctoritatibus sacrae Scripturae probatum, et
consonum Philosophorum doctrinae. Unde mediam viam eligentes, dicimus, omnes quidem Angelos essentiam
divinam immediate videre, ex quo beati sunt; sed non est necessarium quod qui videt causam, videat omnes ejus
effectus, nisi ipsam secundum totam potentiam comprehendat; sicut Deus seipsum comprehendens, omnia
cognoscit; aliorum autem qui ipsum videndo non comprehendunt, unusquisque tanto plura in eo cognoscit,
quanto ipsum plenius capit fruitione gloriae; sicut etiam ex principiis speculativis qui melioris intellectus est,
plures conclusiones elicere potest. Unde in his divinis effectibus pertinentibus ad statum naturae vel gratiae, quae
per Angelorum officia dispensantur, superiores inferiores illuminant et instruunt, ut expresse habetur in 7 caelest.
Hier., et in principio 4 de divinis nominibus.
Quod ergo tertio objicitur, quod mentem solus Deus formare potest, dicendum, quod verum est justificando per
gratiam; sed de hac formatione nihil ad praesens.
RA4
Ad quartum dicendum, quod sicut in actionibus naturalibus inferius agens non habet efficaciam in productione
effectus nisi per virtutem agentis primi, quae vehementius imprimit in effectum; ita etiam in intellectualibus
inferior illuminans nihil potest efficere nisi per virtutem primi illuminantis: et propter hoc ipse Deus est qui
474

