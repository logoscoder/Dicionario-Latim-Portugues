moralia, et quantum ad caeremonialia; sed differenter. Quia quantum ad caeremonialia, per se loquendo; tempore
enim gratiae revelatae coeperunt esse mortifera.
Sed quantum ad moralia non, nisi accidentaliter, inquantum ex ipsa lege peccatum prohibente, et auxilium
gratiae contra ipsum non ferente, infirmus periculum mortis sumebat tripliciter. Primo, quia ex hoc ipso quod
peccati commemorationem faciebat ei in quo concupiscentia peccati extincta non erat, magis in ipsum
exardescebat, sicut cum aqua ostenditur sitienti. Secundo, quia ex hoc ipso quod prohibebatur, ponebatur quasi in
quodam alto et difficili ad habendum; et ideo mens humana peccato subjecta, vehementius in illud tendebat, sicut
scriptum est Prov. 9, 17: aquae furtivae dulciores sunt. Tertio, quia lex prohibens, peccati specialem reatum
addebat, inquantum non solum naturalem legem transgrediebatur, sed etiam legis scriptae praevaricator erat.
RA1
Ad primum ergo dicendum, quod observatio mandatorum legis necessaria est ad vitam aeternam consequendam,
quia sine ea ad vitam aeternam intrare non potest qui tempus habet operandi; non tamen observatio mandatorum
legis ad vitam consequendam sufficiebat, nisi modus caritatis adjungeretur; quam lex nullo modo causare
poterat; et ideo non perfecte justificabat.
RA2
Ad secundum dicendum, quod docere justitiam, non est justitiam facere perfecte, sed solum dispositive.
Invenitur autem aliqua lex, scilicet lex nova, quae justitiam facit effective per sacramenta, quae gratiam
conferunt.
RA3
Ad tertium dicendum, quod per hoc probatur quod lex non occidebat per se loquendo, sed dispositive
justificabat.
RA4
Ad quartum dicendum, quod ratio sequeretur, si causa mortis esset ex lege; non autem erat ex ea, immo potius ad
contrarium ordinata erat; sed causa mortis erat ex peccato eorum quibus lex dabatur; sicut causa mortis non est
ex sole, si febricitantes ad solem stantes moriuntur.
RA5
Ad quintum dicendum, quod in lege nova non est aliquis defectus quin justificare possit, sicut erat in veteri lege;
et ideo magis poterat accipi occasio mortis ex veteri lege quam nova. Ex nova enim lege non sequitur occasio
mortis nisi contemnentibus ipsam, quia volentibus observare, auxilium praebet: sed lex vetus etiam volentibus
observare, et deficientibus propter infirmitatem, occasio mortis erat.
|a4 Articulus 4: Utrum lex vetus promittebat tantum temporalia, vel etiam aeterna.
Articulus 4A
AG1
Ad quartum sic proceditur. Videtur quod lex vetus non solum temporalia, sed aeterna promittebat.
Illud enim in lege promittitur quod merces legis ponitur. Sed Deus seipsum mercedem Abrahae promisit, qui est
bonum aeternum, ut patet genes. 15. Ergo non solum temporalia, sed aeterna promittebat.
AG2
Praeterea, quod promittitur in lege, est praemium virtutis. Sed praemium virtutis debet esse melius virtute. Cum
igitur virtus sit melior omni mercede temporali, videtur quod lex terrena promittere non debuerit.
AG3
Praeterea, illud quod est contra rationem virtutis, in lege fieri non debet. Sed virtuti contrarium est, et ejus
corruptivum, ut actus ejus propter bonum terrenum fiat. Ergo promissio terrenorum in lege fieri non debuit.
SC1
Sed contra, illis solis potest homo ad bene faciendum invitari, quae in pretio habet. Sed carnalis populus, cui lex
vetus data fuit, sola bona temporalia in pretio habebat. Ergo eorum sibi promissio fieri debuit.
SC2
Praeterea, 1 corinth. 15, 46: non prius quod spirituale, sed quod animale. Sed lex vetus primo danda erat. Ergo
non spiritualis promissio, sed temporalis in ea fieri debuit.
CO
Respondeo dicendum ad primam quaestionem, quod secundum dionysium in 5 cap.
Ecclesiast. Hierarch., lex nova media est inter ecclesiam caelestem et statum veteris legis; et ideo aeterna bona,
quae in caelesti ecclesia palam et copiose exhibentur, in nova lege manifeste promittuntur; in veteri autem lege
non promittebantur, nisi sub quibusdam figuris. Unde Hebr. 10, 1, dicitur: umbram habens lex futurorum
bonorum. Et hoc propter tres causas praecipue. Primo ut ex his quae cognoscebant, assuefierent etiam a Deo
majora sperare. Secundo ut non solum cognitio, sed affectus, a temporalibus ad aeterna manuduceretur.
Tertio, quia bona aeterna nondum statim eis poterant exhiberi, nondum soluto pretio; unde dilatio promissorum
inefficacem faceret apud infirmos promissionem.
RA1
1342

