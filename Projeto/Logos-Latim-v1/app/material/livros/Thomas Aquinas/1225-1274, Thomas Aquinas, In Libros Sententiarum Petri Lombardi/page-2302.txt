RA2
Ad secundum dicendum, quod quamvis non delectetur in poenis inquantum hujusmodi; delectatur tamen in eis
inquantum sunt per suam justitiam ordinatae.
RA3
Ad tertium dicendum, quod in viatore non est laudabile quod delectetur de poenis aliorum secundum se: est
tamen laudabile, si delectetur de eis inquantum habent aliquid annexum. Tamen alia ratio est de viatore et
comprehensore; quia in viatore passiones frequenter insurgunt sine judicio rationis; et tamen tales passiones sunt
interdum laudabiles, secundum quod bonam dispositionem mentis indicant; sicut patet de verecundia et
misericordia et poenitentia de malo; sed in comprehensoribus non potest esse passio, nisi consequens judicium
rationis.
EX
Nec malis facultas peccandi esse poterit. Peccare hic accipitur, non quantum ad deordinationem actus, sed
quantum ad demeritum culpae.
Quid est enim esse penitus extra Deum nisi in summa caecitate? extra Deum dicuntur esse reprobi, non quod ad
eos providentia Dei non se extendat; sed quia in ipso non delectantur, nec eum considerant nisi ad suam
tristitiam, et iterum mens eorum est totaliter a Deo aversa.
Ubi nullam lucem videbunt, cui confiteantur.
Non quod nullam veritatem cognoscant; sed quia cognitio veritatis non erit causa confessionis, sed magis
tribulationis et odii.
Sed melius est dubitare de occultis etc.. Non quod de hoc sit dubitandum an anima separata corporalem linguam
habeat; sed quia nobis certus esse non potest status animae separatae.
Egredientur et videbunt cadavera impiorum etc..
Egredientur non loco, sed intelligentia, ut Glossa dicit isa. Ult.. Per cadavera vero, ut Augustinus dicit de CIV.
Dei, significatur evidens corporum poena; quamvis cadaver nisi caro exanimis non soleat nuncupari. Illa vero
animata erunt corpora; alioquin nulla poterunt sentire tormenta.
Nisi quia forte mortuorum erunt corpora, idest eorum qui in secundam cadent mortem; ideo non absurde hic
cadavera dici possunt; unde est et illud ab eodem propheta dictum, quod jam supra posuit: terra vero impiorum
cadet; Isai. 26, 19, ubi nos habemus: terram gigantum detrahes in ruinam. Quis autem non videat a cadendo esse
appellata cadavera? haec de pedibus sedentis... Commemorasse sufficiat.
Hic Magister in fine operis tangit visionem quamdam Isaiae, ut dicitur Isai. 6, 1: vidit enim Deum sedentem
super solium excelsum et elevatum; et plena erat domus majestate ejus; et ea quae sub ipso erant, replebant
templum, et seraphim stabant subter illud, sex alae uni, et sex alae alteri: duabus velabant faciem ejus, et duabus
velabant pedes ejus, et duobus volabant; quae quidem visio a Hieronymo allegorice exponitur, volente per
sedentem super solium excelsum, Christum significari; per solium autem excelsum et elevatum significari
Angelos, in quibus Deus sedet, ut dicitur in psalm. 9, 1: qui sedet super cherubim; per domum autem superiorem,
ecclesiam triumphantem, quae Dei majestate impletur; per templum vero inferius, ecclesiam militantem, quae
inferioribus donis perficitur, nec videt divinae essentiae majestatem. Sed dionysius per sedentem in solio dicit
significari ipsum Deum; per solium autem excelsum, ipsam eminentiam divinae naturae; per domum vero
superiorem, creaturas excellentiores Deo magis propinquas, quae ejus majestatem plenius repraesentant; per
templum vero inferius, inferiores creaturas, scilicet corporales, quae in inferiori mundo divinam participant
bonitatem.
Hujusmodi autem sedentis super thronum facies ipsam divinam essentiam designat, et ea quae in aeternitate
fuerunt ante mundi constitutionem; per pedes vero, ea quae post mundum erunt in gloria beatorum, et in poenis
damnatorum; per media vero, ea quae cursu temporis medio aguntur.
Seraphim ergo faciem et pedes sedentis super thronum velare dicuntur, quia mysteria aeternae deitatis et futurae
beatitudinis et miseriae nobis ad plenum non revelant; sed duabus alis volabant, quia de his quae in medio
tempore aguntur, nos, quantum opus est, Angelorum ministerio instruimur, inter quos seraphim primatum tenent.
Volatus ergo eorum, processum revelationis eorum in nos demonstrat, quem etiam rectum motum ipsorum
dionysius nominat in 4 cap. De div. Nom.. Magister ergo in hoc libro exorsus a Deo, idest incipiens a facie
sedentis super thronum, idest ab ipsa trinitate divinitatis, de qua in 1 Lib. Egit, procedens per media, quae dum
durat mundus aguntur, ut sunt creaturae, et peccata, de quibus egit in 2 Lib.; vel reparatio, et virtutes, de quibus
egit in 3 et ecclesiastica sacramenta, de quibus egit in prima parte 4, duce Christo, qui est via, pervenit usque ad
pedes, idest usque ad ea quae in fine mundi et etiam postmodum agentur, sicut est resurrectio corporum, punitio
damnatorum, et gloria beatorum, quae in Dei visione consistit; ut sic a Deo incipiens ejus doctrina, etiam
terminetur in Deo, qui est principium a quo omnia, et finis ad quem omnia ordinantur; cui est honor et gloria in
saecula saeculorum. Amen.

2302

