Ad sextum dicendum, quod invidia potest esse duplex: quaedam quae est de prosperitate vel exaltatione hominis;
et quaedam quae est de exaltatione gratiae, sicut quod multi ad Dei gratiam convertuntur, vel aliquid hujusmodi;
et talis invidia solum est peccatum in spiritum sanctum; non quidem invidia fratris, sed invidia fraternae gratiae.
RA7
Ad septimum dicendum, quod quodlibet istorum quae dicta sunt, potest dupliciter accidere.
Uno modo ex hoc quod per se voluntas tendit in unumquodque ipsorum, ut quia aliquis non vult habere spem de
futuris praemiis, aut non vult veritati notae assentire, et sic de aliis; et hae tantummodo sunt species peccati in
spiritum sanctum: quia sic, per se loquendo, est desperatio vel praesumptio, et sic de aliis, quando voluntas per
se in actum desperationis labitur. Secundo potest accidere ex aliquo exteriori, ut propter defectum rationis
regentis, vel propter aliquem impetum alicujus impellentis, sicut quando per infirmitatem vel ignorantiam
aguntur; et sic non sunt species peccati in spiritum sanctum: quia sic non est dicendus aliquis desperatus per se,
sed per accidens.
RA8
Ad octavum dicendum, quod quamvis multa sint quae a peccato retrahere possunt, secundum quae distinctae
sunt species peccati in spiritum sanctum; tamen aliquis propter unum illorum tantum a peccando retrahitur, et
alius propter alium; et ideo non oportet ut omnia semper concurrant ad hoc quod sit peccatum in spiritum
sanctum.
|a4 Articulus 4: Utrum peccatum in spiritum sanctum sit irremissibile.
AG1
Ad quartum sic proceditur. Videtur quod peccatum in spiritum sanctum non sit irremissibile.
Remissio enim peccati fit per gratiam. Sed ubi abundavit delictum, superabundavit et gratia, Rom. 5, 20. Cum
ergo peccatum in spiritum sanctum sit gravissimum, videtur quod maxime sit remissibile.
AG2
Praeterea, caritas est perfectior spe, et fides prior ea. Sed peccatum oppositum fidei, scilicet infidelitas, et
oppositum caritati, scilicet odium, sunt remissibilia. Ergo et desperatio, quae opponitur spei, est remissibilis, et
eadem ratione aliae species peccati in spiritum sanctum.
AG3
Praeterea, quatuor dicuntur in nobis sicut poenalitates ex peccato primi hominis provenisse, scilicet ignorantia,
infirmitas, concupiscentia et malitia. Sed infirmitas et ignorantia excusando peccatum, remissibile ipsum
reddunt. Ergo et eadem ratione, malitia; et ita peccatum in spiritum sanctum, quod est ex certa malitia,
remissibile erit.
AG4
Praeterea, in hoc dicitur homo ab Angelo differre quod homo habet vertibilitatem electionis mutabilem, Angelus
vero immutabilem, quia ab eo quod semel eligit, nunquam removetur. Sed peccatum in spiritum sanctum est
peccatum hominis.
Ergo si homo per electionem in ipsum consentiat, iterum potest hanc electionem mutare, et ab eo discedere. Sed
peccatum remittitur per hoc quod ab eo receditur. Ergo peccatum in spiritum sanctum est remissibile.
AG5
Praeterea, irremissibile tollit potentiam remissionis.
Cum ergo dicitur peccatum in spiritum sanctum irremissibile, aut negatur potentia remissionis ex parte
remittentis, aut ex parte ejus cui fit remissio. Non primo modo: quia potentia ipsius Dei, qui solus peccata
dimittit, est infinita, ad omnium peccatorum remissionem se extendens. Similiter nec secundo modo: quia
potentia ad remissionem ex parte ejus cui fit remissio, est liberum arbitrium in statu viae existens, quod etiam
post peccatum in spiritum sanctum manet. Ergo peccatum in spiritum sanctum nullo modo est irremissibile.
SC1
In contrarium sunt auctoritates quae in littera inducuntur.
SC2
Praeterea, peccatum virtuti opponitur. Sed de virtute perfectissima, scilicet caritate, dicitur, 1 corinth. 13, quod
nunquam excidit, quamvis multi eam amittant. Ergo et peccatum in spiritum sanctum, quod est gravissimum
peccatorum, debet dici irremissibile, etsi quandoque remittatur.
CO
Respondeo dicendum, quod de peccato in spiritum sanctum duplex est opinio, ut ex littera colligi potest. Quidam
enim accipientes impoenitentiam prout est circumstantia peccati, ut dictum est, assignant quinque species peccati
in spiritum sanctum, quae scilicet supra impoenitentiae connumeratae sunt; et dicunt, quod nulla illarum
specierum habet complete rationem peccati in spiritum sanctum nisi secundum quod adjungitur ei haec
circumstantia, ut scilicet usque ad mortem in desperatione vel obstinatione perdurent; et secundum hoc dicitur
peccatum in spiritum sanctum irremissibile, quia nunquam remittitur vel remitti potest: quia post mortem homo
confirmatur in gratia vel in peccato, secundum quod fuit in statu mortis suae, ut dicitur ecclesiastici 11, 3: lignum
in quocumque loco ceciderit, ibi erit. Sed istud non videtur esse conveniens: quia secundum hoc omne peccatum
802

