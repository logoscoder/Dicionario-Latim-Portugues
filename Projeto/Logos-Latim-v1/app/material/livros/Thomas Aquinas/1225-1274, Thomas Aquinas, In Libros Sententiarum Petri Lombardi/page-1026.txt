nobis datus quasi exemplum virtutis. Tertio ad ostendendum quod a Deo venerat, et sibi contrarius non erat, dum
eum orando principium recognoscebat.
RA1
Ad primum ergo dicendum, quod ascendere est proprie tendere in aliquid quod supra ipsum erat.
Intellectus autem Christi non tendit in aliquid quod supra ipsum esset quantum ad contemplationem, quia
quidquid de Deo unquam contemplatus est, hoc contemplatus est a primo instanti conceptionis; et secundum hoc
dicit Damascenus, quod intellectus Christi ascensione quae est in Deum non indigebat: sed tamen potentia
divina, quam orando implorabat, supra ipsum erat; et sic ascendens in Deum orabat.
RA2
Ad secundum dicendum, quod in aliis hominibus est una intellectualis voluntas cujus est orare, quae habet etiam
imperium super alias vires in ipsis existentes; et ideo ejus non est orare, sed imperare respectu eorum quae per
ipsos fieri possunt.
Sed non omnia quae erant in Christo, erant subjecta rationi, et voluntati rationis, sed aliquid supra ipsam, scilicet
deitas: unde sicut in aliis hominibus ratio et voluntas imperant aliis viribus; ita in Christo orabant deitatem.
RA3
Ad tertium dicendum, quod aliquid oravit Christus quod absolute fieri rationis voluntate volebat, quamvis non
omnia, ut dicetur: et quamvis sciret hoc esse in Dei voluntate, nihilominus orabat quia sciebat Deum velle hoc
impleri per suam orationem; sicut etiam Deus vult aliquem salvare orationibus alicujus sancti; unde non est
superfluum quod ille sanctus pro eo orat.
Articulus 3B
AG1
Ulterius. Videtur quod non sit ejus orare pro se, sed tantum pro aliis: officium enim sacerdotis est eodem modo
orare et hostias offerre. Sed Christus obtulit hostiam non pro se, sed pro aliis, ut dicitur Hebr. 7. Ergo nec pro se
oravit.
AG2
Praeterea, in quolibet genere moventium est devenire ad primum movens quod non movetur secundum illum
motum, sicut alterantia reducuntur ad primum alterans non alteratum. Sed Christus est primus inter orantes. Ergo
ipse est orans, et pro eo non oratur.
AG3
Praeterea, nullus sapiens orat contrarium ejus quod vult. Sed in Christo nihil accidebat nisi quod ipse volebat.
Ergo ipse non pro se oravit.
SC1
Sed contra, oratio fit non tantum contra infirmitatem culpae, sed etiam contra infirmitatem poenae.
Sed Christus circumdatus erat infirmitate poenae, quamvis non infirmitate culpae. Ergo pro se orare poterat.
SC2
Praeterea, per orationem aliquis sibi meretur.
Sed Christus sibi meruit claritatem corporis. Ergo Christus pro se orare potuit.
CO
Ad secundam quaestionem dicendum, quod oratio semper est ad supplendum aliquem defectum.
Christus autem non patiebatur aliquem defectum quantum ad bona spiritualia, quia beatus erat; patiebatur autem
defectum, inquantum passibilis erat in anima et in corpore: unde omnis oratio Christi quae erat pro bonis
spiritualibus, non erat pro se, sed pro aliis; sicut illud: ut sint unum in nobis sicut et nos unum sumus, joan. 17:
sed oratio quae erat pro his quae pertinent ad corpus, etiam erat ipsi pro seipso, sicut patet per illud Psal. 40, 11:
resuscita me, et retribuam eis; quae quidem oratio, etsi sit pro se, idest ut ipse resuscitaretur; tamen est pro aliis,
inquantum ad aliorum salutem tendit: quia resurrexit propter justificationem nostram, Rom. 4, 25, et
instructionem, quia ejus exemplo ab ipso Deo petere debemus.
RA1
Ad primum ergo dicendum, quod oratio effunditur pro quolibet defectu amovendo; sed hostia praecipue contra
peccatum offertur, ut per eam Deus placatus, aliquid concedat. Christus autem quamvis aliquem defectum
poenae habuerit; non tamen habuit defectum culpae; et ideo pro se oravit, non autem pro se hostiam obtulit.
RA2
Ad secundum dicendum, quod orans pro quo non oratur, est ipse Christus, secundum quod beatus, non autem
secundum ea quae ad statum viatoris pertinent.
RA3
Ad tertium dicendum, quod in Christo non erat aliquid quod voluntate rationis absolute et simpliciter non vellet
tunc esse in se; erat tamen in ipso passibilitas, quam volebat, peracto redemptionis opere, per gloriam
resurrectionis a se removere; et erat in eo aliquid, scilicet passio imminens, quam volebat etiam tunc non inesse
voluntate sensualitatis, et rationis ut naturae.

1026

