Praeterea, episcopalis potestas, quamvis non sit ordo, tamen quoddam sacramentale est. Sed licet in aliquo casu
dare pecuniam, ut ad episcopatum perveniat, sicut cum quis malitiose impedit, ut ab impedimento cesset. Ergo
sacramentalia licite vendi possunt.
CO
Respondeo dicendum ad primam quaestionem, quod cum sacramenta contineant et causent gratiam, non possunt
licite vendi aut emi propter tria. Primo, quia dispensator sacramenti non est Dominus, sed minister; emptio
autem debet fieri a Domino rei. Secundo, quia pretium emptionis ponitur quasi mensura adaequans illud quod
emitur, unde a mensurando numisma dicitur, secundum Philosophum in 5 ethic.: gratia autem non potest
commensurari alicui corporali bono; unde injuriam gratiae facit qui sacramenta gratiae vendit aut emit. Tertio,
quia gratia ex hoc nomen accepit quod gratis datur; unde contra rationem gratiae facit qui sacramenta gratiae
quasi venalia tractat.
RA1
Ad primum ergo dicendum, quod locutiones illae sunt metaphoricae, et per similitudinem de emptione loquentes,
ipsum meritum emptionem vocantes: quod quidem emptio non est, quia Deo ex nostro merito nihil accrescit, nec
meritum nostrum est aequivalens praemio.
RA2
Ad secundum dicendum, quod matrimonium non solum est sacramentum, sed etiam naturae officium; et ideo ex
illa parte qua est sacramentum, in dispensatione ministrorum ecclesiae consistens, non cadit sub emptione; unde
secundum canones committit simoniam qui pro benedictione nubentium pecuniam exigit; sed ex illa parte qua
est in officium naturae, nihil prohibet pro matrimonio pretium accipere, vel conditionem de re temporali
accipienda interponere, sicut nec in aliis officiis civilibus et corporalibus.
RA3
Ad tertium dicendum, quod in casu illo debet aliquis emere aquam a sacerdote, et ipsemet puerum baptizare,
quia in casu necessitatis licet baptizare etiam mulieri; nec debet aliquo modo pro ipso baptismo sacerdoti
pecuniam dare; et similiter est de adulto, nisi quando potest differri quousque ad superiorem recurratur, ut ab eo
baptismus suscipiatur, cui ex officio competit dare.
RA4
Ad quartum dicendum, quod facere pactionem de Missa celebranda est simoniacum semper. Si tamen non habet
alios sumptus, et non tenetur ex officio Missam cantare, potest accipere denarios, sicut conducti sacerdotes
faciunt, non quasi pretium Missae, sed quasi sustentamentum vitae.
RA5
Ad quintum dicendum, quod ibi non fuit aliqua pactio, sed illi praebendae annexum fuit illud officium cantandi
Missam talem.
RA6
Ad sextum dicendum, quod pro absolutione non debet exigi pecunia; sed tamen ei qui absolvitur, potest imponi
pecuniaria poena; unde licet aliquid exigere quasi peccati poenam: in quo tamen cavendum est ne talis exactio
magis cupiditati quam correctioni adscribatur.
RA7
Ad septimum dicendum, quod ibi est distinguendum: quia si non est sibi acquisitum jus per electionem, nullo
modo potest pecuniam dare adversario ut desistat; si autem est ei acquisitum jus, potest aliquid dare, non ut
pretium praelationis, sed ut redemptionem vexationis propriae.
Articulus 2B
AG1
Ulterius. Videtur quod etiam in emptione vel venditione aliorum spiritualium non committatur simonia. Quia
totum ecclesiasticum officium quoddam spirituale est. Sed quidam recipiunt certos reditus ad anniversarium
celebrandum. Ergo spiritualia possunt sine simonia emi et vendi.
AG2
Praeterea, oratio est maxime spirituale. Sed aliquis potest dare pecuniam bonis viris, ut orent pro eo, secundum
illud quod dicitur in Luc. 16, 9: facite vobis amicos de mammona iniquitatis.
Ergo etc..
AG3
Praeterea, 1 Reg. 9, dicitur de Saul, et 3 Reg. 13, de uxore hieroboam, quod attulerunt pretium sanctis prophetis.
Sed prophetia est spirituale donum spiritus sancti. Ergo idem quod prius.
AG4
Praeterea, praedicatio est res spiritualis. Sed Paulus praedicabat pro temporalibus, ut fierent collectae pauperibus,
ut patet 1 corinth. Ult.. Ergo etc..
AG5
Praeterea, praedicatori licet accipere stipendia pro sua praedicatione, ut patet 2 corinth. 9.

1887

