Ad tertium dicendum, quod vivere in animali dicitur dupliciter: uno modo vivere est ipsum esse viventis, sicut
dicit Philosophus: vivere viventibus est esse; et hoc modo anima immediate facit vivere quamlibet partem
corporis, inquantum est ejus forma; alio modo dicitur vivere pro operatione animae quam facit in corde prout est
motor; et talis est vita quae defertur per spiritus vitales; et talem vitam influit primo in cor, et postea in omnes
alias partes.
Et inde est quod laeso corde perit operatio animae in omnibus partibus corporis, et per consequens esse ipsarum
partium, quod conservatur per operationem animae.
RA4
Ad quartum dicendum, quod anima non est in corpore vel in partibus corporis, sicut in loco, sed sicut forma in
materia, et ideo non sequitur quod sit in pluribus locis.
EX
Aliud timor, aliud laetitia, aliud tristitia. Videtur per hoc non designari compositio animae, cum ista, secundum
Philosophum sint passiones conjuncti. Et dicendum, quod amor et timor et hujusmodi omnia dicuntur dupliciter:
vel secundum corporalem passionem; et sic sunt passiones conjuncti, nec remanent in anima separata; vel
secundum quod consistunt in apprehensione et affectione intellectiva; et sic accidunt ipsi animae secundum se, et
sunt in ipsa post separationem a corpore. Unde etiam Philosophus, ponit delectationem etiam in natura divina.
Sine indigentia creatorem. Hoc ideo dicit, quia omnia alia agentia ab ipso agunt propter finem alium a se, et ideo
acquisitione illius finis indigent; ipse autem Deus propter seipsum omnia facit, ut dicitur Proverb. 16, 4: universa
propter seipsum operatus est Dominus; et ideo agit sine indigentia.
Sine habitu omnia continentem. Hoc ideo dicit, quia habitus est eorum quae circa corpus adjacent, in quibus
quodammodo ipsum corpus est, sicut in vestimento. Cum autem continere dicatur alio modo in corporalibus
quam in spiritualibus (quia in corporalibus, quod inest, continetur ab eo in quo est, sicut aqua a vase; in
spiritualibus autem quod inest, continet illud in quo est, sicut anima corpus) Deus, qui est in rebus sicut
continens ipsas, non dicitur in eis esse sicut habens habitum est in habitu, ut includatur ab eis: est enim intra
omnia non inclusus. Et ideo quamvis sit in omnibus sicut continens, non tamen omnia se habent ad ipsum per
modum habitus.
Non enim ex compositis Deus, qui vita est, subsistit.
Ad intellectum hujus litterae sciendum est, quod quando aliquid substantialiter componitur ex partibus, perfectio
est ipsius compositi, et non alicujus partium: sicut forma non habet esse, nec materia, sed totum compositum. In
Deo autem invenitur perfectio et quantum ad esse, et quantum ad bene esse. Quantum ad esse, quia vita est: unde
si vita divina esset alicujus ut compositi, oporteret quod ea ex quibus illud componeretur, non essent viventia. Et
quia vita non habet aliquid admixtum quod non sit vita, sicut nec esse, ut dicit boetius, ideo non potest esse ut
Deus, qui non tantum vivit per vitam, sed ipsemet est vita, sit ex aliquibus compositis ad invicem ad
constitutionem alicujus tertii. Quantum ad bene esse consideratur divina perfectio quantum ad tria. Primo
quantum ad potestatem, et secundum hoc ipse Deus dicitur virtus et non tantum habens virtutem. Unde non
potest esse quod componatur ex aliquibus, quia in componentibus non esset virtus illa, et ita componeretur ex
infirmis, idest carentibus virtute quae est totius. Virtus autem non habet aliquid admixtum, sicut nec esse; sed
habens virtutem potest habere infirmitatem admixtam.
Secundo quantum ad pulcritudinem, et sic Deus dicitur lux. Si autem ista lux sequeretur compositionem aliquam,
componentia non essent lucentia; sicut videmus quia ex congregatione diaphani efficitur corpus lucidum, ut
chrystallus, cum tamen partes quas dispersit, non haberent prius luciditatem. Nihil autem obscurum in Deo potest
esse, qui est lux, sicut nec non esse in esse. Tertio quantum ad naturae subtilitatem, dicitur enim spiritus
essentialiter. Unde formalitas sua, sive quidditas, non est ex aliquibus disparibus, id est dissimiliter se habentibus
ad formalitatem, sicut humanitas ex anima et corpore, per quam homo formaliter est.
Vivens per totum: quia nihil est in eo nisi vita.

|+d9.q1 Distinctio 9, Quaestio 1
|a0 Prologus
Postquam determinavit Magister ea quae pertinent ad unitatem essentiae, hic determinat ea quae pertinent ad
distinctionem personarum, et dividitur in partes duas: in prima determinat de personis distinctis; in secunda de
nominibus, quibus et personarum distinctio et essentiae unitas designatur, 22 dist.: post praedicta, disserendum
videtur de nominum diversitate. Prima in duas: in prima determinat de personis quantum ad ipsarum
distinctionem; in secunda quantum ad earum aequalitatem, 19 dist.: nunc postquam coaeternitatem trium
personarum pro modulo facultatis nostrae insinuavimus, jam de earumdem aequalitate aliquid eloqui superest.
Prima in duas: in prima determinat de generatione filii, per quam distinguitur a patre; in secunda de processione
spiritus sancti, per quam distinguitur ab utroque, 10 distinct.: nunc vero post filii aeternitatem, de spiritu sancto...

87

