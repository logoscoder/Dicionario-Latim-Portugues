Quaedam enim compelluntur ex subjecto, sicut illae vires quae sunt organis affixae: cum enim sine organis
operationes habere non possint, compulsis organis, ipsae virtutes prohibentur vel compelluntur, earum actibus
violenter extortis.
Quaedam vero sunt quae quidem subjecto non compelluntur, quia organis affixae non sunt, compelluntur tamen
objecto, sicut intellectus; ipse enim non est actus alicujus partis corporis, ut Philosophus dicit in 3 de anima, et
tamen demonstrationis VI cogitur. Voluntas autem neque subjecto cogi potest, cum non sit organo affixa, neque
objecto: quantumcumque enim aliquid ostendatur esse bonum, in potestate ejus remanet eligere illud vel non
eligere. Cujus ratio est quia objectum intellectus est verum, objectum autem voluntatis est bonum. Invenitur
autem aliquod verum in quo nulla falsitatis apparentia admisceri potest, ut patet in dignitatibus; unde intellectus
non potest subterfugere quin illis assentiat. Similiter etiam invenitur aliquod falsum quod nullam veri
apparentiam habet, ut patet in oppositis dignitatum; unde illi nullatenus intellectus assentire potest.
Similiter etiam si proponatur voluntati aliquod bonum quod completam boni rationem habeat, ut ultimus finis,
propter quem omnia appetuntur; non potest voluntas hoc non velle; unde nullus non potest non velle esse felix,
aut velle esse miser. In his autem quae ad finem ultimum ordinantur, nihil invenitur adeo malum quin aliquod
bonum admixtum habeat, nec aliquod adeo bonum quod in omnibus sufficiat: unde quantumcumque ostendatur
bonum vel malum, semper potest adhaerere, et fugere in contrarium, ratione alterius quod in ipso est, ex quo
accipitur, si malum est simpliciter, ut apparens bonum; et si bonum est simpliciter, ut apparens malum: et inde
est quod in omnibus quae sub electione cadunt, voluntas libera manet, in hoc solo determinationem habens quod
felicitatem naturaliter appetit, et non determinate in hoc vel illo. Quamvis autem cogi non possit, nihilominus
tamen potest inclinari ad agendum aliquid per aliquas dispositiones et habitus ex quibus pronior efficitur ad
eligendum alteram partem.
RA1
Ad primum ergo dicendum, quod Deus operatur in voluntate et in libero arbitrio secundum ejus exigentiam;
unde etiam si voluntatem hominis in aliud mutet, nihilominus tamen hoc sua omnipotentia facit ut illud in quod
mutatur, voluntarie velit: et ita coactionis ratio tollitur: alias esset contradictionis implicatio, si diceretur nolle
illud in quod mutatur, et cogi ad illud: quia necessitas coactionis voluntati contraria est, ut in 5 metaph.
Philosophus dicit.
RA2
Ad secundum dicendum, quod divina praescientia necessitatem libero arbitrio non imponit; quamvis hoc quod
praescitum est impossibile sit non evenire; et hoc quomodo esse possit, in 1 libro ostensum est.
RA3
Ad tertium dicendum, quod ad actum liberi arbitrii, nulla virtus est eo superior nisi Deus, quamvis forte aliqua
alia virtus creata simpliciter potentior sit; unde nulla virtus creata liberum arbitrium cogere nec immutare potest.
Deus autem potest quidem immutare sed non cogere, eo modo quo dicitur, non posse facere ut duo contradictoria
sint simul.
RA4
Ad quartum dicendum, quod quamvis intellectus sit superior virtus quam voluntas ratione ordinis, quia prior est
et a voluntate praesupponitur; tamen voluntas etiam quodammodo superior est, secundum quod imperium habet
super omnes animae vires, propter hoc quod ejus objectum est finis; unde convenientissime in ipsa summum
libertatis invenitur; liber enim dicitur qui causa sui est, ut in 1 metaph. Dicitur.
RA5
Ad quintum dicendum, quod motus caelestis se habet ad liberum arbitrium sicut inclinans ad aliquid agendum,
inquantum ex impressione corporis caelestis relinquitur aliqua dispositio in corpore, secundum quam anima
efficitur prona ad hanc actionem vel illam; sicut ex naturali complexione, quidam sunt magis proni ad unum
vitium quam alii: et hoc modo possunt astrologi praenuntiare aliquid ex his quae ex libero arbitrio dependent,
conjecturaliter, et non per certitudinem scientiae, quia virtutem coactivam sufficienter super libero arbitrio non
habent corpora caelestia. Unde etiam Ptolomaeus dicit, quod homo sapiens dominatur astris, quia per sapientiam
suam potest vitare ea ad quae astra disponunt. Avicenna tamen videtur velle, ut supra dictum est, quod motus
voluntatis reducantur sicut in regulans in animas corporum caelestium: quia ponit quod animae inferiores sunt ex
animabus superioribus; unde non est mirum si impressionem habet anima superior in animam inferiorem. Sed
secundum fidem catholicam hoc stare non potest, quae ponit animas immediate a Deo creari; unde ipse solus in
voluntate operari potest, et in ipsam imprimere; et ideo diversitates humanae voluntatis in uniformitatem
voluntatis divinae reducuntur, sicut in primam regulam.
RA6
Ad sextum dicendum, quod incontinens dicitur vinci a passionibus non quasi cogentibus, sed vehementer
inclinantibus ad aliquid agendum.
RA7
Ad septimum dicendum, quod usus liberi arbitrii non impeditur per se, sed per accidens, inquantum scilicet ad
usum liberi arbitrii requiritur usus rationis, et ad usum rationis requiritur usus imaginativae virtutis, qui per
laesionem organi impeditur.
634

