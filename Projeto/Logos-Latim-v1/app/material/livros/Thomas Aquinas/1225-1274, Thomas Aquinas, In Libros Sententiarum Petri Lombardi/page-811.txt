Sed praeceptum se extendit ad omnes actus virtutum: quia omnes sunt in praecepto legis. Ergo obedientia non est
virtus determinata, sed consequens omnem virtutem: quod etiam potest videri ex definitione Ambrosii, supra 35
distinct., inducta: dicit enim, quod peccatum est transgressio legis Dei, et caelestium inobedientia mandatorum.
AG3
Praeterea, si est virtus determinata, aut est una de cardinalibus, aut de adjunctis. Sed nulla de cardinalibus est,
quia illae sunt tantum quatuor inter quas non numeratur obedientia; similiter inter adjunctas non invenitur, ut
patet si considerentur virtutes adjunctae, quas Philosophus, 4 eth., enumerat. Ergo obedientia non est virtus
determinata.
AG4
Si dicatur, quod reducitur ad justitiam: contra.
Nulla virtus perficitur per diminutionem rationis objecti proprii: ut patet in magnanimitate quae magnum
respicit; et quanto majus fuerit quod operandum est, magis ad magnanimitatem pertinet.
Sed justitia debitum respicit quasi objectum, quia justitiae actus est reddere alteri quod suum est.
Cum igitur obedientia perficiatur per hoc quod debitum minuitur, quod quanto aliquis minus considerat, ut
bernardus dicit, perfectior est obedientia, videtur quod obedientia ad justitiam non reducatur.
AG5
Praeterea, justitia legalis dicitur secundum quam praeceptis homo adaequatur. Sed obedientia praecepta respicit.
Ergo obedientia est idem quod justitia legalis. Sed justitia legalis, ut dicit Philosophus, 5 ethicor., est omnis
virtus. Ergo obedientia non est aliqua virtus determinata, sed generalis.
AG6
Praeterea, Gregorius dicit, quod obedientia non tam est virtus quam mater omnium virtutum. Sed esse matrem
virtutum convenit caritati. Ergo obedientia videtur esse idem quod caritas; et ita non videtur distincta ab aliis
virtutibus.
SC1
Sed contra, Hugo de sancto victore dicit: obedientia est virtus quae omnia amplectitur injuncta, necessario
implenda, nisi obstiterit imperantis auctoritas; et ita est specialis virtus, cum assignetur sibi actus specialis.
SC2
Praeterea, quod assignatur maximum in aliquo genere, est aliquid determinatum in genere illo.
Sed Gregorius dicit, quod obedientia est maxima virtutum. Ergo obedientia est quaedam virtus determinata.
CO
Respondeo dicendum, quod obedientia est virtus, et est specialis virtus. Cum enim habitus, potentiae, et actus
distinguantur per objecta, oportet quod virtus quae habet speciale objectum, sit specialis virtus. Dicitur autem
speciale objectum a speciali ratione; quamvis illa specialis ratio circa multas res vel omnes poni possit. Contingit
enim eamdem rem ad diversas potentias pertinere, sicut colorem ad visum, imaginationem, et intellectum; sed
sub diversa ratione; unde contingit ut una virtus specialis se extendat ad actus omnium virtutum secundum
quamdam specialem rationem, sicut dicit Philosophus de magnanimitate, quod operatur magnum in actibus
omnium virtutum; unde et ceterarum virtutum ornatus quidam est: et tales virtutes dicuntur quodammodo
generales, quia habent materiam generalem; quamvis objectum speciale habeant, propter specialem rationem
objecti, quae in multis materiis invenitur.
Et per hunc modum dico, quod obedientia est specialis virtus, quia attendit specialem rationem, scilicet
praeceptum cum debito consentiendi.
Et quia reddere alteri quod suum est et sibi debetur, est justitiae; ideo obedientia pars quaedam justitiae est, et
specialiter divinae: quia hoc suum quod superioribus redditur, scilicet impletio mandatorum, est quaedam pars
hujusmodi communis quod debitum dicitur, vel quod suum est, et quod etiam exigi posset coram judice: nam
circa hujusmodi est proprie specialis justitia. Sed tamen sciendum, quod justitia specialis dupliciter sumitur:
sumitur enim proprie et communiter. Propriissime sumpta specialis justitia, ut dicit Philosophus in 5 ethic., est
tantum inter eos qui habent aequalitatem quamdam ad hoc quod stent coram principe, coram quo unus ab altero
possit repetere quod suum est, secundum quem modum nec Domini ad servum nec patris ad filium justitia dicitur
esse: quia ea quae sunt servi, sunt Domini: et ea quae sunt filii, sunt patris. Communiter autem justitia specialis
attenditur etiam in hoc quod Dominus reddit servo quod suum est, vel e converso, et sic de aliis, quia secundum
hunc modum praedicta aequalitas non requiritur; et hoc modo accipiendo justitiam specialem, obedientia ad
justitiam pertinet, quia per obedientiam inferior superiori reddit quod debet.
RA1
Ad primum ergo dicendum, quod obedientia, sicut et aliae virtutes, potest esse medium duorum vitiorum.
Sciendum tamen, quod non in omnibus virtutibus potest accipi superabundantia secundum quamlibet
circumstantiam, aliis circumstantiis rite ordinatis: ut patet in hac virtute quae dicitur veritas, cujus medium
attenditur secundum hoc quod homo talem se esse ostendit qualis est; superabundantia autem ejus non attenditur
secundum superabundantiam hujus circumstantiae quantum, aliis circumstantiis rite ordinatis, ut scilicet homo
possit nimis hanc veritatem servare; sed superabundantia ejus est ex hoc quod aliquis de se majora ostendit quam
sint, quod est secundum hanc circumstantiam quae est quid. Similiter etiam dico, quod superabundantia
811

