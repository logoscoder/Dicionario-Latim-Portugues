RA4
Ad quartum dicendum, quod per potestatem habitam, in nullo eorum poena mitigatur; quin potius quanto sunt
superiores officio, tanto etiam graviori sunt subjecti tormento: unde dicitur sapient. 6, 7: potentes potenter
tormenta patientur.
Nec potestas eis datur in praemium, sed in divinae sapientiae obsequium.
RA5
Ad quintum dicendum, quod homines non sunt sibi invicem praeeminentes secundum ordinem naturae, et etiam
non ordinantur damnati in exercitium aliorum vel in punitionem; et ita non est similis ratio de Daemonibus et
hominibus.
|a5 Articulus 5: Utrum Daemones qui vincuntur a sanctis, detrudantur in infernum.
AG1
Ad primum sic proceditur. Videtur quod Daemones qui a sanctis vincuntur, non retrudantur in infernum.
Infligere enim poenam ei qui in pugna succumbit, est incitare ad acrius impugnandum.
Sed hoc non pertinet ad Dei misericordiam.
Ergo etc..
AG2
Praeterea, Christus efficacius vicit suum tentatorem quam alii sancti. Sed Lucifer qui Christum tentavit, non est
omnino a tentationis officio seclusus: quia tempore Antichristi gravissime homines tentabit. Ergo multo minus
alii.
AG3
Praeterea, quanto pauciores sunt tentatores, tanto levior est tentatio. Cum ergo continue a sanctis aliqui
Daemones vincantur, si a tentatione qui vincuntur cessarent, in fine mundi levissima esset tentatio; quod falsum
est. Ergo et primum.
AG4
Praeterea, Daemones sunt ordinati a Deo ad nostrum exercitium. Si ergo omnino a tentationis exercitio cessarent,
omnino ad nihil ordinati essent: quod non competit divinae sapientiae, quia nihil inordinatum reliquit. Ergo etc..
SC1
Sed contra, pugnantibus debet institui aequalis conditio a justo judice. Sed Daemones nos vincentes nostrum
exercitium minuunt. Ergo videtur quod similiter sit e converso.
SC2
Praeterea, hoc potest probari justitia humana, quae pugilem victum ad pugnam ulterius non admittit.
CO
Respondeo dicendum, quod omnes concedunt, Daemonem victum aliquo modo a tentatione cessare; sed circa
hoc, scilicet qualiter cesset, sunt tres opiniones. Quidam enim dicunt, quod hoc modo repellitur, quod nec ipsum
nec alium tentare possit, nec de eodem nec de alio peccato.
Quidam vero dicunt, quod potest tentare de alio peccato, non autem de eodem, nec ipsum vincentem nec alios: et
hae duae ponuntur in littera.
Alii vero dicunt, quod ex quo aliquis perfecte de uno vitio Daemonem tentantem vincit, non potest de eodem
vitio ab eo tentari, sed de alio potest; alios autem tentare potest et de eodem vitio et de alio. Haec autem opinio
habet causam magis manifestam: quia ille dicitur perfecte diabolum vincere de aliquo vitio in quo omnino
vincuntur passiones ad vitium illud inclinantes, sicut est in illis in quibus acquiritur habitus virtutis
consuetudinalis; et tunc non remanet magna pronitas ad peccatum illud; et ideo a diabolo non tentatur de hoc
peccato, qui vires ejus cognoscit.
Aliarum autem opinionum ratio potest esse, quia cum caritas bona opera communia faciat in tota ecclesia, ex
victoria unius omnes aliquod commodum reportant, dum eorum hostes vincuntur. Quid tamen horum verius sit,
ignotum est: quia nec ratione nec auctoritate multum confirmari potest.
RA1
Ad primum ergo dicendum, quod Daemonum voluntas semper manet in eadem obstinatione ad nocendum
hominibus; et ideo magis prodest quod removeantur a pugna, quia per hoc potestas impugnandi compescitur,
quorum iniqua voluntas non minuitur nec augetur.
RA2
Ad secundum dicendum, quod illi qui etiam ponunt Daemones ab omni tentatione cessare, intelligunt ad tempus
determinatum, post quod iterum ad pugnam redeunt.
RA3
Et per hoc patet responsio ad tertium.
RA4
Ad quartum dicendum, quod malum eorum semper est ordinatum per poenam, quam et ipsi semper sustinent, et
in inferno damnatis infligunt.
EX
453

