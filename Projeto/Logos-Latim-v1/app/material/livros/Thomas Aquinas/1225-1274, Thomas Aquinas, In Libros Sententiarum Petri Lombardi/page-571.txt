10 ethicorum, quod homo sapiens est Deo simillimus, et sibi amantissimus. Sed non potest esse sine injustitia
provisoris et gubernantis, ut mali non puniantur et boni non praemientur. Cum ergo injustitia in Deum cadere
non possit, oportet omne malum puniri, et omne bonum praemiari. Hoc autem in vita ista non contingit, cum
frequenter bona malis eveniant, et e converso. Ergo videtur quod hoc erit post hanc vitam.
SC4
Praeterea, ut in 3 de anima Philosophus dicit, anima est locus specierum. Sed locus conservat locatum. Ergo si
similitudo bona est, oportet quod in anima intellectiva, de qua loquitur, species intelligibiles conserventur. Sed
intellectus potest intelligere praesentibus intelligibilibus, sicut sensus sentire praesentibus sensibilibus. Ergo
anima potest per se in actum intelligendi, sine hoc quod aliquid a corpore accipiat; et ita videtur quod sine
corpore esse possit, ex regula quam Aristoteles in principio de anima ponit, quod si anima habet operationem
propriam sine corpore, est separabilis.
CO
Respondeo dicendum, quod circa hoc quatuor sunt positiones. Prima fuit antiquorum naturalium, qui intellectum
a sensu non discernebant; unde sicut operatio sensus dependet a corpore, ita etiam ponebant intellectus
operationem ex corpore dependere et animam intellectivam consequi naturam corporalem: unde quidam
ponebant animam esse ignem, quidam vaporem, quidam harmoniam, et sic de aliis, secundum quod tantum
sensus et motus animalium considerabant; et ideo secundum eos necessarium fuit ponere animam post corpus
non remanere. Hanc autem opinionem Aristoteles, sufficienter infringit, ostendens intellectum habere esse
absolutum, non dependens a corpore; propter quod dicitur non esse actus corporis; et ab Avicenna dicitur non
esse forma submersa in materia; et in libro de causis dicitur non esse super corpus delata. Hujus autem
probationis medium sumitur ex parte operationis ejus. Cum enim operatio non possit esse nisi rei per se
existentis, oportet illud quod per se habet operationem absolutam, etiam esse absolutum per se habere. Operatio
autem intellectus est ipsius absolute, sine hoc quod in hac operatione aliquod organum corporale communicet;
quod patet praecipue ex tribus. Primo, quia haec operatio est omnium formarum corporalium sicut objectorum;
unde oportet illud principium cujus est haec operatio, ab omni forma corporali absolutum esse. Secundo, quia
intelligere est universalium; in organo autem corporali recipi non possunt nisi intentiones individuatae. Tertio,
quia intellectus intelligit se; quod non contingit in aliqua virtute cujus operatio sit per organum corporale; cujus
ratio est, quia secundum Avicennam, cujuslibet virtutis operantis per organum corporale, oportet ut organum sit
medium inter ipsam et objectum ejus.
Visus enim nihil cognoscit nisi illud cujus species potest fieri in pupilla. Unde cum non sit possibile ut organum
corporale cadat medium inter virtutem aliquam et ipsam essentiam virtutis, non erit possibile ut aliqua virtus
operans mediante organo corporali cognoscat seipsam. Et haec probatio tangitur in libro de causis in illa
propositione 15: omnis sciens qui scit essentiam suam, est rediens ad essentiam suam reditione completa. Et
dicitur redire complete ad essentiam, ut ibi Commentator exponit, cujus essentia est fixa stans, non super aliud
delata. Ex quibus omnibus patet quod anima intellectiva habet esse absolutum, non dependens ad corpus; unde
corrupto corpore non corrumpitur.
Secunda fuit Pythagorae et Platonis, qui videntes incorruptionem animae, erraverunt in hoc quod posuerunt
animas de corpore in corpus transire.
Et hanc positionem improbat Philosophus in 1 de anima, ostendens quod anima est forma corporis et motor ejus.
Oportet autem ut determinatae formae determinata materia debeatur, et determinato motori determinatum
organum, sicut quaelibet ars in agente utitur propriis instrumentis: unde haec anima non potest esse forma et
motor nisi hujus corporis.
Tertia positio est eorum qui dicunt, animam intellectivam secundum quid corruptibilem esse, et secundum quid
incorruptibilem; quia secundum hoc quod de anima est huic corpori proprium, corrumpitur corrupto corpore;
secundum autem id quod omnibus est commune, incorruptibilis est. Ponunt enim intellectum esse unum in
substantia omnium; quidam agentem, et quidam possibilem, ut supra dictum est, dist. 17: et hunc esse
substantiam incorruptibilem, et in nobis non esse nisi phantasmata illustrata lumine intellectus agentis, et
moventia intellectum possibilem, quibus intelligentes sumus, secundum quod per ea continuamur intellectui
separato. Ex quo sequitur quod si id quod est proprium, destruitur, tantum communi remanente, ex omnibus
animabus humanis una tantum substantia remaneat, dissolutis corporibus. Haec autem positio quibus rationibus
innitatur, et quomodo improbari possit, supra dictum est, 17 dist..
Quarta positio est quam fides nostra tenet, quod anima intellectiva sit substantia non dependens ex corpore, et
quod sint plures intellectivae substantiae secundum corporum multitudinem, et quod destructis corporibus
remanent separatae, non in alia corpora transeuntes; sed in resurrectione idem corpus numero quod deposuerat
unaquaeque assumat.
RA1
Ad primum ergo dicendum, quod Salomon ibi loquitur more concionatoris, assumens in se diversorum hominum
sententias, et sapientum, et stultorum; ut in fine omnibus appareat quae sit verior sententia; unde concludit quasi
sententiam proferens, dicens, cap. 12 et 13: finem loquendi omnes pariter audiamus: Deum time, et mandata ejus
observa.
571

