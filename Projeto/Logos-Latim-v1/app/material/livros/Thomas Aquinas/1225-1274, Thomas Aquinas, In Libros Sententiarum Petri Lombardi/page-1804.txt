haec etiam opinio non potest stare, ut videtur. Primo, quia secundum hoc indulgentiae non valerent ad
remissionem, sed magis ad commutationem quamdam: et praeterea praedicatio ecclesiae a mendacio non
excusaretur, cum quandoque indulgentia praedicetur longe major quam justa aestimatio possit requirere omnibus
praedictis conditionibus pensatis; sicut quando Papa dat indulgentiam, quod qui vadit ad unam ecclesiam habeat
septem annos de indulgentia: cujusmodi etiam indulgentiae a beato Gregorio in stationibus Romae institutae
sunt.
Et ideo alii dicunt, quod quantitas remissionis in indulgentiis non est mensuranda secundum devotionem tantum
suscipientis, ut prima opinio dicebat, neque secundum quantitatem ejus quod datur, sicut dicebat secunda; sed
secundum causam pro qua indulgentia datur, ex qua reputatur dignus ut talem indulgentiam consequatur; unde
secundum quod accedit ad causam illam, secundum hoc consequitur remissionem indulgentiae, vel in toto vel in
parte. Sed hoc iterum non potest salvare consuetudinem ecclesiae, quae interdum majorem pro eadem causa,
interdum minorem indulgentiam ponit; sicut rebus eodem modo se habentibus, quandoque datur unus annus
visitantibus ecclesiam unam, quandoque quadraginta dies, prout gratiam Papa facere voluerit indulgentiam
constituens. Unde quantitas remissionis non est mensuranda ex causa quae facit indulgentia dignum.
Et ideo aliter dicendum, quod quantitas effectus consequitur quantitatem suae causae. Causa autem remissionis
poenae in indulgentiis non est nisi abundantia meritorum ecclesiae, quae se habet sufficienter ad totam poenam
expiandam; non autem causa remissionis effectiva est vel devotio aut labor aut datum recipientis, aut causa pro
qua fit indulgentia.
Unde non oportet ad aliquod horum proportionare quantitatem remissionis, sed ad merita ecclesiae, quae semper
superabundant; et ideo secundum quod applicantur ad istum, secundum hoc remissionem consequitur. Ad hoc
autem quod applicentur isti, requiritur auctoritas dispensandi hujusmodi thesaurum; et unio ejus cui dispensatur,
ad eum qui merebatur, quod est per caritatem; et ratio dispensationis, secundum quam salvetur intentio illorum
qui opera meritoria fecerunt; fecerunt enim ad honorem Dei, et utilitatem ecclesiae in generali. Unde
quaecumque causa adsit quae in utilitatem ecclesiae vergat, et honorem Dei, sufficiens est ratio indulgentias
elargiendi.
Et ideo secundum alios dicendum, quod indulgentiae simpliciter tantum valent quantum praedicantur, dummodo
ex parte dantis sit auctoritas, ex parte recipientis caritas, ex parte causae pietas, quae comprehendit honorem Dei,
et proximi utilitatem. Nec in hoc nimis fit magnum forum de misericordia Dei ut quidam dicunt, nec justitiae
divinae derogatur: quia nihil de poena dimittitur, sed unius poena alteri computatur.
RA1
Ad primum ergo dicendum, quod clavis, sicut supra dictum est, est duplex: scilicet ordinis et jurisdictionis.
Clavis ordinis sacramentale quoddam est; et quia sacramentorum effectus non sunt determinati ab homine, sed a
Deo; ideo non potest taxare sacerdos quantum per clavem ordinis in foro confessionis de poena debita dimittat;
sed tantum dimittitur quantum Deus ordinavit. Sed clavis jurisdictionis non est quid sacramentale, et effectus
ejus arbitrio hominis subjacet; et hujus clavis effectus est remissio quae est per indulgentias, cum non pertineat
ad dispensationem sacramentorum talis remissio, sed ad dispensationem bonorum communium ecclesiae; et ideo
etiam legati non sacerdotes indulgentias concedere possunt.
Unde in arbitrio dantis indulgentiam est taxare quantum per indulgentiam de poena remittatur.
Si tamen inordinate remittat, ita quod homines, quasi pro nihilo ab operibus poenitentiae revocentur, peccat
faciens tales indulgentias; nihilominus quis plenam indulgentiam consequitur.
RA2
Ad secundum dicendum, quod quamvis hujusmodi indulgentiae multum valeant ad remissionem poenae, tamen
alia opera satisfactionis sunt magis meritoria respectu praemii essentialis, quod in infinitum melius est quam
dimissio poenae temporalis.
RA3
Ad tertium dicendum, quod quando datur indulgentia indeterminate: qui dat auxilium ad fabricam ecclesiae,
intelligitur tale auxilium quod sit conveniens ei qui auxilium dat; et secundum hoc plus vel minus de indulgentia
consequitur; unde etiam aliquis pauper dans unum denarium, consequitur totam indulgentiam, non autem dives,
quem non decet ad opus tam pium et fructuosum ita parum dare; sicut non diceretur rex alicui homini auxilium
facere, si ei obolum daret.
RA4
Ad quartum dicendum, quod ille qui est vicinus ecclesiae, et etiam sacerdotes et clerici, consequuntur tantam
indulgentiam sicut illi qui venirent a mille dietis: quia remissio non proportionatur labori, ut dictum est, sed
meritis quae dispensantur, ut dictum est. Sed iste qui plus laboraret, plus de merito acquireret. Sed hoc
intelligendum, quando indistincte indulgentia datur: quandoque enim distinguitur, sicut Papa in generalibus
absolutionibus illis qui transeunt mare, dat quinque annos; aliis qui transeunt montes, tres; aliis unum: nec tamen
quotiescumque vadit infra tempus indulgentiae, toties eam consequitur. Quandoque autem ad determinatum
tempus datur; ut cum dicitur: quicumque vadit ad ecclesiam talem usque ad tale tempus, habeat tantum de
indulgentia; intelligitur semel tantum. Sed si in aliqua ecclesia sit indulgentia perennis, sicut in ecclesia beati
Petri, quadraginta dierum; tunc quoties vadit aliquis, toties indulgentiam consequitur.
1804

