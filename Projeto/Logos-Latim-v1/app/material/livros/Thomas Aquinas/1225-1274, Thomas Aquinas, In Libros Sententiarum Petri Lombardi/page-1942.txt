Praeterea, sicut uxor habet potestatem in virum, ita Dominus in servum. Sed servus non tenetur Domino servire
nisi quando ei a Domino imperatur.
Ergo nec vir uxori tenetur reddere debitum nisi quando ab ea exigitur.
AG4
Praeterea, vir potest aliquando uxorem exigentem precibus avertere ne exigat. Ergo multo magis potest non
reddere, si non exigat.
SC1
Sed contra, per redditionem debiti medicamentum praestatur contra uxoris concupiscentiam. Sed medicus cui est
infirmus aliquis commissus, tenetur morbo ejus subvenire, etiam si ipse non petat. Ergo vir uxori non petenti
tenetur debitum reddere.
SC2
Praeterea, praelatus tenetur correctionis remedium contra peccatum subditorum adhibere, etiam eis
contradicentibus. Sed redditio debiti in viro est ordinata contra peccata uxoris. Ergo tenetur vir debitum reddere
quandoque etiam non petenti.
CO
Respondeo dicendum ad primam quaestionem, quod petere debitum est dupliciter. Uno modo expresse, ut
quando verbis invicem petunt.
Alio modo est petitio debiti interpretata, quando scilicet vir percipit per aliqua signa quod uxor vellet sibi
debitum reddi, sed propter verecundiam tacet; et ita etiam si non expresse verbis debitum petat, tamen vir tenetur
reddere, quando expressa signa in uxore apparent voluntatis debiti reddendi.
RA1
Ad primum ergo dicendum, quod tempus determinatum non est solum quando petitur, sed quando timetur ex
aliquibus signis periculum (ad quod vitandum ordinatur debiti redditio) nisi tunc reddatur.
RA2
Ad secundum dicendum, quod vir potest talem praesumptionem de uxore habere, quando in ea signa contraria
non videt; sed quando videt, esset stulta praesumptio.
RA3
Ad tertium dicendum, quod Dominus non ita verecundatur a servo petere debitum servitutis, sicut uxor a viro
debitum conjugii. Si tamen Dominus non peteret propter ignorantiam, vel alia de causa, nihilominus servus
teneretur implere, si periculum immineret: hoc enim est non ad oculum servire, quod apostolus servis mandat.
RA4
Ad quartum dicendum, quod non debet vir uxorem avertere ne petat debitum, nisi propter aliquam rationabilem
causam; et tunc non debet cum magna instantia averti propter pericula imminentia.
Articulus 2B
AG1
Ulterius. Videtur quod liceat mulieri menstruatae debitum petere. Sicut enim in lege mulier menstruata erat
immunda, ita et vir fluxum seminis patiens. Sed vir seminifluus potest debitum petere.
Ergo pari ratione et mulier menstruata.
AG2
Item, major infirmitas est lepra quam passio menstruorum; et majorem, ut videtur, corruptionem causat in prole.
Sed leprosa potest debitum petere.
Ergo etc..
AG3
Item, si menstruatae non licet petere debitum, hoc non est nisi ratione defectus qui timetur in prole. Sed si mulier
sit sterilis, non timetur talis defectus. Ergo videtur quod saltem sterilis menstruata possit petere.
SC1
Sed contra, Levit. 18, 19: ad mulierem quae patitur menstruum, non accedes: ubi Augustinus: cum sufficienter
prohibuisset, hic etiam repetit, ne forte in superioribus videretur figurative accipiendum.
SC2
Item isa. 64, 6: omnes justitiae vestrae quasi pannus menstruatae; ubi Hieronymus: tunc viri abstinere debent a
mulieribus, quoniam concipiuntur membris damnati, caeci, claudi, leprosi; ut quia parentes non erubuerunt in
conclavi commisceri, eorum peccata pateant cunctis, et apertius redarguantur in parvulis. Et sic idem quod prius.
CO
Ad secundam quaestionem dicendum, quod accedere ad menstruatam in lege prohibitum erat duplici ratione; tum
propter immunditiam; tum propter nocumentum quod in prole ex hujusmodi commixtione frequenter sequebatur.
Et quo ad primum, praeceptum erat caeremoniale, sed quantum ad secundum erat morale: quia cum
matrimonium sit ad bonum prolis principaliter ordinatum, ordinatus est omnis matrimonii usus quo bonum prolis
impenditur; et ideo hoc praeceptum obligat etiam in nova lege propter secundam rationem, etsi non propter
primam. Fluxus tamen menstruorum potest esse naturalis et innaturalis. Naturalis quidem, quando scilicet
1942

