Ad primum ergo dicendum, quod secundum penultimam opinionem species illae penitus cedunt in nihil; sed
substantia praedicto modo redeunte generatur illud quod succedit. Nec dicitur generari ex speciebus secundum
quod ly ex dicit causam materialem, sed solum secundum quod dicit ordinem, ut ex mane fit meridies, idest post.
Sed secundum aliam opinionem illud totum demonstratum sensibile in sacramento habebat aliquid (scilicet
partem sui) simile materiae, scilicet dimensiones interminatas; et illud non cedit in nihil, sed remanet sicut et
remaneret, si substantia panis esset.
RA2
Ad secundum dicendum, quod hoc non est remotum quin Deus possit mutare corpus in spiritum; et tamen
quantum ad aliquid dimensiones interminatae magis sunt propinquae materiae corporali quam corpus spiritui.
RA3
Ad tertium dicendum, quod sicut quando aer convertitur in ignem, non dicitur quod materia aeris fiat duo,
scilicet materia ignis et forma ignis; sed unum tantum, quod fit ignis; ita etiam dimensiones illae non dicuntur
fieri duo, sed unum tantum, scilicet materia sic dimensionata; et hoc fit divina virtute.
RA4
Ad quartum dicendum, quod secundum quamlibet positionem oportet ponere aliquid in hac generatione esse
miraculosum, et aliquid naturale; reditus enim substantiae, vel creatio materiae, vel conversio dimensionum in
materia, est miraculosum; sed quod materia jam existens recipiat talem formam, cujus dispositiones
praecesserunt in dimensionibus, hoc est naturale.
Articulus 2E
AG1
Ulterius. Videtur quod non possint nutrire.
Quia omnis cibus qui nutrit, in corpus transit, et superfluitates ex eo resolvuntur. Sed cibus iste non vadit in
corpus, ut Ambrosius in littera dicit.
Ergo non nutrit.
AG2
Praeterea, ex eisdem nutrimur ex quibus sumus, ut dicitur in 2 de generatione.
Sed non sumus ex accidentibus. Ergo ex eis non nutrimur.
AG3
Praeterea, omne quod nutrit quocumque modo, solvit jejunium. Si ergo species istae nutriunt, solvunt jejunium;
et sic post sumptionem corporis Christi non posset aliquis communicare; quod falsum est.
SC1
Sed contra est quod dicitur in Glossa, 1 corinth. 11, super illud: alius quidem esurit, alius autem ebrius est, quod
aliqui sunt inebriati ex usu specierum hujus sacramenti.
SC2
Praeterea, nihil aufert sitim vel famem, nisi quod nutrit. Sed sensibiliter reperiri potest quod ex potu illo sitis
tollitur, praecipue si in multa quantitate sumatur. Ergo nutriunt species illae.
CO
Ad quintam quaestionem dicendum, quod quidam dixerunt quod species illae non nutriunt, sed reficiunt et
inebriant ex sola immutatione accidentali, sicut aliqui inebriantur odore vini, et reficiuntur et famem amittunt ex
sapore et odore.
Sed hoc non potest esse; quia talis immutatio quamvis ad horam reficiat, tamen sustentare non potest; quod
tamen facerent species illae, si in magna quantitate sumerentur.
Et ideo alii dixerunt, quod remanet forma substantialis panis, et illa habet eamdem operationem quam habebat
panis, et ideo nutrit sicut panis nutriret. Sed hoc non potest esse; quia operatio formae non est pati, sed agere;
nutrimentum autem non nutrit, nisi ex hoc quod convertitur in substantiam nutriti; et ideo nutrit secundum quod
ex eo aliquid generatur; quod non potest dici de forma.
Et ideo dicendum est, quod cum generari aliquid ex illis speciebus possit per modum praedictum, eodem modo
et nutrire possunt.
RA1
Ad primum ergo dicendum, quod hoc quod dicitur, quod cibus iste non transit in corpus, intelligendum est
quantum ad rem contentam sub sacramento, scilicet verum corpus Christi, quod non mutatur in manducantem,
sed ipsum in se mutat spiritualiter. Sed species in corpus comedentis convertuntur, sicut et in aliquod aliud
corpus converti possunt, ut dictum est.
RA2
Ad secundum dicendum, quod accidentia manentia in suo esse accidentali non nutriunt, sed eo modo quo in
aliud convertuntur, vel aliud sub eis creatur vel redit.
RA3
Ad tertium dicendum, quod illa nutritio non est omnino secundum ordinem naturae, ut dictum est; et ideo talis
manducatio jejunium non solvit.
1572

