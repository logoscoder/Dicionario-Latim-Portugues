ex hoc est quod quidam dixerunt, quod ingenitus aliquid ponit, et quidam quod nihil. Sed quamvis nihil ponat
quod sit de intellectu ejus constitutive, non tamen sequitur quod non possit esse notio; quia illud cujus ratio
consistit in remotione, optime per negationem certificatur, sicut caecitas et hujusmodi: et hujusmodi est ratio
primi, vel ejus quod est non de principio esse, quia primum est ante quod nihil.
RA2
Ad secundum dicendum, quod ingenitus non importat negationem absolutam, sed aliquo modo privationem.
Omnis enim negatio quae est in aliquo subjecto determinato, potest dici privatio. Unde in 8 metaph. Dicitur,
quod privatio est negatio in subjecto vel in substantia. Unde dico, quod haec negatio quam importat ingenitus,
intelligitur ut fundata in ratione principii, secundum quod est notio patris; et hoc modo non convenit nec
essentiae nec spiritui sancto, quibus non competit esse principium per originem alicujus divinae personae: nec
iterum filio, cui convenit affirmatio opposita.
Sed ex hoc non sequitur quod in patre sit aliqua imperfectio. Quamvis enim privatio semper sit ejus quod natum
est haberi; tamen hoc contingit tripliciter, ut dicit Philosophus 5 metaph..
Vel quando aliquid non habet quod natum est haberi a quocumque, quamvis ipsum non sit natum habere, sicut
pes non dicitur habere visum: vel quando non habet illud quod natum est haberi a suo genere, quamvis non ab
ipso nec ab aliquo suae speciei, sicut talpa non habet visum: vel quando non habet illud quod natum est habere,
et quando et ubi et secundum alias conditiones; et sic proprie dicitur privatio, et imperfectionem importat: et hoc
modo nihil privative in Deo dicitur; sed aliis primis modis potest dici. Sed quantum ad primum modum potest
ingenitum dici de essentia et de spiritu sancto, ut supra, dist. 13, accepit Hieronymus; sed quantum ad secundum
modum dicitur tantum de patre: quia ipse est principium notionaliter, et non habet generationem passivam quam
habet filius, qui etiam notionaliter principium est.
RA3
Ad tertium dicendum, quod in genere continetur aliquid dupliciter: vel per se et proprie, sicut species, et ea quae
recipiunt praedicationem generis; vel per reductionem, sicut principia generis, ut materia et forma ad
substantiam; et unitas et punctus ad quantitatem; quamvis neutrum sit quantitas. Ita etiam nulla negatio vel
privatio est in genere per se: quia non habet aliquam quidditatem nec esse; sed reducitur ad genus affirmationis,
secundum quod in non esse intelligitur esse, et in negatione affirmatio, ut dicit Philosophus, quia omnis privatio
per habitum cognoscitur, et remotio per positionem; et sic etiam non relatio est in genere relationis, quamvis ea
de quibus dicitur ista negatio, non sint in illo genere.
RA4
Ad quartum dicendum, quod in hoc quod dicitur ingenitus, removetur a patre esse ab alio simpliciter, et non
solum secundum aliquem determinatum modum. Quare autem nominetur per negationem specialis processionis,
scilicet generationis, potest assignari triplex causa: una est, quia processio spiritus sancti secundum ordinem
naturae praesupponit generationem filii: et ideo, quia negato priori removetur posterius, ad remotionem
generationis a principio fontali, sequitur processionis remotio per modum amoris: secunda est, quia per hoc quod
dicitur ingenitus, secundum quod est notio patris, tollitur omnis modus consequendi generationem: hoc enim
convenit patri inquantum est principium generationis, ut nullo modo generationem consequatur. Generationem
autem consequitur aliquid secundum intellectum tripliciter: vel sicut genitum, ut filius; vel sicut per
generationem acceptum, ut essentia divina; vel sicut a generato procedens, ut spiritus sanctus. Unde nulli horum
convenit ingenitus secundum praedictum modum.
Tertia potest esse ratio, quia negatio ingeniti fundatur super rationem principii, ut dictum est, in corp. Art..
Quamvis autem pater sit principium utriusque processionis divinae, sola tamen ratio per quam est principium
generationis, est proprietas personalis, constituens personam patris, scilicet paternitas; et ideo etiam per
generationis negationem eadem persona convenientius et magis proprie notificatur.
|a2 Articulus 2: Utrum innascibilitas sit proprietas personalis patris.
AG1
Ad secundum sic proceditur. Videtur quod innascibilitas sit proprietas personalis patris. Sicut enim paternitas
convenit tantum patri, ita et innascibilitas.
Sed paternitas est proprietas personalis ejus. Ergo et innascibilitas.
AG2
Praeterea, persona dicit aliquid distinctum proprietate ad dignitatem pertinente. Sed innascibilitas magis videtur
pertinere ad dignitatem quam paternitas; quia paternitas communicatur etiam creaturis, non autem innascibilitas.
Ergo innascibilitas magis est proprietas personalis quam paternitas.
AG3
Item, persona non potest intelligi nisi intelligatur aliquid constituens ipsam in personalitate sua. Sed, ut in littera
dicitur, potest intelligi ingenitus, etiam si non intelligatur pater. Ergo oportet quod innascibilitas constituat
personam patris; et ita videtur quod sit proprietas personalis.
AG4

242

