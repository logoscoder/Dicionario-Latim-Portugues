Sed potuerunt in Paradiso eis esse nuptiae honorabiles: quia in statu illo nuptiae simpliciter virginitate
honorabiliores fuissent, eo quod in nullo integritate mentis laesa, fecunditas carnis in matrimonio, sterilitati
virginitatis praevaluisset.
Vel quia Deus nondum jusserat. Videtur hoc esse falsum: quia actum matrimonialem praeceperat Deus, dicens:
crescite et multiplicamini et replete terram. Sed quod dicitur hic potest intelligi de speciali jussione ad
determinatum tempus.
Responderi potest, quod filios parvulos nasci oportebat propter materni uteri necessitatem. In hac responsione
Magister unum asserit, scilicet, quod oporteat pueros in principio nativitatis parvos quantitate esse: sed tria sub
dubio relinquit.
Quorum unum est, si statim post nativitatem in perfectam quantitatem transformati fuissent. Sed hoc non potuit
fieri operatione naturae, sed solum divino miraculo. Secundum est an essent parvuli per aliquod tempus, ita quod
defectum quantitatis haberent sed non virtutis quantum ad membrorum officium. Tertium si in utroque per
aliquod tempus imperfecti fuissent, scilicet et quantitate et virtute.

|+d21.q1 Distinctio 21, Quaestio 1
|a0 Prologus
Postquam determinavit Magister institutionem humanae naturae, hic determinat lapsum ejus per peccatum; et
dividitur in duas partes: in prima determinat humanae naturae lapsum in primis parentibus quantum ad actuale
peccatum ipsorum; in secunda determinat lapsum humanae naturae in posteris, dist. 30, ibi: in superioribus
insinuatum est, licet ex parte... Qualiter primus homo deliquerit...
Quibus adjiciendum est peccatum simul ac poenam per eum transisse in posteros. Prima in duas: in prima
determinat principium peccati in primis parentibus; in secunda autem principium quo contra peccatum
juvabantur, circa medium 33 dist., ibi: et quidem secundum animam rationalis fuit homo.
Prima in tres: in prima determinat tentationem hostis, qui fuit principium peccati exterius; in secunda inquirit
quod fuit principium intrinsecum, 22 dist., ibi: hic videtur diligenter investigandum.
Item inquirit de permissione divina, quae fuit causa sine qua non, 23 dist., ibi: praeterea quaeri solet.
Prima in duas: in prima determinat modum et ordinem tentationis; in secunda ex modo tentationis concludit
gravitatem culpae, ibi: porro sciendum est duas esse species tentationis. Circa primum tria facit: primo ostendit
motivum ad tentandum; secundo tentationis ordinem, ibi: unde et mulierem tentavit; tertio tentationis formam,
ibi: tentatio autem hoc modo facta est. Circa secundum duo facit: primo ostendit quare per mulierem virum
tentare voluit; secundo quare mulierem per serpentem, ibi: sed quia illi per violentiam nocere non poterat, ad
fraudem se convertit. Circa quod duo facit: primo assignat dicti rationem; secundo removet duas dubitationes;
unam, ibi: ideoque serpens dictus est esse callidior cunctis animantibus terrae; alteram, ibi: hic quaeri solet,
quare mulier non horruit serpentem. Circa tertium duo facit: primo ostendit astutiam tentationis, investigando
conditionem tentati; secundo persuasionem sui propositi, ibi: qui ad persuasionem suam pleniter suffulciendam...
Et malum quod mulier timuit negando removit et repromissionem addidit.
Porro sciendum est duas esse species tentationis.
Hic ex ipsa tentatione ostendit modum culpae; et circa hoc tria facit: primo distinguit tentationis modos, et quis
eorum sit gravior, quia ille qui est a carne; secundo ostendit quod peccatum Adae gravitatem quamdam habet,
quia tantum exteriori tentatione pulsatus cecidit; et tamen remissibile est, quia per alium tentatus fuit, ibi: homo
ergo, qui sola exteriori tentatione pulsatus cecidit, tanto gravius plectendus erat quanto leviori impulsu fuerat
prostratus; tertio removet quasdam dubitationes, ibi: illud etiam notandum est. Circa secundum duo facit: primo
ponit rationem quam principaliter intendit, quare peccatum hominis sit remissibile, ex praedictis deductam;
secundo adjungit quamdam aliam, ibi: praeterea angelica natura, quoniam non tota perierat, sed ex parte
perstiterat, non est redempta.
Circa tertium duo facit secundum duas quaestiones quas movet, quae per se in littera patent.
Secunda incipit ibi: si quaeritur quomodo loqui potuerunt... Dicimus quia Deus eos tales fecerat.
Hic est duplex quaestio. Prima de tentatione in communi. Secunda de tentatione primorum parentum.
Circa primum quaeruntur tria: 1 cujus sit tentare; 2 utrum omnis tentatio passive accepta, cum peccato sit; 3
utrum tentatio sit appetenda.
|a1 Articulus 1: Utrum Deus tentet aliquem.
AG1
Circa primum sic proceditur. Videtur quod Dei non sit tentare. Tentatio enim est ad sumendum experimentum
alicujus quod nescitur. Sed Deus nihil ignorat. Ergo tentare sibi non competit.
AG2

586

