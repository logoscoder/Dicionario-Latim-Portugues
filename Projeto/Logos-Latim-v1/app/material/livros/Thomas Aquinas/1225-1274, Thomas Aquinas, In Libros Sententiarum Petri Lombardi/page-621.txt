RA6
Ad sextum dicendum, quod habitus ille ex quo nascitur actus conscientiae, non est habitus separatus ab habitu
rationis et synderesi: quia non alius habitus est principiorum et conclusionum quae eliciuntur ab eis, et praecipue
earum quae sunt circa singularia, quorum non est habitus scientiae, nisi secundum quod continentur in principiis
universalibus.
EX
Sed non perficere bonum. Intelligendum est de bono meritorio.
Quia nihil in eo erat quod ad malum impelleret.
Videtur haec causa esse insufficiens: quia in Christo etiam nihil fuit ad malum impellens, et tamen resistendo
malo meruit. Et dicendum, secundum quosdam, quod hoc intelligitur non de quolibet merito, sed de merito
satisfactionis, ad quam poena requiritur. Sed hoc non videtur esse ad propositum, quia Adam merito
satisfactionis non indigebat: et ideo aliter potest dici, quod ratio meriti ex duobus potest sumi; vel ex habitu
informante; et sic omnis actus, vel facilis vel difficilis, gratia informatus meritorius est: vel ex conditione actus,
praecipue in quo est difficultas; et hanc rationem merendi in resistendo peccato non habuit.
|+d24.q3 Distinctio 24, Quaestio 3
|a0 Prologus
Illud quoque praetermittendum non est, quod talis nunc in unoquoque homine est ordo tentationis et progressio,
qualis tunc in primis praecessit parentibus.
Ostensa diversitate quadam partium animae, hic ostendit quomodo contingat in eis peccatum esse; et dividitur in
partes tres: in prima ostendit qualiter in unaquaque parte animae possit esse peccatum mortale et veniale; in
secunda assignat hujusmodi digressionis, quam fecit, causam, ibi: haec de partibus animae inseruimus, ut ipsius
animae natura plenius cognosceretur; in tertia removet quamdam dubitationem quae posset accidere,
distinguendo sensualitatis nomen, ibi: non est autem silentio praetereundum, quod saepe in Scriptura nomine
sensualitatis... Etiam inferior portio rationis... Intelligitur. Prima in duas: in prima adaptat per quamdam
similitudinem processum peccati in viribus animae peccato priorum parentum, quantum ad virum et mulierem et
serpentem; in secunda ostendit, qualiter in singulis contingat esse peccatum, ibi: nunc superest ostendere,
quomodo per haec tria in nobis consummetur peccatum.
Et circa hoc tria facit: primo ostendit, qualiter contingat in partibus animae peccatum mortale vel veniale esse;
secundo summatim colligit ea quae dixerat, ibi: itaque ut breviter summam perstringam etc.. Tertio inducit
auctoritates ad confirmandum, ibi: haec autem Augustinus in Lib. 12 de trinitate tradit ita.
Hic quaeruntur sex: 1 quis motus sit sensualitatis, et rationis inferioris et superioris; 2 utrum motus sensualitatis
possit esse peccatum; 3 utrum in ratione possit esse peccatum; 4 utrum delectatio rationis inferioris aliquo modo
possit esse peccatum mortale, si diu permaneat; 5 utrum in ratione superiori possit esse peccatum veniale; 6
utrum veniale per multiplicationem vel alio modo possit esse mortale.
|a1 Articulus 1: Utrum motus sensualitatis, et rationis superioris et inferioris convenienter et sufficienter
assignetur in littera.
AG1
Ad primum sic proceditur. Videtur quod insufficienter et inconvenienter distinguantur in littera motus
sensualitatis, et inferioris et superioris rationis. Omnis enim virtus naturaliter in suum objectum movetur. Sed
virtus generativa et nutritiva est quaedam naturalis virtus. Ergo habet aliquem motum naturalem in actum
generationis et comestionis: et ita praeter motum sensualitatis et rationis, oportet ponere motum naturalem.
AG2
Praeterea, motus specificatur per terminum, et actus per objectum. Sed aliquis actus peccati est actus generativae,
et objectum alicujus actus peccati est objectum generativae et nutritivae. Ergo motus in istud objectum ad
generativam pertinet, et non ad sensualitatem et rationem: et ita insufficienter motus animae dividuntur.
AG3
Praeterea, diversarum potentiarum diversa sunt delectabilia, sicut et diversae operationes: delectatio enim
operationem sequitur, ut in 10 ethic.
Dicitur. Sed sensualitas et inferior ratio sunt diversae potentiae. Ergo delectationem non habent circa idem: et ita
inconvenienter ratio inferior ponitur circa idem delectari in quo delectatur sensualitas.
AG4
Praeterea, sicut supra dictum est, ratio superior et inferior non differunt per essentiam potentiae; sed in respectu
ejusdem objecti per diversa media negotiari habent. Si ergo rationi inferiori attribuitur delectatio circa sensibilia
ex hoc quod de sensibilibus negotiari habet per rationes civiles et a rebus creatis sumptas, videtur quod etiam
superiori rationi possit aliqua delectatio circa sensibilia adscribi, ex hoc quod de eis per rationes divinas
negotiatur, secundum quod intendit aeternis consulendis, ut dictum est.
621

