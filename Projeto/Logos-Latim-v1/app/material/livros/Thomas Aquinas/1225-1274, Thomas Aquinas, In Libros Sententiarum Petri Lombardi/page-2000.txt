quia sic votum de abstinendo aliqua die determinata a carnibus, non reciperet dispensationem, aut votum de
peregrinatione; quod est absurdum.
Et ideo alii assignant aliam rationem, dicentes, quod hoc convenit, quia votum continentiae non recipit
recompensationem melioris, eo quod non est digna ponderatio animae continentis: vel ideo quia per continentiam
homo de domestico inimico triumphum capit, ut quidam dicunt: vel ideo quia per religionem homo perfecte
conformatur Christo. Unde in voto continentiae, quod in voto religionis includitur, et in aliis votis essentialibus
religioni, non potest dispensari, ut quidam dicunt. Sed hoc etiam non videtur sufficienter dictum: quia bonum
commune est multo melius quam bonum privatum, propter quod etiam homo interdum ab horto sanctae
contemplationis removetur, quae optima pars est, judicio Domini, Luc. 10, ut communi utilitati proximorum
vacet.
Et ideo alii dicunt probabilius, si communis utilitas totius ecclesiae aut unius regni vel provinciae exposcerent,
posse convenienter et in voto continentiae et in voto religionis dispensari, quantumcumque esset solemnizatum:
non enim per votum potest se homo deobligare ab eo in quo tenetur alteri, ut dictum est; unde talis posset
imminere necessitas quod posset alicui juste prohiberi ne continentiam aut religionem voveret; et eadem
necessitate manente, potest etiam in voto dispensari jam facto.
RA4
Sed quia rationes in contrarium factae non recte procedunt; ideo dicendum ad quartum, quod bonum continentiae
est multo dignius quam salus corporalis; et ideo periculum corporalis mortis non est sufficiens ratio ut in voto
continentiae dispensetur; unde etiam non peccat in tali casu existens quod continentia videretur vergere in
periculum personae, si continentiam voveat, praecipue cum possit illi periculo per alia remedia obviari; sicut non
peccat qui propter aliquod opus virtutis se mortis periculo exponit.
RA5
Ad quintum dicendum, quod cum illis qui assumuntur a statu religionis in statum praelationis non dispensatur in
principalibus votis religionis: quia illa quae possidere dicuntur, non suo nomine, sed ecclesiae, possident; unde
nihil per hoc praejudicatur voto paupertatis; similiter nec voto obedientiae, quia obedientia respicit statum
praelationis in altero cui obedire tenetur. Et ideo quod ille qui sub praelato esse desistit, non teneatur alicui
obedire, non est ex hoc quod obligatio voti deficiat ex parte voventis, sed quia subtrahitur praelatio ex parte
altera cui obedire tenebatur. Unde monachus, qui abbati obedientiam promittit, si ipse fiat abbas, non tenetur
obedire alteri abbati, quia jam non habet abbatem.
Articulus 4B
AG1
Ulterius. Videtur quod quilibet praelatus possit in voto dispensare. Quilibet enim praelatus ad hoc constituitur
quod utilitati subditorum provideat.
Ergo si utilitas subditorum requirat, potest dispensare.
AG2
Praeterea, ex hoc aliquis potest dispensare in voto quod est constitutus dispensator mysteriorum Dei. Sed hoc
competit cuilibet praelato.
Ergo etc..
SC1
Sed contra, quia in corpore humano quaedam sunt actiones quae solis principalibus membris conveniunt, et
quaedam etiam soli capiti. Sed in ecclesia vicem capitis tenet Papa, et vicem principalium membrorum praelati
majores, ut episcopi.
Ergo aliquae dispensationes sunt quas solus Papa potest facere.
CO
Ad secundam quaestionem dicendum, quod plenitudo potestatis in dispensando residet penes summum
pontificem; alii autem participant de hac potestate quantum eis concessum est, ut quia omnes ad unum recurrere
non possunt, per inferiores dispensationem recipere possint; unde in votis illis quae non de facili dispensationem
recipiunt, nec frequenter, sed raro, sicut votum religionis et alia hujusmodi vota perpetua, solus Papa dispensare
potest; in aliis autem temporalibus votis, sicut peregrinationum et jejuniorum et hujusmodi, possunt etiam
episcopi dispensare, nisi aliquod horum sibi Papa reservaverit, sicut dispensatio in voto terrae sanctae.
RA1
Ad primum ergo dicendum, quod non quidquid utile est subdito, potest sibi per praelatum quemlibet adhiberi,
sed majora majoribus reservantur; sicut non quilibet medicus potest cuilibet morbo occurrere, sed in
periculosioribus morbis peritiores medici requiruntur.
RA2
Ad secundum dicendum, quod quamvis omnes sint dispensatores mysteriorum Dei, non tamen aequaliter; et ideo
non oportet quod omnes in omnibus dispensare possint.
Articulus 4C
2000

