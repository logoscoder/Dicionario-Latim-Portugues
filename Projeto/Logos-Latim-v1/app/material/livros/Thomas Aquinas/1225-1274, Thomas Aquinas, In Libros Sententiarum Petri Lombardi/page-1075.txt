Et ideo, quia homo signat suppositum humanae naturae, et ipsam naturam humanam, inde est quod haec est
falsa: Christus est homo ubique; quia non convenit sibi ubique habere humanitatem. Adverbium autem ubique
determinat esse hominem in praedicato positum ad id totum quod in homine importatur, et magis etiam quantum
ad naturam, secundum quod termini in praedicato positi tenentur formaliter. Sed haec est vera: iste homo est
ubique: quia esse ubique convenit personae. Haec autem, Christus secundum quod homo, est ubique, potest esse
vera et falsa: secundum quod enim potest importare conditionem naturae, sic est falsa; sed unitatem suppositi, et
sic est vera.
RA1
Ad primum ergo dicendum, quod communicatio idiomatum fit secundum quod naturae uniuntur in persona, vel
in supposito; et ideo oportet quod ista communicatio attendatur secundum quod nomen significans utramque
naturam, in subjecto ponitur, et non secundum quod ponitur in praedicato; non enim sequitur: factus est homo;
ergo est factus Deus; et similiter non sequitur: est ubique Deus; ergo est ubique homo.
RA2
Ad secundum dicendum, quod ubicumque est Deus, hic homo est in illo loco; non est tamen ibi humana natura;
et ideo non oportet quod ibi sit homo.
RA3
Ad tertium dicendum, quod Petrus non habet nisi humanam naturam: et ideo ubicumque ipse est, oportet quod sit
illa natura. Sed Christus habet plures naturas: et ideo non oportet quod ubicumque est, ibi habeat utramque
naturam; sicut non oportet quod ubicumque est totum, ibi sint omnes partes ejus; sed in uno loco secundum
manum, et in alio secundum pedem.
RA4
Ad quartum dicendum, quod cum dicitur, filius Dei non est ubique homo, locutio non verificatur secundum quod
negatio absolute fertur ad hominem, sed secundum quod fertur ad hominem cum hoc quod est esse ubique; sed
quando additur sibi per compositionem, negatio non fertur extra terminum illum; et ideo removet humanitatem
absolute, et non respectu ejus quod dicitur ubique vel alicubi; et propter hoc haec est falsa: Christus alicubi est
non homo; sed haec est vera: non est ubique homo.
RA5
Ad quintum dicendum, quod similiter est de hoc sicut de aeterno: haec enim est vera, iste homo fuit ab aeterno;
sed haec est falsa: Christus fuit ab aeterno homo, sicut et de ubique dictum est.
RA6
Ad sextum dicendum, quod persona non proprie dicitur composita ex naturis, ut supra dictum est; unde totus non
fertur ad personam, secundum quod totum dicitur quod habet partes, sed secundum quod totum dicitur
perfectum, cui nihil deest: et secundum hoc dicitur totus ubique, quia nihil deest sibi de sua personalitate,
secundum quod est ubique: totus enim cum sit masculini generis, ad personam pertinet. Deest ei autem aliquid
de his quae ad humanam naturam pertinent secundum quod est ubique: quia secundum humanam naturam non
est ubique; et ideo dicitur quod non est totum ubique: quia totum cum sit neutrius generis, ad naturam pertinet.

|+d22.q2 Distinctio 22, Quaestio 2
|a0 Prologus
Deinde quaeritur de descensu Christi ad inferos; et circa hoc quaeruntur duo: 1 de descensu Christi ad inferos; 2
de effectu quem ibi fecit.
|a1 Articulus 1: Utrum Christus ad inferos descenderit.
Articulus 1A
AG1
Ad primum sic proceditur. Videtur quod Christus ad infernum non debuit descendere. Sicut enim dicit
Augustinus ad Dardanum, nomen inferni in Scriptura semper in malo accipitur.
Sed id quod semper in malo accipitur, Christo non competit. Ergo nec descendere ad infernum.
AG2
Praeterea, Christus non descendit in mundum, nisi ut mundum liberaret. Sed per passionem non solum liberavit
eos qui in mundo erant, sed etiam eos qui in inferno detinebantur, soluto pretio pro peccato, pro quo
detinebantur. Ergo videtur quod ad infernum descendere non debuit.
AG3
Praeterea, descendere ad infernum importat poenam damnationis pro peccato. Sed in Christo nullum peccatum
fuit. Ergo nec aliqua damnatio sibi competit. Ergo ad infernum descendere non debuit.
SC1
1075

