AG2
Praeterea, opus secundum intentionem judicatur.
Sed aliquis adorans Angelum, qui in forma Christi apparet, habet intentionem bonam, credens ipsum esse
Christum. Ergo adorando non peccat.
AG3
Praeterea, aliquis adorat hostiam non consecratam adoratione latriae, credens ipsam esse consecratam; et non
peccat, quia ignorantia facti excusat eum; sed tamen idolatria est; quia decretalis dicit, quod sacerdos qui non
consecrat, et fingit se consecrare, facit populum idolatrare. Ergo videtur quod homo possit creaturae latriam
exhibere sine peccato.
SC1
Sed contra, si aliquis hoc quod debet temporali Domino in recognitionem dominii, alteri exhiberet, reus esset
infidelitatis apud ipsum. Ergo multo amplius peccat, si cultum Deo debitum creaturae impendat.
CO
Ad sextam quaestionem dicendum, quod cum creaturae non sit exhibenda latria, si exhibetur ei, est exhiberi eam
cui non est exhibenda: et hoc facit vitium contrarium latriae sicut superfluum medio: unde sine peccato fieri non
potest.
RA1
Ad primum ergo dicendum, quod joannes volebat adorare Angelum dulia, sed prohibitus fuit propter tria. Primo
ad ostendendum dignitatem ipsius joannis, qui multis Angelis dignior fuit; secundo ad evitandum speciem
idolatriae; tertio ad ostendendum exaltationem humanae naturae super Angelos in homine assumpto.
RA2
Ad secundum dicendum, quod qui adorat hostiam non consecratam, adorare eam oportet cum conditione, scilicet
si est consecrata. Non tamen oportet quod haec conditio semper sit actu explicita, sed sufficit quod habitu teneat
illam; unde non peccat adorans eam, quia non adorat puram creaturam, sed Christum secundum intentionem
suam. Sacerdos autem, quantum in se est, facit populum idolatrare, quia offert ei puram creaturam ad
adorandum.
RA3
Ad tertium dicendum, quod non potest diabolus in specie Christi apparens sine peccato adorari, nisi sit conditio
actu explicita: non enim sufficit solo habitu: quia ipsa novitas rei insolitae, considerationem et attentionem
requirit; sicut dicitur de beata virgine Luc. 1, quod cogitabat qualis esset illa salutatio.
Articulus 2G
AG1
Ulterius. Videtur quod si creaturae exhibeatur, univoce dicatur cum ea quae exhibetur Deo. Materia enim non
diversificat speciem. Sed cultus exhibitus Deo et creaturae non differt, ut videtur, nisi materialiter. Ergo non
differt secundum speciem, et ita dicitur univoce.
AG2
Praeterea, beatitudo univoce dicitur, quamvis a quibusdam quaeratur ubi est, scilicet in Deo, a quibusdam ubi
non est, scilicet in divitiis. Igitur similiter latria dicetur univoce, sive exhibeatur cui est exhibenda, sive cui non
est exhibenda.
AG3
Praeterea, omnis cultus Deo debitus est latria.
Sed idolatria est cultus Deo debitus, idolo exhibitus. Ergo est latria; et sic idem quod prius.
SC1
Sed contra, idem univoce sumptum non potest esse virtus et vitium. Sed latria quae Deo exhibetur, est virtus;
quae autem creaturae, est vitium.
Ergo non dicitur univoce.
SC2
Praeterea, Deus non univoce dicitur de Deo vero et idolo. Sed uterque movetur ex divinitate ejus cui latriam
exhibet. Ergo videtur quod nec latria univoce dicatur.
CO
Ad septimam quaestionem dicendum, quod quandocumque aliquod nomen imponitur alicui actui vel accidenti
secundum quod determinatur ad aliquod unum, non potest dici de alio nisi improprie vel metaphorice: sicut
simitas imponitur curvitati nasi; unde non potest dici, quod crux sit simum, vel lignum quod est curvum, nisi
metaphorice. Similiter cum latria sit nomen impositum servituti divinae, non potest quaecumque alia servitus
alteri exhibita dici latria nisi improprie vel metaphorice; unde latria non dicitur univoce de cultu Dei veri et de
idolatria.
RA1
Ad primum ergo dicendum, quod materia quae includitur in ratione speciei, bene diversificat speciem, et impedit
univocationem, sicut patet in exemplo posito de curvitate nasi; et ita est in proposito.
937

