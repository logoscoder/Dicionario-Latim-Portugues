RA4
Ad quartum dicendum, quod pro peccato originali secundum rigorem justitiae non solum debetur naturae pro
poena carentia visionis divinae, sed etiam ipsius annihilatio; et ideo ex hoc ipso quod conservantur pueris non
baptizatis naturalia bona, citra condignum puniuntur. Unde threnor.
Cap. 3, 22: misericordiae Domini, quod non sumus consumpti.
RA5
Ad quintum dicendum, quod sicut potentia Dei habet ordinem ad ejus justitiam, ita etiam habet ordinem ad ejus
misericordiam; unde quamvis non repugnet potentiae secundum quod ordinatur ad justitiam, nihil de poena
dimittere; repugnat tamen potentiae secundum quod ordinatur ad misericordiam; et sic de potentia ad
misericordiam ordinata hoc Deus non potest.
RA6
Ad sextum dicendum, quod immisericordes non consequuntur misericordiam totaliter a poena liberantem,
consequuntur tamen misericordiam aliquid de poena relaxantem. Similiter etiam si potentes sint mali, non
possunt excusari per infirmitatem, quae quandoque excusat a toto, sicut per eam exigui, idest totaliter infirmi,
excusantur.
Articulus 2B
AG1
Ulterius. Videtur quod non in omni tempore Dei misericordia et veritas conjungantur. Quia opus creationis non
praesupponit aliquid. Sed opus quod est secundum justitiam, praesupponit debitum; opus autem quod est
secundum misericordiam, praesupponit miseriam. Ergo in opere creationis non conveniunt justitia et
misericordia.
AG2
Praeterea, convertere gentes et convertere Judaeos sunt diversa opera. Sed in conversione gentium videtur fuisse
sola misericordia; in salvatione autem Judaeorum justitia; per id quod dicitur Rom. 15, 8: dico Jesum Christum
ministrum fuisse circumcisionis ad confirmandas promissiones patrum; gentes autem super misericordia
honorare Deum.
Ergo nec in omni opere Domini est misericordia et veritas.
AG3
Praeterea, ibi non videtur esse justitia ubi unus pro peccato alterius punitur. Sed Deus quandoque punit unum pro
peccato alterius, sicut pro peccato cham maledictus est chanaan, Gen. 9; et pro peccato David percussus est
populus, 2 Reg., ult.. Ergo videtur quod non semper justitiam et misericordiam in opere servet.
AG4
Praeterea, ibi non videtur servari justitia ubi nullum meritum praecessit; cum justitia debitum respiciat. Sed in
impio qui justificatur, nullum meritum praecessit. Ergo non videtur justitia aliqua in impii justificatione.
AG5
Praeterea, justitia nunquam reddit aequalibus nisi aequalia. Sed Deus quandoque aequalibus inaequalia tribuit;
ante enim quam Jacob et esau nati essent, aut aliquid boni vel mali egissent, omnino aequales erant; et tamen uni
praeparavit gloriam, et alteri poenam, ut patet Rom. 9. Similiter cum Aaron et filii Israel peccassent aequaliter in
idoli adoratione, Aaron non est punitus, cum populus punitus fuerit, ut patet Exod. 21. Ergo videtur quod non in
omnibus justitiam servet.
AG6
Praeterea, hoc videtur esse injustum, ut meliori minus detur de bonis, et magis de malis. Sed bona temporalia
aliquando abundantius dantur a Deo malis quam bonis, et poenae quandoque magis inferuntur bonis quam malis.
Ergo videtur quod non in omni opere suo justitiam servet cum misericordia.
SC1
Sed contra, Augustinus dicit in Lib. De concordia evangelistarum: Deus, qui res humanas curat, juste et
misericorditer curat, ut nec praecludat misericordia justitiam, nec justitia misericordiam excludat. Ergo videtur
quod in omni opere Domini justitia et misericordia conveniant.
SC2
Praeterea, non magis differt in Deo justitia et misericordia, quam potentia, bonitas et sapientia.
Sed omne opus potentiae est opus sapientiae et bonitatis. Ergo videtur quod similiter omne opus justitiae sit
misericordiae, et e converso.
CO
Ad secundam quaestionem dicendum, quod operatio Dei est quasi medium inter Deum operantem et ipsum opus
operatum. Omne autem medium participat quodammodo cum utroque extremorum; et ideo in operatione Dei
oportet aliquid inveniri ex parte ipsius Dei operantis et ex parte operati, ad quod operatio terminatur. Ex parte
quidem operantis exigitur ut sit superabundantia in collatione bonorum et diminutione malorum, cum ipse Deus
sit excellentissimus operator, ut dictum est, et in hoc consistit divina misericordia; ex parte autem operati
requiritur receptio, quae fit secundum proportionem recipientis; et in hoc ratio justitiae consistit. Ideo oportet
2160

