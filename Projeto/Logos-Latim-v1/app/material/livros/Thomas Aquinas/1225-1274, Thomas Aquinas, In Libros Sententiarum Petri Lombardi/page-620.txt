SC1
Sed contra, conscientia peccatum aggravare dicitur.
Sed aggravatio peccati esse non potest nisi per hoc quod contradicitur actuali rationis considerationi.
Ergo videtur quod conscientia actualem rationis considerationem nominet.
SC2
Praeterea, ut dictum est, conscientia a quibusdam dictamen rationis dicitur. Sed dictamen actum quemdam
nominat, secundum quod ratio aliquid faciendum dijudicat. Ergo videtur quod conscientia actum nominet.
CO
Respondeo dicendum, quod conscientia multis modis accipitur. Quandoque enim dicitur conscientia ipsa res
conscita; et sic sumitur 1 Tim. 1, 5: caritas procedit de conscientia bona. Glossa: idest spes; quia ex meritis quae
conscientia tenet, motus spei insurgit. Quandoque vero dicitur habitus, quo quis disponitur ad consciendum; et
secundum hoc ipsa lex naturalis et habitus rationis consuevit dici conscientia. Quidam etiam dicunt, quod
conscientia quandoque potentiam nominat; sed hoc nimis extraneum est, et improprie dictum: quod patet, si
diligenter omnes potentiae animae inspiciantur.
Nullo autem horum modorum conscientia sumitur, secundum quod in usum loquentium venit, prout dicitur ligare
vel aggravare peccatum: nullus enim ligatur ad aliquid faciendum nisi per hoc quod considerat hoc esse
agendum; unde quamdam actualem considerationem rationis, per conscientiam, communiter loquentes intelligere
videntur: sed quae sit illa actualis rationis consideratio, videndum est.
Sciendum est igitur, quod, sicut in 6 ethic.
Philosophus dicit, ratio in eligendis et fugiendis, quibusdam syllogismis utitur. In syllogismo autem est triplex
consideratio, secundum tres propositiones, ex quarum duabus tertia concluditur.
Ita etiam contingit in proposito, dum ratio in operandis ex universalibus principiis circa particularia judicium
assumit. Et quia universalia principia juris ad synderesim pertinent, rationes autem magis appropriatae ad opus,
pertinent ad habitus, quibus ratio superior et inferior distinguuntur; synderesis in hoc syllogismo quasi majorem
ministrat, cujus consideratio est actus synderesis; sed minorem ministrat ratio superior vel inferior, et ejus
consideratio est ipsius actus; sed consideratio conclusionis elicitae, est consideratio conscientiae. Verbi gratia,
synderesis hanc proponit: omne malum est vitandum: ratio superior hanc assumit: adulterium est malum, quia
lege Dei prohibitum: sive ratio inferior assumeret illam, quia ei est malum, quia injustum, sive inhonestum:
conclusio autem, quae est, adulterium hoc esse vitandum, ad conscientiam pertinet, et indifferenter, sive sit de
praesenti vel de praeterito vel futuro: quia conscientia et factis remurmurat, et faciendis contradicit: et inde
dicitur conscientia, quasi cum alio scientia, quia scientia universalis ad actum particularem applicatur: vel etiam
quia per eam aliquis sibi conscius est eorum quae fecit, vel facere intendit: et propter hoc etiam dicitur sententia,
vel dictamen rationis: et propter hoc etiam contingit conscientiam errare, non propter synderesis errorem, sed
propter errorem rationis; sicut patet in haeretico, cui dictat conscientia quod prius permittat se comburi quam
juret: quia ratio superior perversa est in hoc quod credit, juramentum simpliciter esse prohibitum. Et secundum
hunc modum patet, qualiter differant synderesis, lex naturalis, et conscientia: quia lex naturalis nominat ipsa
universalia principia juris, synderesis vero nominat habitum eorum, seu potentiam cum habitu; conscientia vero
nominat applicationem quamdam legis naturalis ad aliquid faciendum per modum conclusionis cujusdam.
RA1
Ad primum ergo dicendum, quod spiritus quandoque sumitur pro spirituali quadam operatione, et pro spirituali
dono; et hoc modo sumitur hic spiritus, et non pro natura animae.
RA2
Ad secundum dicendum, quod judicium ad liberum arbitrium pertinet, ad conscientiam, et synderesim; sed
diversimode; quia ad liberum arbitrium pertinet judicium quasi participative, quia per se voluntatis non est
judicare; unde ipsum judicium electionis liberi arbitrii est: sed judicium per se vel est in universali, et sic pertinet
ad synderesim; vel est in particulari, tamen infra limites cognitionis persistens, et pertinet ad conscientiam; unde
tam conscientia quam electio, conclusio quaedam est particularis vel agendi vel fugiendi; sed conscientia
conclusio cognitiva tantum, electio conclusio affectiva: quia tales sunt conclusiones in operativis, ut in 6 ethic.
Dicitur.
RA3
Ad tertium dicendum, quod tota virtus conclusionis ex primis principiis trahitur; et inde est quod conscientia et
synderesis frequenter pro eodem accipiuntur, et judicium utrique attribuitur, et praecipue judicium universale,
quod per delectationem peccati non corrumpitur, sed magis judicium in particularibus: et ideo non dixit
synderesim praecipitari, sed conscientiam.
RA4
Ad quartum dicendum, quod conscientia et actum et habitum nominare potest: est enim scire in habitu et scire in
actu; unde et conscientia diversimode accipi potest, ut dictum est.
RA5
Ad quintum dicendum, quod conscientia, secundum quod accipitur pro habitu, potest dici lex naturalis, quia ex
habitu illo praecipue actus conscientiae elicitur.
620

