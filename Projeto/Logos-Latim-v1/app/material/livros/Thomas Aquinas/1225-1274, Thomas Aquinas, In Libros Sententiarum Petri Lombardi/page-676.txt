originem trahitur non potest esse in potestate ejus qui illud originaliter trahit. Ergo impossibile est quod aliquid
per originem tractum rationem culpae habeat.
AG2
Praeterea, secundum Augustinum omne peccatum est voluntarium, adeo quod si non est voluntarium, non est
peccatum. Sed illud quod per originem trahitur, non potest esse voluntarium: quia actus voluntatis originem
volentis non praecedit.
Ergo impossibile est aliquid per originem tractum, esse peccatum vel culpam.
AG3
Praeterea, nullum accidens potest traduci, nisi subjectum suum traducatur. Sed subjectum culpae est anima
rationalis, quae cum non sit ex traduce, ut supra probatum est, videtur quod nec aliquid per originem tractum
rationem culpae habere possit.
AG4
Si dicatur, quod traducitur peccatum per traductionem seminis; contra. Nihil dat alteri vel efficit in altero quod
ipsum non habet. Sed semen non potest esse subjectum infectionis culpae. Ergo nec ex eo culpa in animam
devenire potest.
AG5
Praeterea, nobilius non patitur a minus nobili.
Sed anima est nobilior corpore. Ergo corpus non potest agere in animam, inficiendo ipsam.
AG6
Praeterea, injustum est ut culpa patris in filium redundet, et quod filius pro patre puniatur.
Sed si ex hoc quod Adam peccavit, in omnes culpa redundaret originaliter, sequeretur filium pro transgressione
patris puniri. Ergo hoc divinae justitiae non competit.
SC1
Sed contra, ad Ephes. 2, 3, dicit apostolus: eramus natura filii irae. Sed nullus est filius irae nisi per hoc quod
culpam habet. Ergo homo ex ipsa nativitate culpam contrahit.
SC2
Praeterea, sicut dicit Anselmus, homo si perstitisset, justitiam originalem in qua creatus est, in filios profudisset.
Sed sicut se habet justus ad justos, ita et peccator ad peccatores. Ergo etiam quia peccavit, culpam suam in alios
generando transfudit.
CO
Respondeo dicendum, quod circa hanc materiam duplex error tangitur in littera. Unus est eorum qui simpliciter
peccatum originale negabant, sicut error Juliani et Pelagii: et hic error veritati fidei non consonat: quia
sacramentorum necessitatem et redemptionis tollit, quae contra servitutem peccati, in qua nascimur, ordinata
sunt.
Alius est error eorum qui peccatum originale nomine concedentes, secundum rem negabant, dicentes, in puero
nato nullam culpam esse, sed solum obligationem ad poenam; et hoc manifeste justitiae divinae repugnat, ut
scilicet aliquis obligetur ad poenam qui culpam non habet, cum poena juste non nisi culpae debeatur. Et ideo his
evitatis, simpliciter concedendum est, etiam culpam per originem trahi ex parentibus vitiatis in pueris natis: quod
qualiter sit, investigandum est.
Sciendum est igitur, quod haec tria, defectus, malum, et culpa, ex superadditione se habent. Defectus enim
simplicem negationem alicujus boni importat. Sed malum nomen privationis est; unde carentia alicujus, etiam si
non sit natum haberi, defectus potest dici; sed non potest dici malum, nisi sit defectus ejus boni quod natum est
haberi; unde carentia vitae in lapide potest dici defectus, sed non malum: homini vero mors est et defectus et
malum. Culpa autem super hoc addit rationem voluntarii: ex hoc enim aliquis culpatur quod deficit in eo quod
per suam voluntatem habere potuit. Unde oportet quod secundum hoc quod aliquid rationem culpae habet,
secundum hoc ratio voluntarii in ipso reperiatur. Sicut autem est quoddam bonum quod respicit naturam, et
quoddam quod respicit personam; ita etiam est quaedam culpa naturae et quaedam personae. Unde ad culpam
personae, requiritur voluntas personae sicut patet in culpa actuali, quae per actum personae committitur; ad
culpam vero naturae non requiritur nisi voluntas in natura illa. Sic ergo dicendum est, quod defectus illius
originalis justitiae quae homini in sua creatione collata est, ex voluntate hominis accidit: et sicut illud naturae
donum fuit et fuisset in totam naturam propagatum, homine in justitia persistente; ita etiam et privatio illius boni
in totam naturam perducitur, quasi privatio et vitium naturae; ad idem enim genus privatio et habitus referuntur;
et in quolibet homine rationem culpae habet ex hoc quod per voluntatem principii naturae, idest primi hominis,
inductus est talis defectus.
RA1
Ad primum ergo dicendum, quod peccatum originale, cum non sit vitium personae ut persona est, sed quasi per
accidens, inquantum persona habet talem naturam; ideo non oportet quod sit in potestate hujusmodi personae,
hunc defectum habere vel non habere; sed sufficit quod sit in potestate alicujus qui est natura illa: quia ex hoc
quod habens aliquam naturam peccavit, natura infecta est; et per consequens inficitur in omnibus illis qui ab illo

676

