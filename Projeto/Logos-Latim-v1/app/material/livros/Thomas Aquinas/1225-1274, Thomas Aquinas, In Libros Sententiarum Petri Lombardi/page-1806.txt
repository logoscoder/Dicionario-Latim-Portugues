convertitur. Sed neque prima communicatio, neque secunda, indulgentia dicitur, sed solum tertia, propter duo.
Primo, quia per illas communicationes quamvis homo solvatur a reatu poenae quantum ad Deum, tamen non
solvitur a debito faciendi satisfactionem injunctam, ad quam obligatus est ex praecepto ecclesiae; sed per tertiam
communicationem homo etiam ab hoc debito absolvitur. Secundo, quia in una persona vel in una congregatione
non est indeficientia meritorum, ut sibi in omnibus aliis valere possit; unde iste non absolvitur a poena debita pro
toto; nisi tantum determinate pro eo fiat quantum debebatur.
Sed in ecclesia tota est indeficientia meritorum praecipue propter meritum Christi; et ideo solus ille qui
praeficitur ecclesiae, potest indulgentiam elargiri. Sed cum ecclesia sit congregatio fidelium; congregatio autem
hominum sit duplex; scilicet oeconomica, ut illi qui sunt de una familia; et politica, sicut illi qui sunt de uno
populo; ecclesia similatur congregationi politicae, quia ipse populus ecclesia dicitur; sed conventus diversi vel
parochiae in una diocesi similantur congregationi in diversis familiis vel in diversis officiis; et ideo solus
episcopus proprie praelatus ecclesiae dicitur; et ideo ipse solus quasi sponsus anulum ecclesiae recipit; et ideo
solus ipse habet plenam potestatem in dispensatione sacramentorum, et jurisdictionem in foro causarum quasi
persona publica; alii autem secundum quod ab eo eis committitur. Sed sacerdotes qui plebibus praeficiuntur, non
sunt simpliciter praelati, sed quasi coadjutores; unde in consecratione sacerdotum episcopus dicit: quanto
fragiliores sumus, tanto magis his auxiliis indigemus; et propter hoc etiam non omnia sacramenta dispensant.
Unde sacerdotes parochiales, vel abbates, aut alii hujusmodi praelati non possunt hujusmodi indulgentias dare.
RA
Et per hoc patet solutio ad objecta.
Articulus 4B
AG1
Ulterius. Videtur quod diaconus non possit indulgentias concedere, vel alius, nisi sacerdos. Quia remissio
peccatorum est effectus clavium. Sed non habet claves nisi solus sacerdos. Ergo ipse solus potest indulgentias
dare.
AG2
Praeterea, plenior remissio poenae est in indulgentiis quam in foro poenitentiali. Sed hoc non potest nisi
sacerdos. Ergo nec illud.
SC1
Sed contra, eidem confertur dispensatio thesauri ecclesiae cui committitur regimen ecclesiae. Sed hoc
committitur quandoque non sacerdoti. Ergo potest indulgentias dare; nam ex dispensatione thesauri ecclesiae
efficaciam habent.
CO
Ad secundam quaestionem dicendum, quod potestas concedendi indulgentias sequitur jurisdictionem, ut supra
dictum fuit: et quia diaconi et alii non sacerdotes possunt habere jurisdictionem vel commissam, sicut legati, vel
ordinariam, sicut electi, ideo possunt indulgentias concedere etiam non sacerdotes; quamvis non possint
absolvere in foro poenitentiali, quod est ordinis.
RA
Et per hoc patet solutio ad objecta. Indulgentias enim concedere pertinet ad clavem jurisdictionis, non ad clavem
ordinis.
Articulus 4C
AG1
Ulterius. Videtur quod etiam episcopus non possit elargiri indulgentiam. Quia thesaurus ecclesiae communis est
toti ecclesiae. Sed id quod est commune toti ecclesiae, non potest dispensari nisi per illum qui toti ecclesiae
praeest. Ergo solus Papa potest indulgentias concedere.
AG2
Praeterea, nullus potest remittere poenas a jure determinatas, nisi ille qui habet potestatem jus condendi. Sed
poenae satisfactoriae sunt pro peccatis determinatae in jure. Ergo remittere hujusmodi poenas potest solus Papa,
qui est conditor juris.
SC1
Sed contra est consuetudo ecclesiae, secundum quam episcopi dant indulgentiam.
CO
Ad tertiam quaestionem dicendum, quod Papa habet plenitudinem pontificalis potestatis, quasi rex in regno; sed
episcopi assumuntur in partem solicitudinis, quasi judices singulis civitatibus praepositi: propter quod etiam
solos eos in suis litteris fratres vocat, reliquos autem omnes vocat filios. Et ideo potestas faciendi indulgentias
plene residet in Papa, quia potest facere quod vult, causa tamen existente legitima; sed in episcopis est taxata
secundum ordinationem Papae; et ideo possunt dare secundum quod eis taxatum est, et non amplius.
RA

1806

