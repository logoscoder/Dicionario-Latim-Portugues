AG5
Praeterea, nullus tenetur ei obedire quem licite, immo laudabiliter potest interficere. Sed tullius in libro de
officiis salvat eos qui Julium caesarem interfecerunt, quamvis amicum et familiarem, qui quasi tyrannus jura
imperii usurpaverat. Ergo talibus nullus tenetur obedire.
SC1
Sed contra, 1 Petri 11, 18: servi subditi estote dominis vestris.
SC2
Praeterea, Rom. 13, 2: qui potestati resistit, Dei ordinationi resistit. Sed non est licitum Dei ordinationi resistere.
Ergo nec saeculari potestati resistere licet.
CO
Respondeo dicendum, quod sicut dictum est, obedientia respicit in praecepto quod servat, debitum observandi.
Hoc autem debitum causatur ex ordine praelationis, quae virtutem coactivam habet, non tantum temporaliter sed
etiam spiritualiter propter conscientiam, ut apostolus dicit Roman. 13, secundum quod ordo praelationis a Deo
descendit, ut apostolus, ibidem, innuit. Et ideo secundum hoc quod a Deo est, obedire talibus christianus tenetur,
non autem secundum quod a Deo praelatio non est. Dictum est autem, quod praelatio potest a Deo non esse
dupliciter: vel quantum ad modum acquirendi praelationem, vel quantum ad usum praelationis. Quantum ad
primum contingit dupliciter: aut propter defectum personae, quia indignus est; aut propter defectum in ipso modo
acquirendi, quia scilicet per violentiam vel per simoniam, vel aliquo illicito modo acquirit. Ex primo defectu non
impeditur quin jus praelationis ei acquiratur; et quoniam praelatio secundum suam formam semper a Deo est
(quod debitum obedientiae causat); ideo talibus praelatis, quamvis indignis, obedire tenentur subditi. Sed
secundus defectus impedit jus praelationis: qui enim per violentiam dominium surripit non efficitur vere
praelatus vel Dominus; et ideo cum facultas adest, potest aliquis tale dominium repellere: nisi forte postmodum
Dominus verus effectus sit vel per consensum subditorum, vel per auctoritatem superioris. Abusus autem
praelationis potest esse dupliciter: vel ex eo quod est praeceptum a praelato, contrarium ejus ad quod praelatio
ordinata est, ut si praecipiat actum peccati contrarium virtuti ad quam inducendam et conservandam praelatio
ordinatur; et tunc aliquis praelato non solum non tenetur obedire, sed etiam tenetur non obedire, sicut et sancti
martyres mortem passi sunt, ne impiis jussis tyrannorum obedirent: vel quia cogunt ad hoc ad quod ordo
praelationis non se extendit; ut si Dominus exigat tributa quae servus non tenetur dare, vel aliquid hujusmodi; et
tunc subditus non tenetur obedire, nec etiam tenetur non obedire.
RA1
Ad primum ergo dicendum, quod illa praelatio quae ad utilitatem subditorum ordinatur, libertatem subditorum
non tollit; et ideo non est inconveniens quod tali praelationi subjaceant qui per spiritum sanctum filii Dei effecti
sunt. Vel dicendum, quod Christus loquitur de se et suis discipulis, qui nec servilis conditionis erant, nec res
temporales habebant, quibus suis dominis obligarentur ad tributa solvenda; et ideo non sequitur quod omnis
christianus hujusmodi libertatis sit particeps, sed solum illi qui sequuntur apostolicam vitam, nihil in hoc mundo
possidentes, et a conditione servili immunes.
RA2
Ad secundum dicendum, quod baptismus non delet statim omnes poenalitates ex peccato primi parentis
consequentes, sicut necessitatem moriendi et caecitatem, vel aliquid hujusmodi; sed regenerat in spem vivam
illius vitae in qua omnia ista tollentur; et sic non oportet ut aliquis statim baptizatus a servili conditione liberetur,
quamvis illa sit poena peccati.
RA3
Ad tertium dicendum, quod majus vinculum non absolvit a minori, nisi quando non compatitur se cum illo; sicut
umbra et veritas simul esse non possunt: propter quod veniente veritate evangelii, umbra veteris legis cessavit.
Sed vinculum quo in baptismo quis ligatur, compatitur vinculum servitutis; et ideo non absolvit ab illo.
RA4
Ad quartum dicendum, quod qui per violentiam praelationem accipiunt, non sunt veri praelati; unde nec eis
obedire tenentur subditi nisi sicut dictum est.
RA5
Ad quintum dicendum, quod tullius loquitur in casu illo quando aliquis dominium sibi per violentiam surripit,
nolentibus subditis, vel etiam ad consensum coactis, et quando non est recursus ad superiorem, per quem
judicium de invasore possit fieri: tunc enim qui ad liberationem patriae tyrannum occidit, laudatur, et praemium
accipit.
|a3 Articulus 3: Utrum religiosi professi teneantur obedire praelatis suis in omnibus.
AG1
Ad tertium sic proceditur. Videtur quod obedientiam professi simpliciter teneantur obedire praelatis suis. Colos.
3, 20: filii obedite parentibus per omnia. Sed magis tenetur obedire quis patri spirituali quam carnali. Ergo
spirituales filii, praecipue obedientiam professi, patribus spiritualibus in omnibus obedire tenentur.
AG2
813

