Et ideo alii dicunt, quod ex sacramentis duo consequuntur in anima. Unum quod est sacramentum et res, sicut
character, vel aliquis ornatus animae in sacramentis in quibus non imprimitur character, aliud quod est res
tantum, sicut gratia.
Respectu ergo primi effectus sunt sacramenta causae aliquo modo efficientes; sed respectu secundi sunt causae
disponentes tali dispositione quae est necessitas, nisi sit impedimentum ex parte recipientis; et hoc videtur magis
theologis et dictis sanctorum conveniens.
Ad cujus evidentiam sciendum est, quod causa efficiens dupliciter potest dividi. Uno modo ex parte effectus;
scilicet in disponentem, quae causat dispositionem ad formam ultimam; et perficientem, quae inducit ultimam
perfectionem. Alio modo ex parte ipsius causae in agens principale, et instrumentale.
Agens enim principale est primum movens, agens autem instrumentale est movens motum.
Instrumento autem competit duplex actio: una quam habet ex propria natura, alia quam habet prout est motum a
primo agente; sicut calor ignis, qui est instrumentum virtutis nutritivae, ut dicitur in 2 de anima, ex natura
propria habet dissolvere, et consumere, et hujusmodi effectus: sed inquantum est instrumentum animae
vegetabilis, generat carnem. Sed sciendum, quod actio instrumenti quandoque pertingit ad ultimam
perfectionem, quam principale agens inducit aliquando autem non; semper tamen pertingit ad aliquid ultra id
quod competit sibi secundum suam naturam, sive illud sit ultima forma, sive dispositio, alias non ageret ut
instrumentum: sic qualitates activae et passivae elementorum pertingunt instrumentaliter ad formas materiales
educendas de materia, non autem ad productionem animae humanae, quae est ab extrinseco.
Dicendum est ergo, quod principale agens respectu justificationis Deus est, nec indiget ad hoc aliquibus
instrumentis ex parte sua; sed propter congruitatem ex parte hominis justificandi, ut supra dictum est, utitur
sacramentis quasi quibusdam instrumentis justificationis. Hujusmodi autem materialibus instrumentis competit
aliqua actio ex natura propria, sicut aquae abluere, et oleo facere nitidum corpus; sed ulterius, inquantum sunt
instrumenta divinae misericordiae justificantis, pertingunt instrumentaliter ad aliquem effectum in ipsa anima,
quod primo correspondet sacramentis, sicut est character, vel aliquid hujusmodi. Ad ultimum autem effectum,
quod est gratia, non pertingunt etiam instrumentaliter, nisi dispositive, inquantum hoc ad quod instrumentaliter
effective pertingunt, est dispositio, quae est necessitas, quantum in se est, ad gratiae susceptionem. Et quia omne
instrumentum agendo actionem naturalem, quae competit sibi inquantum est res quaedam, pertingit ad effectum
qui competit sibi inquantum est instrumentum, sicut dolabrum dividendo suo acumine pertingit instrumentaliter
ad formam scanni: ideo etiam materiale elementum exercendo actionem naturalem, secundum quam est signum
interioris effectus, pertingit ad interiorem effectum instrumentaliter.
Et hoc est quod Augustinus dicit, quod aqua baptismi corpus tangit, et cor abluit; et ideo dicitur, quod
sacramenta efficiunt quod figurant.
Et hunc modum justificandi videtur Magister tangere in littera: dicit enim, quod homo non quaerit salutem in
sacramentis quasi ab eis, sed per illa a Deo. Haec enim praepositio a denotat principale agens: sed haec
praepositio per denotat causam instrumentalem.
RA1
Ad primum ergo dicendum, quod bernardus, ut ex praecedentibus ibidem patet, non intendit ostendere
similitudinem sacramentorum ad illa, nisi quantum ad significationem: quia anulus est signum et baculus, et
similiter sacramenta; sed sacramenta ulterius sunt causae.
RA2
Ad secundum dicendum, quod reducuntur ad genus efficientis causae, non principalis, sed instrumentalis.
Deus autem solus est causa gratiae quasi principale agens, sed sacramenta quasi instrumentaliter et dispositive, ut
dictum est, agentia sunt.
RA3
Ad tertium dicendum, quod agens non semper est nobilius patiente simpliciter loquendo, sed inquantum est
agens. Agit enim ignis vel ferrum in corpus humanum, quod est simpliciter nobilius, quo tamen ignis est nobilior
inquantum est actu calidus, et secundum hoc agit in corpus humanum; et sic non oportet quod res illae materiales
quae sunt in sacramentis, sint simpliciter anima nobiliores, sed secundum quid, scilicet inquantum sunt
instrumenta divinae misericordiae operantis ad justificationem.
Nec iterum oportet quod instrumentaliter agens sit simpliciter nobilius effectu; quia effectus non proportionatur
instrumento, sed principali agenti, qui quandoque per vilia instrumenta nobiliores effectus inducit, sicut medicus
perducit ad sanitatem per clysterem.
RA4
Ad quartum dicendum, quod causa univoca vel non univoca, proprie loquendo et simpliciter sunt divisiones
illius causae cujus est similitudinem habere cum effectu; haec autem est principalis agentis et non instrumentalis,
ut dicit Alexander, secundum quod narrat Commentator.
Et ideo proprie loquendo, neque instrumentum est causa univoca neque aequivoca.
Posset tamen reduci ad utrumlibet, secundum quod principale agens, in cujus virtute instrumentum agit, est causa
univoca, vel non univoca.
RA5
1356

