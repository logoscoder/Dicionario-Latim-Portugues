supposito quod informatur paternitate; quamvis ipsa essentia paternitate non informetur. Sed hoc non potest
stare: quia hoc quod dicit, duo supposita esse eamdem personam, non potest intelligi nisi duobus modis. Primo,
quod ex duobus suppositis constituatur una persona; et sic neutrum illorum suppositorum esset illa persona: quia
quod constituitur ex aliquibus, non praedicatur de illis, ut dictum est dist. 6, quaest. 1, art. 1: unde expositiva
istius, Deus est homo, scilicet, ille qui est Deus est homo, erit falsa quantum ad utramque partem: quia neque
Deus esset illa persona, nec illa persona esset Deus. Sed hoc non est intellectus ejus, quia non ponit personam
compositam sed simplicem.
Alio modo potest intelligi ut suppositum divinae naturae sit illa persona simplex secundum rem, et illa persona
simplex sit illud suppositum humanae naturae, quod ei advenit per assumptionem. Sed hoc est omnino
impossibile, cum implicet contradictionem, scilicet quod illud quod advenit, sit distinctum in sua singularitate, et
sit idem illi existenti cui advenit: idem enim est quod est secundum substantiam unum; unum autem est in se
indivisum, et ab aliis divisum: unde suppositum humanae naturae, quod advenit divinae personae, esset
distinctum a divina persona, inquantum est singulare, per se; et esset non distinctum, inquantum est idem ei:
unde persona illa invenitur habere identitatem cum uno suppositorum, scilicet cum supposito divinae naturae,
non autem cum supposito humanae naturae: et propter hoc expositiva hujus locutionis, Deus est homo, scilicet,
ille qui est Deus, est homo, est falsa quantum ad alteram partem: quia ista persona non est homo, quamvis Deus
sit illa persona; unde non potest eam verificare. Et ideo sola opinio secunda vera est, quae verificat eam: potest
enim ponere, quod cum dicitur, Deus est homo, est praedicatio per informationem essentialem, quia ly Deus
supponit suppositum personae filii; et hoc idem est suppositum humanae naturae per illam naturam informatum,
secundum modum intelligendi, inquantum subsistit in ea. Unde sicut haec est vera et propria, Petrus est homo;
ita et ista, Deus est homo. Est tamen in hoc differentia: quia in ista, Petrus est homo, homo praedicatur inesse
subjecto ratione suppositi, et ratione formae importatae per subjectum; sed in hac, Deus est homo, praedicatum
non inest subjecto ratione formae significatae per subjectum: non enim convenit ei ratione divinitatis, sed ratione
suppositi. Hoc autem sufficit ad hoc quod sit vera: quia propositio non verificatur ratione formae significatae in
supposito, sed ratione suppositi, sicut patet infra in respons. Ad quintum.
RA1
Ad primum ergo dicendum, quod sicut anima et corpus non praedicantur de se invicem; sic nec divina natura et
humana. Sed Deus et homo non tantum naturam, sed etiam suppositum naturae designant: et ideo possunt
praedicari de se invicem; sicut ex illa parte habens animam et habens corpus praedicantur de se invicem.
RA2
Ad secundum dicendum, quod secundum hoc quod personae divinae sunt unum, praedicantur de se invicem:
dicitur enim, quod natura patris est natura filii. Sed quia non sunt unum in persona, ideo nomina personalia de se
invicem non praedicantur.
Et similiter hic, quia naturae sunt diversae et persona eadem, nomina quae significant vel supponunt personas,
praedicantur de se invicem, non autem nomina quae significant naturas tantum.
RA3
Ad tertium dicendum, quod homo univoce praedicatur de Deo et aliis hominibus. Quod autem dicitur, quod nihil
dicitur univoce de Deo et creaturis, intelligendum est de illis quae praedicantur de ipso inquantum est Deus.
RA4
Ad quartum dicendum, quod cum dicitur, Deus est homo, ly homo quantum ad formam significatam est
absolutum, sed quantum ad suppositum habet relationem implicitam: supponit enim pro persona filii Dei.
RA5
Ad quintum dicendum, quod cum dicitur, Deus est homo, Deus supponit personam filii, et significat divinitatem.
Propositio autem non verificatur ratione significati, sed ratione suppositi: et cum hoc suppositum sit subsistens in
humana natura, hoc nomen homo per se praedicatur de ipsa: unde secundum quod vera est, est per se praedicatio,
sicut ista, Petrus est homo. Unde non sequitur quod possit praedicari de omnibus quibus inest forma significata
per hoc nomen Deus; quia non est per se ex parte formae significatae; sed ex parte suppositi.
Et hoc est singulare in ista materia: quia nunquam alibi invenitur quod sit suppositum unum essentialiter in
duabus naturis subsistens: et ideo non potest dici quod sit per accidens, sicut hoc album est homo; id enim quod
est per se suppositum hominis non est pars significationis hujus nominis album: album enim solam qualitatem
significat, cum nomen significet unum: ex albedine autem et subjecto non fit unum simpliciter: unde hoc nomen
album copulat suum subjectum quasi extrinsecum. Deus autem importat suppositum divinae naturae, quod etiam
idem est humanae, non quasi extrinsecum, sed sicut clausum in significatione hujus nominis homo; et ideo haec
non est per accidens, Deus est homo; sed habet aliquid simile cum illis quae sunt per accidens, inquantum
praedicatum non inest subjecto ratione formae importatae per subjectum.
RA6
Ad sextum dicendum, quod est praedicatio per essentiam, non quod divinitas sit humanitas, sed quia suppositum
divinae naturae essentialiter est suppositum humanae naturae: et hoc significat locutio.
RA7

915

