Praeterea, ut in 1 cael. Et mun. Philosophus dicit, idem est locus naturalis totius corporis et partis ejus. Sed locus
corporis caelestis est supra elementa. Ergo nihil de natura illius corporis potest hic esse nisi sicut in loco
innaturali, et per motum violentum. Illius autem corporis non potest esse violentus motus, cum motus ejus
circularis contrarium non habeat, ut in 1 cael. Et mund., probatur; cum tamen oporteat motum violentum naturali
contrarium esse. Ergo nihil de natura corporis caelestis ad compositionem hominis venit.
CO
Respondeo dicendum, quod aliquid venire in compositionem alicujus contingit dupliciter.
Aut per essentiam suam per modum principii materialis vel formalis; et sic nullo modo aliquid de natura corporis
caelestis venit in compositionem humani corporis. Quia quod plura corpora veniant ad constitutionem unius, hoc
non potest esse nisi tribus modis: vel per simplicem aggregationem, sicut ex lapidibus fit acervus: vel per
compositionem, quae est cum ordine partium determinato et ligamento sicut ex lignis et lapidibus fit domus: vel
per mixtionem, sicut ex elementis efficitur mixtum. Nullo autem istorum modorum potest aliqua pars de natura
caelestis corporis in compositionem humani corporis venire: quia in primis duobus modis oportet unamquamque
partium esse distinctam secundum situm ab alia; non autem videmus hoc in compositione humani corporis, quod
sit ibi aliquid de natura corporis caelestis, ab aliis, scilicet elementis, secundum situm distinctum: in tertio autem
modo oportet adesse alterationem componentium, quia mixtio est miscibilium alteratorum unio, ut in 1 de gener.
Dicitur; natura autem caelestis inalterabilis est. Alio autem modo venit aliquid in compositionem alicujus per
effectum virtutis suae; et hoc modo natura corporis caelestis venit in compositionem corporis humani, et omnium
mixtorum corporum: quia nihil consequitur formam substantialem nisi per virtutem caelestem, eo quod corpus
caeli est primum alterans, cujus virtute omnes alterationes regulantur, et ad fines proprios perducuntur.
Quidam tamen dicunt, aliquid de natura corporis caelestis venire in compositionem humani corporis essentialiter,
quasi concilians elementa; et hoc dicunt esse lucem, quam ponunt corpus esse.
Sed haec positio falso fundamento innititur, dum ponit lucem esse corpus, ut supra dictum est, quo remoto
veritatem haberet quodammodo: quia, ut supra dictum est, virtutes corporum caelestium participantur ab
inferioribus corporibus mediante luce.
Nec tamen adhuc esset de compositione humani corporis corpus caelestis naturae: quia illa lux non est forma
substantialis corporis humani, sed aliquo modo est causa ejus; et de hoc supra dictum est, distinct. 13.
RA1
Ad primum ergo dicendum, quod anima quae movet corpus humanum, non est ejusdem speciei cum natura quae
movet corpus caeleste, quamvis sit simillima sibi inter omnes formas naturales.
Unde non oportet quod aliquid de caelesti corpore sit essentialiter pars humani corporis, sed quod humanum
corpus maxime caelo similetur: quod contingit in hoc quod est temperatissimae complexionis, et maxime
recedens a contrarietate, dum ad medium pervenit, quod neutrum est contrariorum.
RA2
Ad secundum dicendum, quod ad illam elementorum conciliationem sufficit effectus virtutis caelestis; unde non
oportet corpus caeleste compositionem humani corporis essentialiter ingredi.
RA3
Ad tertium dicendum, quod non oportet omne quod est lucidum, pertinere ad naturam quintae essentiae, nisi per
similitudinem et convenientiam quamdam. Unde quanto corpus fuerit nobilius, tanto magis participat
proprietates ejus; unde in igne est plus de luce quam in aere, et sic deinceps.
Non ergo intendit Avicenna dicere spiritus esse de natura quintae essentiae, cum post ipse dicat ex quibusdam
cibis vel potibus subtiliores et clariores spiritus generari.
RA4
Ad quartum dicendum, quod in semine non est calor caelestis corporis, qui sit in corpore caelesti sicut in
subjecto: sic enim sequeretur corpus caeleste in semine esse, sed quod virtus corporis caelestis operatur in
semine, sicut virtus motoris primi relinquitur in instrumento.
RA5
Ad quintum dicendum, quod non omnia veniunt in compositionem humani corporis per essentiam, sed per
similitudinem et convenientiam quamdam, ut dicit Gregorius, quod homo intelligit cum Angelis, vivit cum
arboribus et sic de aliis.
|a2 Articulus 2: Utrum Paradisus in quo fuit Adam possit esse locus corporalis.
AG1
Ad secundum sic proceditur. Videtur quod Paradisus de quo fit hic mentio, locus corporalis esse non possit.
Homo enim ab aliis animalibus in re corporali non distinguitur, cum quibus vitam et sensum communicat, sed in
re spirituali, scilicet intellectu. Cum ergo ab aliis animalibus in Paradiso dicatur distingui, quia alia animalia ibi
posita non fuerunt, videtur quod Paradisus sit locus tantum spiritualis.
AG2
Praeterea, nullus locus terrenus est usque ad lunarem globum pertingens, cum circa lunam sit ignis maxime
activus, et extranei corporis consumptivus.
555

