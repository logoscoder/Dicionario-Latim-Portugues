AG1
Ulterius. Videtur quod ignis ille alia elementa consumet. Quia, ut dicit Glossa bedae, 2 Petri ult., elementa
quatuor quibus mundus consistit, ille maximus ignis absumet: nec cuncta intantum consumentur, ut non sint; sed
duo ex toto consumet, duo vero in meliorem restituet faciem. Ergo videtur quod ad minus duo elementa per
ignem illum destruenda sint totaliter.
AG2
Praeterea, Apoc. 21, 1, dicitur: primum caelum et prima terra abiit; et jam mare non est.
Sed per caelum aer intelligitur, ut Augustinus dicit: mare autem est aquarum congregatio. Videtur ergo quod illa
tria elementa totaliter destruentur.
AG3
Praeterea, ignis non purgat nisi secundum hoc quod alia efficiuntur materia ejus. Si ergo ignis purgat alia
elementa, oportet quod ejus materia efficiantur. Ergo oportet quod in naturam ignis transeant; et sic a natura sua
corrumpentur.
AG4
Praeterea, forma ignis est nobilissima forma ad quam perduci possit elementaris materia. Sed per illam
purgationem omnia in statum nobilissimum mutabuntur. Ergo alia elementa in ignem totaliter convertentur.
SC1
Sed contra est quod dicitur 1 corinth. 7 super illud: praeterit figura hujus mundi: pulchritudo, non substantia
hujus mundi praeterit.
Sed ipsa substantia elementorum pertinet ad mundi perfectionem. Ergo elementa non consumentur secundum
suam substantiam.
SC2
Praeterea, illa finalis purgatio, quae fiet per ignem, respondebit primae purgationi, quae facta est per aquam. Sed
illa non corrupit elementorum substantiam. Ergo nec illa quae fiet per ignem, corrumpet.
CO
Ad secundam quaestionem dicendum, quod circa hanc quaestionem multiplex est opinio.
Quidam enim dicunt, quod omnia elementa manebunt quantum ad materiam: omnia autem mutabuntur quantum
ad imperfectionem; sed duo eorum retinebunt propriam formam substantialem, scilicet aer et terra; in duobus
vero, scilicet igne et aqua, non remanebit forma substantialis eorum, sed mutabuntur ad formam caeli: et sic tria
elementa, scilicet ignis, aer et aqua, caelum dicentur, quamvis aer retineat eamdem formam substantialem quam
nunc habet, quia nunc etiam caelum dicitur. Unde et Apoc. 21, 1, non fit mentio nisi de caelo et terra: vidi,
inquit, caelum novum et terram novam. Sed haec opinio est omnino absurda: repugnat enim et philosophiae,
secundum quam poni non potest quod corpora inferiora sint in potentia ad formam caeli, cum nec materiam
habeant communem, nec contrarietatem ad invicem; et etiam theologiae, quia secundum hanc positionem non
salvabitur perfectio universi cum integritate suarum partium, duobus elementis sublatis.
Unde per hoc quod dicit caelum, intelligitur quintum corpus; omnia vero elementa intelliguntur per terram, sicut
in Psalmo 148, 7, dicitur: laudate Dominum de terra; et sequitur: ignis, grando, nix, glacies etc..
Et ideo alii dicunt, quod omnia elementa manebunt secundum substantiam, sed qualitates activae et passivae ab
eis removebuntur; sicut etiam ponunt quod in corpore mixto elementa salvabuntur secundum formas suas
substantiales sine hoc quod proprias qualitates habeant, cum sint ad medium reductae, et medium neutrum
extremorum est. Et huic etiam videtur consonare quod Augustinus dicit, 20 de Civit. Dei: illa conflagratione
mundana elementorum corruptibilium qualitates quae corporibus nostris congruebant, ardendo penitus interibunt,
atque ipsa substantia eas qualitates habebit quae corporibus immortalibus mirabili mutatione conveniant. Sed
istud non videtur probabile, cum qualitates propriae elementorum sint effectus formarum substantialium, quod
formis substantialibus manentibus qualitates praedictae possint mutari, nisi per actionem violentam ad tempus:
sicut in aqua calefacta videmus quod ex VI suae speciei frigiditatem recuperat, quam per actionem ignis amisit,
dummodo species aquae maneat.
Et praeterea etiam ipsae qualitates elementares sunt de perfectione secunda elementorum, sicut propriae
passiones eorum. Nec est probabile quod in illa finali consummatione aliquid naturalis perfectionis ab elementis
tollatur.
Et ideo videtur dicendum, quod manebunt elementa quantum ad substantiam et qualitates eorum proprias; sed
purgabuntur, ut supra dictum est, ab infectione quam ex peccatis hominum contraxerunt, et ab impuritate quae
per actionem et passionem mutuam in eis accidit: quia jam cessante motu primi mobilis, in inferioribus elementis
mutua actio et passio esse non poterit; et hoc Augustinus appellat qualitates corruptibilium elementorum, scilicet
innaturales eorum dispositiones, secundum quas corruptioni appropinquant.
RA1
Ad primum ergo dicendum, quod ignis ille dicitur quatuor elementa absumere, inquantum ea aliquo modo
purgabit. Quod autem sequitur: duo ex toto consumet, non est intelligendum quod duo elementa secundum
substantiam destruantur; sed quia duo magis removebuntur a proprietate quam nunc habent: quae quidem duo a
quibusdam dicuntur esse ignis et aqua, quae maxime excedunt in qualitatibus activis, scilicet calore et frigore,
2181

