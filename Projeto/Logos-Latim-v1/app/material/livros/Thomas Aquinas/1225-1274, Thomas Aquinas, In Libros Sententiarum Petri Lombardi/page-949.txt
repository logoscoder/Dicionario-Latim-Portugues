Articulus 1C
AG1
Ulterius. Videtur quod per filium tantum fiat adoptio; per hoc quod dicitur ad Galat. 4, 4: misit Deus filium suum
factum ex muliere... Ut adoptionem filiorum reciperemus.
AG2
Praeterea, secundum Philosophum, 5 metaph., illud quod est primum in quolibet genere, est causa eorum quae
sunt post. Sed filiatio primo invenitur in filio. Ergo per ipsum omnes efficimur filii, sicut per bonitatem filii Dei
omnes efficimur boni; et sic ex patre caelesti omnis paternitas in caelis et in terra nominatur: ad Ephes. 3.
AG3
Sed videtur quod fiat per spiritum sanctum: per hoc quod dicitur Roman. 8, 15: accepistis spiritum adoptionis
filiorum, in quo clamamus, abba, pater.
AG4
Praeterea, per caritatem efficimur filii Dei: 1 joan. 3, 1: videte qualem caritatem dedit nobis pater, ut filii Dei
nominemur et simus. Sed caritas est spiritus sanctus. Ergo per ipsum adoptamur.
CO
Ad tertiam quaestionem dicendum, quod haec praepositio per potest denotare duplicem causam: scilicet agentem
mediam; et sic sumus adoptati a Deo patre per filium, ut appropriate loquamur: quia per eum Deus pater multos
filios in gloriam adduxit, ut dicitur ad Hebr. 2, secundum quod eum misit in mundum salvatorem. Potest etiam
notare formalem causam; et hoc dupliciter; vel inhaerentem, vel exemplarem. Si inhaerentem, sic adoptati sumus
per spiritum sanctum, cui appropriatur caritas, secundum quam formaliter meremur. Ideo dicitur Ephes. 1, 13:
signati estis spiritu promissionis sancto, qui est pignus hereditatis nostrae. Si vero designat causam exemplarem
formalem, sic sumus adoptati per filium; unde Rom. 8, 29: quos praescivit conformes fieri imaginis filii sui, ut
sit ipse primogenitus in multis fratribus.
RA
Et per hoc patet responsio ad objecta.
|a2 Articulus 2: Utrum omnibus creaturis conveniat adoptari, et an homines ex ipsa creatione adoptet.
Articulus 2A
AG1
Ad secundum sic proceditur. Videtur, quod omnibus creaturis conveniat adoptari. Deus enim dicitur pater noster,
quia creavit nos, sicut dicitur Deut. 32, 6: numquid non ipse est pater tuus? sed non est pater creaturarum per
naturam, quia sic solius Christi pater est. Ergo est pater per adoptionem; ergo omnibus creaturis convenit
adoptari.
AG2
Praeterea, ex hoc quod Deus aliquid creat, assumit illud in communicationem suorum bonorum ex mera sua
bonitate. Sed nihil aliud videtur esse adoptio. Ergo cuilibet creaturae convenit adoptari.
AG3
Praeterea, ex ipsa creatione Deus imprimit rationali creaturae imaginem suam, secundum quam dicitur filius Dei.
Sed non adoptat nos nisi inquantum nos filios suos facit. Ergo ex ipsa creatione ad minus homines adoptat.
SC1
Sed contra, sicut ex dictis patet, adoptio filiorum fit per spiritum sanctum. Sed non datur spiritus sanctus ratione
creationis. Ergo nec adoptio est ratione creationis tantum.
CO
Respondeo dicendum, ad primam quaestionem, quod sicut supra, dist. 8, dictum est, de ratione filiationis est ut
filius producatur in similitudinem speciei ipsius generantis. Homo autem inquantum per creationem producitur in
participationem intellectus, producitur quasi in similitudinem speciei ipsius Dei: quia ultimum eorum secundum
quae natura creata participat similitudinem naturae increatae, est intellectualitas; et ideo sola rationalis creatura
dicitur ad imaginem, ut in 2 Lib., dist. 16, dictum est, unde sola rationalis creatura per creationem filiationis
nomen adipiscitur.
Sed adoptio, ut dictum est, requirit ut adoptato jus acquiratur in hereditatem adoptantis. Hereditas autem ipsius
Dei est ipsa sua beatitudo, cujus non est capax nisi rationalis creatura: nec ipsi acquiritur ex ipsa creatione; sed
ex dono spiritus sancti, ut dictum est. Et ideo patet quod creatio irrationalibus creaturis nec adoptionem nec
filiationem dat; creaturae autem rationali dat quidem filiationem, sed non adoptionem.
RA1
Ad primum ergo dicendum, quod filiatio per adoptionem addit supra filiationem per creationem sicut perfectum
supra diminutum, et sicut gratia super naturam; unde per creationem homo non efficitur filius naturalis neque
adoptivus, sed tantum dicitur filius creatione; creaturae autem irrationales nullo modo.
RA2
949

