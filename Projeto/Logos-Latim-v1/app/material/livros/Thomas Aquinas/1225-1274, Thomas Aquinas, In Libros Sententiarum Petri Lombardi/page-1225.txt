Sed aliis animalibus a natura inest dispositio ad agendum ea quae eis competunt, sicut hirundini ad faciendum
nidum. Cum ergo virtutes nihil aliud sint quam inclinationes ad opera convenientia homini, videtur quod virtutes
naturales sint homini inditae.
SC1
Sed contra, secundum dionysium bona naturalia non amittuntur per peccatum. Sed virtutes amittuntur. Ergo non
sunt naturales.
SC2
Praeterea, ea quae sunt a natura, non assuefacimus.
Sed in operibus virtutum valet assuefactio.
Ergo virtutes non sunt a natura.
CO
Respondeo dicendum ad primam quaestionem, quod sicut in naturalibus posuerunt quidam formas omnes
existere in materia, et quod agens naturale extrahit eas de occulto ad manifestum, inquantum removet ea quae
prohibebant formam illam apparere; ita etiam dixerunt quidam de habitibus animae; unde Plato dixit, quod
omnes scientiae sunt in anima a natura, et addiscere non est aliud quam recordari: et similiter videtur dicere
Damascenus, de virtutibus, quod insunt nobis a natura, et per exercitium tolluntur impedimenta virtutum; sicut
ferri aeruginem auferentes, videmur claritatem, quae naturaliter ei inest, inducere. Omnes autem istae opiniones
secundum aliquid verae sunt, et secundum aliquid falsae. Verae quidem sunt, inquantum praedictorum aliqua
inchoatio est a natura, sicut forma existit in potentia materiae, et scientia conclusionum in principiis
universalibus: quia quod in particulari discitur, prius in universali sciebatur; et virtutes praeexistunt in naturali
ordinatione ad bonum virtutis, quae est in ratione cognoscente hujusmodi bonum, et etiam in voluntate
naturaliter appetente illud, et etiam quandoque in inferioribus viribus, inquantum sunt naturaliter subjectae
rationi: et in quibusdam ex ipsa complexione est minus de resistentia ad bonum rationis, secundum quod
Philosophus dicit in 6 ethic., quod quidam confestim a nativitate sunt fortes et temperati: et ideo a tullio dicitur,
quod seminaria virtutum, sive initia, sunt naturalia. Falsae autem sunt praedictae opiniones, inquantum
complementum formarum, secundum quod sunt in actu, est ab agente extrinseco: scientiae vero complementum
est ex doctrina vel inventione; virtutum autem ex assuefactione vel infusione; et hoc est quod Philosophus 2
ethic. Dicit innatis nobis eas suscipere, perfectis vero per assuefactionem.
RA1
Et per hoc patet responsio ad auctoritatem Damasceni.
RA2
Ad secundum dicendum, quod ratio et est natura hominis, et est ratio; unde ex hoc quod est ratio, addit aliquem
modum causandi supra modum quo aliquid ex altero causatur naturaliter; et secundum hunc modum ratio est
principium virtutum.
RA3
Ad tertium dicendum, quod homo propter hoc quod habet rationem, quae collativa est, se habet ad multas
operationes, quarum ratio principium est; et ideo non providentur homini a natura necessaria ad tegumentum et
defensionem, sicut aliis animalibus, ut pili et ungues: quia non posset instrumentum aliquod determinatum
competere ad tam varias et diversas operationes; et ideo dantur sibi manus, per quas possit sibi facere necessaria
secundum quod ei competit ex ratione. Et similiter non potuit esse in homine complementum ex natura, quia non
est idem conveniens omnibus. Oportet enim medium virtutis in diversis diversimode accipi.
Articulus 2B
AG1
Ulterius. Videtur quod non possint acquiri ex actibus. Continentia enim, secundum Philosophum in 7 ethic., est
aliquid minus virtute.
Sed continentiam non possumus ex actibus nostris acquirere; Sap. 8, 21: scio quod non possum esse continens,
nisi Deus det. Ergo multo minus aliae virtutes ex actibus acquiri possunt.
AG2
Praeterea, in nulla re per aliquam actionem aliquid acquiritur, nisi per actiones aliquid res illa accipiat. Sed
operans, inquantum operatur, nihil recipit, immo magis operationem a se emittit. Ergo ex hoc quod operatur, non
acquiritur in ipso aliqua virtus.
AG3
Praeterea, nihil agit ultra suam speciem: quia effectus non potest esse nobilior causa. Sed operationes quae fiunt
ante virtutem, non sunt virtutum, sed potentiarum naturalium tantum. Cum ergo virtus sit nobilior quam operatio,
quae est ex potentia naturali tantum, videtur quod per hujusmodi operationes virtutes acquiri non possint.
AG4
Praeterea, una operatio non potest habitum virtutis causare, sicut Philosophus dicit in 1 ethic.: similiter nec
plures, ut videtur, quia plures operationes non sunt simul; et quod non est, non agit. Ergo nullo modo ex actibus
virtutes acquiruntur.
1225

