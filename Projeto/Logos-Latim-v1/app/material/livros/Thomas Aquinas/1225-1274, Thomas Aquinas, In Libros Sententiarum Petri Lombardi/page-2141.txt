Ad primum ergo dicendum, quod sicut ex dictis patet, juvamen suffragiorum non cadit directe sub merito et
simpliciter, sed quasi sub conditione; et ideo ratio non sequitur.
RA2
Ad secundum dicendum, quod quamvis virtus Christi, quae continetur sub sacramento eucharistiae, sit infinita,
tamen determinatus est effectus ad quem illud sacramentum ordinatur; unde non oportet quod per unum altaris
sacrificium tota poena eorum qui sunt in Purgatorio expietur, sicut etiam nec per unum sacrificium quod aliquis
homo offert, liberatur a tota satisfactione debita pro peccatis; unde et quandoque plures Missae in satisfactionem
unius peccati injunguntur. Credibile tamen est, quod per divinam misericordiam si aliquid de specialibus
suffragiis supersit his pro quibus fiunt, ut scilicet eis non indigeant; aliis dispensetur, pro quibus non fiunt, si eis
indigeant; ut patet per Damascenum in sermone de dormientibus sic dicentem: Deus tamquam justus
commetietur impotenti possibilitatem; tamquam sapiens vero defectuum commutationem negotiabitur: quae
quidem negotiatio attenditur quod id quod deest uni, alter supplet.

|+d45.q3 Distinctio 45, Quaestio 3
|a0 Prologus
Deinde quaeritur de orationibus sanctorum, quibus pro nobis orant; et circa hoc quaeruntur tria: 1 utrum sancti
orationes nostras cognoscant; 2 utrum debeamus omnes interpellare ad orandum pro nobis; 3 utrum orationes
eorum pro nobis fusae semper exaudiantur; 4 utrum autem possimus sanctos orare, et utrum sancti qui sunt in
patria, orent pro nobis, habitum est supra, dist. 15.
|a1 Articulus 1: Utrum sancti orationes nostras cognoscant.
AG1
Ad primum sic proceditur. Videtur quod sancti orationes nostras non cognoscant. Isa. 43, 16: pater noster es, et
Abraham nescivit nos, et Israel ignoravit nos. Glossa Augustini dicit, quia mortui et sancti nesciunt quid agant
vivi, etiam eorum filii; et sumitur ab Augustino in Lib. De cura pro mortuis gerenda, ubi hanc auctoritatem
inducit; et sunt haec verba Augustini, ibidem: si tanti patriarchae quid erga populum ab eis procreatum ageretur
ignoraverunt, quomodo mortui vivorum rebus atque actibus cognoscendis adjuvandisque miscentur? ergo sancti
orationes nostras cognoscere non possunt.
AG2
Praeterea, 4 Reg., 22, 20, dicitur ad josiam regem: idcirco, quia scilicet flevisti coram me, colligam te ad patres
tuos... Ut non videant oculi tui mala omnia quae inducturus sum in locum istum. Sed in hoc nullo modo per
mortem josiae subventum fuisset, si post mortem genti suae quid eveniret cognosceret. Ergo sancti mortui actus
nostros non cognoscunt, et ita non intelligunt orationes nostras.
AG3
Praeterea, quanto aliquis est in caritate perfectior, tanto magis proximo in periculis subvenit.
Sed sancti in carne viventes proximis, et maxime sibi conjunctis, in periculis et consulunt et auxiliantur
manifeste. Cum ergo post mortem sint multo majoris caritatis; si facta nostra cognoscerent, multo amplius suis
caris sibi conjunctis consulerent et auxiliarentur in necessitatibus: quod facere non videntur. Ergo non videtur
quod actus nostros et orationes cognoscant.
AG4
Praeterea, sicut sancti post mortem vident verbum, ita et Angeli, de quibus dicitur Matth. 18, 10: Angeli eorum
semper vident faciem patris mei. Sed Angeli verbum videntes non propter hoc omnia cognoscunt, cum a
nescientia minores a superioribus purgentur, ut patet per dionysium in 6 cap. Eccl. Hierarch.. Ergo nec sancti,
quamvis verbum videant, in eo nostras orationes cognoscunt, et alia quae circa nos aguntur.
AG5
Praeterea, solus Deus est inspector cordium.
Sed oratio praecipue in corde consistit. Ergo solius Dei est orationes cognoscere; non ergo sancti orationes
nostras cognoscunt.
SC1
Sed contra, super illud job 14, 21: sive nobiles fuerint filii ejus, sive ignobiles, non intelliget; dicit beatus
Gregorius 12 Lib. Moral.: hoc de animabus sanctis sentiendum non est; quia quae intus omnipotentis Dei
claritatem vident, nullo modo credendum est quod sit foras aliquid quod ignorent.
Ergo ipsi orationes sibi factas cognoscunt.
SC2
Praeterea, Gregorius in 2 dialog.: animae videnti creatorem angusta est omnis creatura.
Quantumlibet enim de luce creatoris aspexerit, breve fit eis omne quod creatum est. Sed hoc maxime impedire
videretur quod animae sanctorum orationes, et alia quae circa nos aguntur, cognoscant, quia a nobis distant. Cum
2141

