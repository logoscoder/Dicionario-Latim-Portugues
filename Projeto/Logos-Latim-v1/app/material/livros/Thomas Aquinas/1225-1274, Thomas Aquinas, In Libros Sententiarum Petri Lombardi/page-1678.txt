spiritus noster humiliatur. Postulatio autem ad progressum orationis pertinet; sed gratiarum actio ad terminum, ut
prius dictum est.
RA1
Ad primum ergo dicendum, quod laus largo modo accipitur secundum quod se habet communiter ad laudem et
honorem. Vel dicendum, quod quamvis Deus non ordinetur ad aliquid, tamen ipse omnia directe in se ordinat; et
per hoc sibi laudis ratio competit.
RA2
Ad secundum dicendum, quod laus non ponitur pars subjectiva, sed integralis, et quasi ad complementum esse
orationis pertinet.
RA3
Ad tertium dicendum, quod supplicatio non ponitur hic quantum ad hoc quod includit postulationem vel
petitionem, sed quantum ad modum petendi quem importat. Potest etiam dici, quod partes Ambrosii reducuntur
ad partes apostoli, ut laus Dei dicatur adjuratio, quia per ea quae ad laudem ipsius pertinent, ipsum adjuramus;
supplicatio autem idem est quod oratio, quia utrumque quamdam reverentiam importat; alia autem etiam
secundum nomen sunt idem.
Articulus 3C
AG1
Ulterius. Videtur quod etiam partes quas Hugo de sancto victore assignat, sint inconvenienter positae.
Dicit enim quod orationis partes sunt tres, scilicet supplicatio, postulatio, insinuatio. Insinuatio enim, ut dicit
tullius est quidam modus exordii. Sed ad Deum accedentes non indigemus exordio; quia non est verbis
flectendus. Ergo non est orationis pars.
AG2
Praeterea, exordium praecedit omnes alias partes orationis rhetoricae. Si ergo orationi ad Deum partes
assignantur per similitudinem ad illam, videtur quod insinuatio sit prima pars orationis, et non ultima.
AG3
Praeterea, supplicatio addere videtur supra postulationem modum quemdam humilitatis in postulando.
Sed quod se habet ex additione ad aliud, est posterius. Ergo post postulationem supplicationem ponere debuit.
AG4
Praeterea, Matth. 7, 7, Dominus videtur tres orationis partes ponere, dicens: petite et accipietis, quaerite et
invenietis, pulsate et aperietur. Cum ergo hae partes in omnibus praedictis divisionibus omittantur, videtur quod
omnes sint insufficientes.
CO
Ad tertiam quaestionem dicendum, quod partes ab Hugone positae sunt partes subjectivae, et distinguuntur
secundum diversos modos; quia omnis petitio per narrationem determinatur, et ipsa narratio est quaedam
interpretativa oratio.
Sic ergo utrumque concurrere potest ad orationem, et sic dicitur postulatio; unde ipse dicit, quod postulatio est
determinatae petitioni inserta narratio: vel alterum tantum; et sic vel petitio indeterminata sine narratione; et sic
est supplicatio; unde ipse dicit, quod supplicatio est sine determinatione petitionis, humilis et devota precatio; aut
narratio sine petitione, et sic est insinuatio quae secundum ipsum est sine petitione per solam narrationem,
voluntatis facta significatio.
RA1
Ad primum ergo patet solutio ex dictis in secunda quaestione.
RA2
Ad secundum dicendum, quod insinuatio per tullium, ubi Sup., in hoc differt ab exordio, quod exordium
expresse benevolentiam captat, vel docilitatem, vel attentionem facit; sed insinuatio facit idem occulte, et per
quosdam circuitus; et ideo insinuatio est proprie quando aliud dicitur, et aliud intenditur; et ideo Hugo istum
orationis modum quo narratio proponitur, et petitio intenditur, insinuationem nominavit; et ideo non ponitur pro
exordio, sed pro illo modo petitionis qui cum quodam exordii genere similitudinem habet.
RA3
Ad tertium dicendum, quod sicut ex dictis patet, postulatio medium est inter insinuationem et supplicationem; et
ideo media secundum ordinem ab ipso ponitur.
RA4
Ad quartum dicendum, quod secundum Augustinum illa tria distinguuntur secundum ea quae sunt necessaria
viatori. Primo ut adsit virtus ad ambulandum per sanitatem; et quantum ad hoc dicitur: petite et accipietis.
Secundo ut adsit scientia ad dirigendum, ne via ignoretur; et quantum ad hoc dicitur: quaerite et invenietis. Tertio
ut adsit facultas ad perveniendum; et quantum ad hoc dicitur: pulsate et aperietur vobis. Et sic patet quod hic
distinguuntur orationis subjectivae partes diversae secundum diversitatem eorum quae petuntur; et ideo oratio
quae in distinctione apostoli est posita, includit petitionem et quaestionem; sed postulatio pulsationem: gratiarum
autem actio et obsecratio non sunt hoc modo subjectivae partes secundum diversitatem petitorum distinctae.
1678

