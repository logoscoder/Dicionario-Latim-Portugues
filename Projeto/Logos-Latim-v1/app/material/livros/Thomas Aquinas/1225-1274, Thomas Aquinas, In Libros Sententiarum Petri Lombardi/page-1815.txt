Praeterea, sicut in littera dicitur, illi aedificant aurum, argentum, et lapides pretiosos, qui cogitant quae Dei sunt,
quomodo placeant Deo.
Sed tales etiam aliqua venialia committunt, ut patet 1 joan. 1, qui per lignum, fenum, et stipulam intelliguntur.
Ergo iidem sunt qui utraque superaedificant.
SC1
Sed contra est quod Augustinus dicit, quod illi qui aedificant aurum, argentum, et lapides pretiosos, sunt securi;
sed illi qui aedificant lignum, fenum et stipulam, non sunt securi. Ergo non sunt iidem qui utraque aedificant.
CO
Ad secundam quaestionem dicendum, quod aurum, argentum et lapis pretiosus; et lignum, fenum et stipula,
possunt dupliciter exponi. Uno modo ita quod quaelibet bona opera dicantur aurum, argentum et lapis pretiosus;
et quaelibet venialia dicantur lignum, fenum et stipula; et sic non est dubium quod iidem aedificant utraque; sed
quidam dicuntur haec et quidam illa aedificare, secundum quod eis magis insistunt; sicut etiam activi a
contemplativis distinguuntur, quamvis et contemplativi aliquid agant, et activi aliquid contemplentur aliquando.
Alio modo ita quod per aurum, argentum et lapidem pretiosum intelligantur solum opera perfectorum; et per
lignum, fenum et stipulam superaedificata intelligantur venialia eorum qui solicitudinem de rebus temporalibus
gerunt, non soli Deo vacantes; et tunc patet quod non sunt iidem qui utraque aedificant; quia imperfecti, etsi
bona opera faciunt, tamen obscurantur ex solicitudinibus hujus mundi, ut claritatem auri, argenti et lapidis
pretiosi non habeant; et similiter perfecti, etiam si aliqua venialia habeant, tamen ex fervore caritatis in eis
consumuntur, et ex solicitudine continua quam de purgatione propria habent; et ideo non dicuntur ea
superaedificare, quia in eis habitualiter non manent; et tales securi sunt, quia nihil est in eis purgabile.
RA
Et secundum hoc patet solutio ad objecta.
Articulus 2C
AG1
Ulterius. Videtur quod venialia etiam mortali adjuncta sint lignum, fenum, et stipula, ut non puniantur etiam
aeternaliter in damnatis, sed temporaliter.
Quia secundum distantiam culparum debet esse distantia poenarum. Sed culpa mortalis in infinitum excedit
venialem. Ergo et poena poenam.
Sed hoc non potest esse secundum acerbitatem, quia acerbitas utriusque poenae est finita. Ergo oportet quod hoc
sit secundum durationem; quod non esset, si veniale aeternaliter puniretur.
AG2
Praeterea, non est personarum acceptio apud Deum, ut dicitur Rom. 2. Sed videretur esse, si pro eadem culpa
unum plus et alium minus puniret.
Cum ergo pro culpa veniali justus temporaliter puniatur, etiam damnatus non aeternaliter, sed temporaliter
punietur.
SC1
Sed contra, Matth. 5, 26: non exies inde, donec reddas novissimum quadrantem, idest minuta peccata.
Sed ille qui in peccato mortali decedit, potest reddere. Ergo pro peccatis venialibus punietur aeternaliter.
CO
Ad tertiam quaestionem dicendum, quod culpa non potest ordinari nisi per poenam; et quia Deus nihil
inordinatum relinquit, ideo nunquam culpam sine poena dimittit. In illis autem qui damnantur, non potest aliqua
culpa dimitti, nec aliquis reatus tolli, cum careant caritate, per quam et culpa purgatur, et reatus tollitur; et ideo
culpa venialis in eis semper manebit, vel reatus ejus, si etiam ante peccatum mortale veniale dimissum fuisset
quantum ad culpam, manente reatu; et propter hoc aeternaliter damnati de illis venialibus punientur.
RA1
Ad primum ergo dicendum, quod peccatum mortale meretur poenam aeternam, inquantum gratiam tollit, et a
Deo aeterno separat; et secundum hoc in infinitum distat a veniali. In illo ergo qui gratia caret, et a Deo in
perpetuum separatus est, per accidens veniali aeterna poena debetur ratione subjecti, quae per se debetur mortali.
RA2
Ad secundum dicendum, quod non est ibi aliqua personarum acceptio; quia in justo est gratia, cujus virtute,
culpa ejus purgatur vel reatus; qua carent damnati; et ideo eorum culpa vel reatus per poenam expiari non potest:
et sic patet quod venialia mortalibus adjuncta in damnatis per accidens habent quod non sunt lignum, fenum, et
stipula.
|a3 Articulus 3: Utrum per poenam Purgatorii expietur peccatum veniale quo ad culpam.
Articulus 3A
AG1

1815

