Praeterea, sicut se habet aversio a Deo ad damnationem, ita conversio ad Deum ad salutem.
Sed aversio a Deo sine omni delectatione potest esse causa damnationis. Ergo conversio ad Deum sine omni
dolore poenitentiae potest esse causa salutis; et sic idem quod prius.
AG4
Praeterea, motus fidei, qui praecedit poenitentiam, posset intantum intendi quod sufficienter disponeret ad
gratiam habendam. Sed gratia sufficit etiam ad salutem sine operibus. Ergo sine opere poenitentiae peccator
posset salutem consequi.
AG5
Praeterea, in ultimo instanti vitae posset infundi gratia. Sed post ultimum instans non remaneret aliquod instans
vitae praesentis, in quo tantum poenitentia potest esse fructifera. Ergo sine omni actu poenitentiae potest homo
salutem per gratiam consequi.
SC1
Sed contra est quod Augustinus dicit: nemo suae voluntatis arbiter constitutus potest inchoare novam vitam, nisi
poeniteat eum veteris vitae. Sed nullus potest consequi salutem nisi in novitate vitae inveniatur. Ergo sine
poenitentia nullus salutem consequi potest.
SC2
Praeterea, sicut baptismus ordinatur contra originale peccatum, ita poenitentia contra actuale.
Sed nemo potest ab originali mundari nisi per baptismum vel susceptum actu, vel proposito saltem.
Ergo nec ab actuali sine poenitentia.
SC3
Praeterea ab omnibus dicitur quod poenitentia est sacramentum necessitatis. Sed hoc non esset, si sine ea posset
esse salus. Ergo etc..
CO
Respondeo dicendum, quod manente causa, manet effectus. Causa autem quare aliquis privatur gratia per
peccatum, est inaequalitas peccatoris, qua Deum offendit; unde quamdiu ista inaequalitas ad aequalitatem non
reducitur, non potest privatio gratiae cessare. Hoc autem facit poenitentia per suum actum, ut dictum est supra;
unde sine actu poenitentiae peccatori salus esse non potest.
RA1
Ad primum ergo dicendum, quod bona voluntas, quae ad pacem merendam sufficiat, sine poenitentia esse non
potest, quia non est ad aequalitatem reducta; et ideo ratio ex falsis procedit.
RA2
Ad secundum dicendum, quod sicut inter homines non restituitur amicitia post offensam nisi per aliquem de
offensa dolorem; ita nec caritas post peccatum, nisi per poenitentiam.
RA3
Ad tertium dicendum, quod in aversione a Deo semper est conversio ad bonum commutabile; et illa quamvis non
habeat delectationem sensibilem, semper tamen habet quamdam placentiam voluntatis; et similiter oportet quod
conversioni ad Deum adjungatur displicentia; et hic dolor poenitentia dicitur.
RA4
Ad quartum dicendum, quod motus fidei nunquam potest tantum intendi quod gratiae continuetur, nisi
poenitentia mediante.
RA5
Ad quintum dicendum, quod forte non est accipere ultimum instans vitae, sed est accipere primum instans
mortis; alias inter primum instans vitae et primum instans mortis, cum sit aliud et aliud instans, esset medium
tempus. Sed supposito quod sit ultimum instans vitae, tunc in illo eodem instanti et gratia infundetur, et motum
poenitentiae homo habebit; et talis poenitentia sufficit ad salutem, ut dicit Augustinus in Lib. De ecclesiasticis
dogmatibus, cap. 80.
EX
Post haec de poenitentia agendum est. Videtur quod de poenitentia ante confirmationem et eucharistiam debuerit
tractari; quia prius est recedere a malo, quod pertinet ad poenitentiam, quam perfici in bono, quod pertinet ad illa
duo sacramenta.
Et dicendum, quod confirmatio et eucharistia sunt de prima intentione sanctificationis; sed poenitentia est de
secunda intentione; quia si homo nunquam a gratia baptismali caderet, non indigeret poenitentia; indigeret tamen
confirmatione, et eucharistia.
Est enim poenitentia interior, et est exterior.
Secundum hoc etiam videtur quod baptismus sit virtus; quia etiam est baptismus interior, scilicet baptismus
flaminis. Et dicendum, quod interior baptismus non dicitur baptismus nisi metaphorice; sed interior poenitentia
dicitur poenitentia vere. Et praeterea interior actus non est de necessitate baptismi, alias pueri non possent
baptizari; sed interior actus est de necessitate poenitentiae.
Nihil prosunt lamenta, si replicantur peccata.

1626

