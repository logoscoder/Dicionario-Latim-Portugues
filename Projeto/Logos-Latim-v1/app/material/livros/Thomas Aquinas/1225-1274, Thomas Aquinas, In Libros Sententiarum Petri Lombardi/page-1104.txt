quod bene fit, sicut patet in virtutibus moralibus. Bonum autem intellectus est verum, quod est finis et perfectio
ejus. Unde non sufficit ad rationem virtutis intellectualis quod per eam cognoscatur verum; sed oportet quod
actus quo verum consideratur, sit perfectus etiam ex modo, ut bene quis intelligat. Bene autem operari
intellectum, non contingit ex hoc quod ex bona voluntate ejus operatio procedit, ut dictum est; sed efficacia
intellectus ad objectum proprium conspiciendum vel in se vel per resolutionem ad id quod in se conspicitur.
Fides autem per actum suum ponit intellectum in ultimo quantum ad objectum, inquantum facit assentire primae
veritati; non autem quantum ad modum proprium ipsius intellectus: quia intellectus noster non est per fidem
tantae efficaciae, ut id quod credit, inspicere per se possit, vel ad ea quae inspicit reducere; et ideo fides non est
virtus intellectualis.
RA1
Ad primum ergo dicendum, quod non omnis habitus qui habet pro subjecto intellectum potest dici virtus
intellectualis, nisi perficiat intellectum et quantum ad objectum et quantum ad modum actus.
RA2
Ad secundum dicendum, quod ad principia aliarum scientiarum videnda sufficit lumen intellectus agentis; et ideo
habitus illorum principiorum est virtus; sed ad visionem articulorum neque lumen intellectus agentis sufficit,
neque lumen fidei; et ideo non est virtus intellectualis.
RA3
Ad tertium dicendum, quod hoc quod fides non errat, sed semper verum dicit, non est ex perfecto modo
intelligendi, sed magis ex alio quod est extra intellectum, scilicet ex infallibili ratione, quae dirigit voluntatem.
|a4 Articulus 4: Utrum fides sit virtus, et utrum sit habitus.
Articulus 4A
AG1
Ad quartum sic proceditur. Videtur quod fides nullo modo sit virtus. Nulla enim virtus praeter intellectualem
habet verum pro objecto, nec est habitus cognitivus, sed operativus. Sed fides est habitus cognitivus, et habet
verum pro objecto.
Ergo cum non sit virtus intellectualis, videtur quod nullo modo possit dici virtus.
AG2
Praeterea, credere videtur univoce dici, secundum quod dicimur aliis credere. Sed fides aliorum non est virtus.
Ergo nec fides articulorum.
AG3
Praeterea, omne quod est contra rationem, est vituperabile: quia malum hominis est contra rationem esse, ut dicit
dionysius.
Sed fides cum faciat abnegare rationem, videtur contra rationem esse. Ergo credere est vituperabile; ergo fides
non est virtus.
AG4
Praeterea, sicut per fidem cognoscimus ea quae sunt supra rationem, ita et per prophetiam.
Sed prophetia non dicitur virtus. Ergo nec fides.
AG5
Praeterea, in Deo dicuntur esse virtutes exemplares.
Sed fides non habet exemplar in Deo.
Ergo fides non est virtus.
SC1
Sed contra, nihil justificat nisi virtus. Sed fides justificat; Rom. 5, 1: justificati ergo ex fide.
Ergo fides est virtus.
SC2
Praeterea, vita spiritualis est per virtutem. Est autem vita spiritualis per fidem, ut dicitur Rom. 1 et 2. Ergo fides
est virtus.
SC3
Praeterea, per virtutes efficimur filii Dei. Hoc autem fit per fidem; joan. 1, 12: dedit eis potestatem filios Dei
fieri, his qui credunt in nomine ejus. Ergo fides est virtus.
CO
Respondeo dicendum ad primam quaestionem, quod, sicut supra dictum est, cum virtutis sit reddere opus
bonum, operatio potest dici bona vel formaliter, inquantum procedit ex potentia quae movetur in bonum
secundum rationem boni, vel materialiter, secundum quod est congruus et connaturalis potentiae. Et utroque
modo actus fidei est bonus; quia et congruit intellectui inquantum est verorum; et iterum procedit a voluntate
imperante, quae movetur in bonum quasi in objectum. Ex parte autem intellectus, quamvis habeat bonitatem
ratione objecti, non tamen habet perfectionem, quia deficit modus, ut dictum est, eo quod non habeat conspicuam
veritatem, cui adhaeret.
1104

