jejunium, quia extensio intellectus ad Deum debilitatem corporis parit, ut dictum est. Unde eleemosyna
completius habet vim satisfactionis quam oratio, et oratio quam jejunium; et ideo dicitur 1 timoth. 4, 8:
corporalis exercitatio ad modicum utilis est. Et propter hoc eleemosyna magis indicitur ut universalis medicina
peccati, quam oratio, sicut Luc. 11, 41: date eleemosynam, et omnia munda sunt vobis; et Dan. 4, 24: peccata tua
eleemosynis redime; et tobiae 4, 2: eleemosyna ab omni peccato liberat; et 1 timoth. 4, 8: pietas ad omnia valet.
RA1
Ad primum ergo dicendum, quod satisfactio est medicina et praeservans a peccato futuro, et expians a praeterito.
Et quamvis eleemosyna habeat vim expiandi quodcumque peccatum praeteritum, non tamen habet omnem vim
praeservandi a futuro peccato: quia oratio et jejunium praeservant a quibusdam peccatis non solum per modum
meriti, quod etiam eleemosyna facit, sed per modum contrariae assuetudinis; et sic ibidem dicit Glossa quod
jejunio sanantur corporis pestes, sed oratione pestes mentis; et secundum hoc intelligitur quod aliqua peccata
tantum jejunio vel oratione sanantur.
RA2
Ad secundum dicendum, quod quamvis poena in satisfactione requiratur, tamen principalius est in ea bonitas
actus quam poenalitas. Et quia eleemosyna plus habet de ratione boni quam jejunium, inquantum immediatius se
ad caritatem habet, et inquantum non est singulare bonum facientis, sed commune facienti et patienti;
eleemosyna plus erit satisfactoria quam jejunium, similiter et quam oratio; quamvis hominem magis familiarem
Deo reddat quam eleemosyna, sicut contemplativa plus quam activa; tamen intercessorum per eleemosynam
multiplicatio plus valet ad impetrandum peccatorum remissionem quam singularis unius hominis oratio.
Articulus 2C
AG1
Ulterius. Videtur quod virtus eleemosynae magis consistat in dato exteriori quam in affectu interiori. Ut enim
dicitur communiter in suffragiis mortuorum, citius liberantur pro quibus dantur plura, etiam si pro alio bona
voluntas impendatur.
Ergo efficacia eleemosynae magis consistit in dato quam in affectu.
AG2
Praeterea, efficacia eleemosynae est in expiando peccatum. Sed ubi est majus datum, majus peccatum expiatur:
quia pro majori peccato major summa pecuniae in eleemosynis dandae injungitur.
Ergo efficacia eleemosynae praecipue consistit in dato.
SC1
Sed contra, super illud psalm. 75: qui seminant in lacrymis etc., dicit Glossa: magna voluntas multum dedit,
multum seminavit: in hac voluntate illa vidua quae duo minuta misit, non parum seminavit. Ergo efficacia
eleemosynae magis pensatur ex magnitudine voluntatis quam ex magnitudine dati.
CO
Ad tertiam quaestionem dicendum, quod eleemosyna, ut ex dictis patet, habet efficaciam et ex ipso faciente,
inquantum est quoddam opus meritorium, et ex recipiente, inquantum obligatur ad orandum pro illo qui
eleemosynam dedit.
Si ergo consideratur eleemosynae efficacia ex parte recipientis, sic major efficacia in majori dato consistit,
inquantum per hoc plures et magis debitores efficiuntur; ex parte autem dantis et respectu praemii essentialis,
efficacia eleemosynae magis pensatur ex affectu quam ex dato; sed respectu praemii accidentalis, ut puta
remissionis poenae, vel alicujus hujusmodi, magnificatur efficacia eleemosynae ex magnitudine dati, nisi ex
parte altera intentio voluntatis magnitudini exterioris dati praeponderet.
Potest enim tam intensa esse voluntas quod etiam omnem poenam absorbeat et reatum, sicut de contritione
dicitur.
RA
Et per hoc patet responsio ad objecta.
|a3 Articulus 3: Utrum superflue assignentur eleemosynae corporales septem.
Articulus 3A
AG1
Ad tertium sic proceditur. Videtur quod superflue assignentur eleemosynae corporales septem, quae hoc versu
continentur: visito, poto, cibo, redimo, tego, colligo, condo.
Visito, scilicet infirmum; poto, scilicet sitientem; cibo, scilicet esurientem; redimo, scilicet incarceratum; tego,
idest vestio nudum; colligo, idest recolligo hospitem; condo, idest sepelio mortuum.
Omnis enim eleemosyna ad utilitatem ejus cui datur, debet ordinari. Sed sepultura non est ad utilitatem mortui,
ut Seneca dicit.
Ergo non fit eleemosyna in hoc quod mortuus sepeliatur.
AG2
1648

