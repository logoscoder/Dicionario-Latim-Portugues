Ad quintum dicendum, quod amor animalis non pertinet ad irascibilem; quia objectum amoris est bonum sine
adjunctione ardui vel difficilis, quod est proprium objectum irascibilis.
|a3 Articulus 3: Utrum amor sit prima et principalior affectio animae.
AG1
Ad tertium sic proceditur. Videtur quod amor non sit prima et principalis inter omnes alias animae affectiones.
Motus enim praecedit terminum.
Sed amor est determinatio appetitivi motus, ut patet ex dictis, art. 1. Ergo amor sequitur desiderium quod motum
ipsum appetitus importat.
AG2
Praeterea, propter quod unumquodque, illud magis. Sed amoris causa est delectatio; unde et quaedam amicitia
super delectabili fundatur.
Ergo delectatio est principalior affectio quam amor.
AG3
Praeterea, Augustinus dicit in Lib. 83 quaestion., quod nemo est qui non magis dolorem fugiat quam appetat
voluptatem. Sed fuga doloris facit odium, sicut appetitus delectationis facit amorem. Ergo odium est vehementior
passio quam amor.
AG4
Praeterea, illud quod vincitur ab alio, est minus potens. Sed amor vincitur ab ira: quia ira odium parit, ut dicit
Augustinus. Ergo ira est vehementior passio quam amor.
AG5
Praeterea, illud propter quod agunt quaecumque agunt, est efficacissimum. Sed sicut dionysius dicit in Lib. De
divin. Nom. Propter pacem agunt quaecumque. Ergo pax inter omnes affectiones est efficacissima, etiam
respectu amoris.
SC1
Sed contra est quod dicit Augustinus, quod omnis affectio ex amore est.
SC2
Praeterea, bonum est objectum affectus. Sed illud quod primo respicit ad bonum, est amor.
Ergo amor est principium totius affectionis, et principalior passio.
SC3
Praeterea, amor igni comparatur, et etiam morti, ut patet Cant. 8. Sed his nihil est vehementius.
Ergo nulla passio est vehementior amore.
SC4
Praeterea, chrysostomus dicit: magnum amor, nec est aliquid quod ejus impetum sustinere possit.
CO
Respondeo dicendum, quod inter alias affectiones animae amor est prior. Amor enim dicit terminationem
affectus per hoc quod informatur suo objecto. In omnibus autem hoc invenitur quod motus procedit a primo
immobili quieto: quod quidem patet in naturalibus: quia primum movens in quolibet genere est non motum illo
genere motus, sicut primum alterans est non alteratum. Similiter patet de intellectualibus: quia motus rationis
discurrentis procedit a principiis et quidditatibus rerum, quibus intellectus informatus terminatur.
Cum ergo affectus informetur et terminetur amore, sicut intellectus principiis et quidditatibus, ut prius dictum
est, oportet quod omnis motus affectivae procedat ex quietatione et terminatione amoris. Et quia omne quod est
primum in aliquo genere, est perfectius, sicut intellectus principiorum in demonstrabilibus; et motus caeli in
naturalibus; ideo oportet quod amor inter ceteras affectiones etiam sit vehementior, ut patebit per singula.
RA1
Ad primum ergo dicendum, quod sicut in operatione intellectus concluditur quidam circulus, ita et in operatione
affectus. Intellectus enim ex certitudine principiorum, quibus immobiliter assentit, procedit ratiocinando ad
conclusiones, in quarum cognitione certitudinaliter quiescit, secundum quod resolvuntur in prima principia, quae
in eis sunt virtute. Similiter etiam affectus ex amore finis, qui est principium, procedit desiderando in ea quae
sunt ad finem, quae prout accipit ut finem in se aliquo modo continentia, per amorem in eis quiescit; et ideo
desiderium sequitur amorem finis, quamvis praecedat amorem eorum quae sunt ad finem. Est etiam amor
vehementior affectio quam desiderium, inquantum dicit terminationem et informationem affectus per appetibile
ad quod movetur desiderium.
RA2
Ad secundum dicendum, quod amor naturaliter praecedit delectationem: delectatio enim contingit ex
conjunctione rei convenientis realiter; amor autem facit quod amatum sit amanti conveniens, et quasi
connaturale, inquantum unit affectum amantis amato, ut dictum est; et ideo ex amati reali praesentia consurgit
delectatio. Sed quia delectabile etiam potest amari ut quoddam bonum, ideo contingit per accidens ut aliquis
amor ex delectatione causetur, sicut actus ab objecto vel fine.

1157

