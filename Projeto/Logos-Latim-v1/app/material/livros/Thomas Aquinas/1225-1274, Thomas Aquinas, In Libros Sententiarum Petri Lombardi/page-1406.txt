AG2
Praeterea, in sacramentis efficacia respondet significationi. Sed circumcisio expressius significat, ut videtur,
ablationem originalis et quantum ad causam ablationis, quae est effusio sanguinis Christi et quantum ad causam
traductionis, quae est generatio, in membris generationis cum sanguinis effusione facta. Ergo habuit majorem
efficaciam quam baptismus; et ita non debuit post eam baptismus institui.
SC1
Sed contra, perfectum debet imperfecto succedere.
Sed baptismus est perfectior circumcisione, quia communior est. Ergo debuit post circumcisionem institui.
CO
Respondeo dicendum, ad primam quaestionem, quod secundum Hugonem de sancto victore, oportuit ut
secundum processionem temporum spiritualium gratiarum signa magis ac magis evidentia darentur; et ideo
oportuit quod baptismus post circumcisionem institueretur; quia circumcisio significabat tantum in removendo;
perfectio autem sanctificationis non est in removendo, sed in collatione gratiae, cujus effectus aqua figurat,
scilicet vitam, illuminationem, et hujusmodi, de quibus dictum est; et propter hoc significat ablutionem; et iterum
etiam est perfectio quantum ad usum, quia sexui utrique communis est, quod non erat de circumcisione.
RA1
Ad primum ergo dicendum, quod quamvis circumcisio auferret culpam sicut baptismus, non tamen conferebat
tantam plenitudinem gratiae sicut baptismus, nec tantum diminuebat fomitem; et ideo oportuit baptismum
succedere. Innovatio enim non solum consistit in remotione culpae, sed in collatione gratiae.
RA2
Ad secundum dicendum, quod illae significationes sunt rerum non contentarum; et ideo de illis nihil ad
propositum.
Articulus 5B
AG1
Ulterius. Videtur quod fuerit ante passionem institutus: quia Dominus tactu carnis suae, vim regenerativam
contulit aquis. Sed hoc fuit ante passionem in baptismo suo. Ergo ante passionem fuit institutus.
AG2
Praeterea, joan. 3, 5, dixit: nisi quis renatus fuerit ex aqua et spiritu sancto, non potest introire in regnum Dei.
Sed hoc fuit ante passionem.
Ergo baptismus ante passionem fuit institutus.
SC1
Sed contra, causam non praecedit effectus. Sed baptismus habet efficaciam a passione Christi. Ergo non debuit
ante passionem institui.
SC2
Praeterea, baptismus non fuit sine forma sua.
Sed forma fuit instituta post passionem, Matth. Ult..
Ergo et baptismus.
CO
Ad secundam quaestionem dicendum, quod multiplex fuit baptismi institutio. Fuit enim primo institutus
quantum ad materiam in baptismo Christi; tunc enim vim regenerativam aquis contulit; et aliquo modo fuit
forma figurata per praesentiam trium personarum in signo visibili, quia pater apparuit in voce, filius in carne,
spiritus sanctus in columba; et similiter fructus baptismi ibi praefiguratus fuit, quia caeli aperti sunt super eum.
Sed necessitas ejus fuit declarata joan. 3, 5, ubi dicit: nisi quis renatus fuerit ex aqua et spiritu sancto, non potest
introire in regnum Dei. Sed usus fuit inchoatus quando misit discipulos ad praedicandum et baptizandum, ut
patet Matth. 10.
Sed efficaciam habuit ex passione Christi, quantum ad ultimum effectum, qui est apertio januae. Sed divulgatio
ejus quantum ad omnes nationes praecepta fuit Matth. Ult., 10, ubi dixit: euntes, docete omnes gentes etc..
RA
Et per hoc patet solutio ad objecta. Tamen sciendum, quod Matth. Ult., non fuit forma instituta cum ante
passionem in eadem forma baptizaverint sicut in littera dicitur, sed fuit iterata.
Articulus 5C
AG1
Ulterius. Videtur quod statim in sua institutione fuit obligatorium. Quia dicitur joan. 3, 5, quasi in principio
institutionis: nisi quis renatus fuerit ex aqua et spiritu sancto, non potest introire in regnum Dei; quod
obligationem importet. Ergo statim obligatorium fuit.
AG2
Praeterea, institutio sacramentorum novae legis est per modum praecepti. Sed praeceptum statim est
obligatorium. Ergo institutio baptismi statim obligabat.
1406

