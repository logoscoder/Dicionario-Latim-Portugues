mitigatur. Quarta est, quia, ut dicitur in 17 de animalibus, aqua maxime competit generationi et augmentationi
rerum viventium; unde et in principio mundi ex aqua primitus animalia producta sunt; et sic competit baptismo,
inquantum est regeneratio in spiritualem vitam. Quinta est, quia in omnibus mundi partibus aqua invenitur.
Sexta, quia est res quae de facili ab omnibus haberi potest sine magno pretio. Et hae duae competunt baptismo
prout est sacramentum necessitatis.
RA1
Ad primum ergo dicendum, quod neque circumcisio neque baptismus tollunt originalem culpam ex virtute
naturali ipsarum rerum, sed inquantum significant aliquid spirituale; et in significatione communicat aqua cum
instrumento circumcisionis, quia in utroque fit ablatio alicujus.
RA2
Ad secundum dicendum, quod ignis habet lucem ex se et calorem, qui est qualitas activa; et quia spiritus sanctus
est primum agens deiformitatem in baptismo, et primum illuminans, sed baptismus est sicut quaedam
instrumentalis causa, ideo spiritui sancto competit figurari per ignem, sed baptismo per aquam, qua mediante
transfunditur lumen a spiritu sancto in animam, sicut per diaphanum lumen corporale ad sensum.
RA3
Ad tertium dicendum, quod quamvis aer communicet cum vita, non tamen aer generationi viventium, sicut aqua,
competit; et propter hoc magis competit aqua baptismo quam aer.
RA4
Ad quartum dicendum, quod sepultura Christi est res significata, non contenta; institutio autem sacramentalis
materiae attenditur principaliter quantum ad significationem rei contentae. Magis autem competit aqua tali
significationi in baptismo quam terra; et ideo ratio non sequitur.
RA5
Ad quintum dicendum, quod oleum et vinum non habentur in usu ablutionis, sicut aqua, nec ita bene abluunt,
quia ex eis etiam aliquae sordes contrahuntur, et desunt iterum aliae conditiones, quae aquae competunt; et ideo
non ita competunt baptismo sicut aqua. Pinguedo autem devotionis et laetitia sunt quidam effectus baptismum
consequentes, et non primi.
RA6
Ad sextum dicendum, quod ex latere Christi fluxit sanguis et aqua; sed sanguis ad redimendum, ut dicitur 1 Petr.
1, aqua autem ad abluendum; et ideo aqua baptismo competit, et non sanguis.
Articulus 3B
AG1
Ulterius. Videtur quod non debeat fieri in aqua simplici. Quia medicina debet esse infirmis proportionata. Sed
nos, quibus medicina baptismi adhibetur, habemus corpus ex elementis mixtum.
Ergo aqua baptismi non debet esse elementum simplex.
AG2
Praeterea, sacramenta fluxerunt de latere Christi dormientis in cruce. Sed de latere ejus non est probabile fluxisse
aquam quae sit purum elementum, cum tale quid in corporibus mixtis non inveniatur. Ergo non debet in aqua
simplici baptismus fieri.
AG3
Praeterea, pura elementa, secundum Philosophos, non sunt in extremis, sed in mediis elementorum: quia in
extremis alterant se invicem.
Si ergo oporteret in aqua simplici baptismum fieri, non posset apud nos fieri.
AG4
Praeterea, constat quod aqua maris non est simplex aqua, quod ejus amaritudo et salsedo demonstrat, quae ex
terrestri mixto contingit. Sed in aqua maris potest fieri baptismus. Ergo non requiritur aqua simplex.
AG5
Praeterea, aqua competit baptismo ratione ablutionis. Sed quaedam aqua mixta magis abluit, sicut lixivium et
hujusmodi. Ergo magis baptismo competit.
SC1
Sed contra est quod mixtum neutrum miscibilium est. Si ergo fiat baptismus in aqua mixta, non fieret in aqua;
quod esset contra doctrinam evangelii.
CO
Ad secundam quaestionem dicendum, quod permixtio aquae potest esse duplex. Una quae tollit speciem, sicut
quando per alterationem transit in aliam speciem, sicut per putrefactionem aliquam vel digestionem transit in
vinum, aut etiam per additionem tantam alterius liquoris, quod solvatur species aquae, sicut si parum aquae
multo vino admisceatur. Alia permixtio est quae non tollit speciem aquae; sicut quando alteratur aqua secundum
aliquod accidens, et manet species, ut patet in aqua calefacta; vel quando additur aliquid aquae quod vel non
commisceatur, sicut si aliqua solida ponantur in aqua; vel si sit commiscibile, sicut aliquod humidum, tamen est

1402

