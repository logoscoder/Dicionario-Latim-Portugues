Sed ille qui non habet caritatem, est mortuus; quia ipsa est animae vita. Ergo absque caritate non potest esse
confessio.
AG2
Praeterea, confessio dividitur contra contritionem et satisfactionem. Sed contritio et satisfactio nunquam possunt
extra caritatem fieri. Ergo nec confessio.
AG3
Praeterea, in confessione oportet quod os cordi concordet; quia hoc ipsum nomen confessionis requirit. Sed ille
qui adhuc manet in affectu peccati quod confitetur, non habet cor ori conforme; quia corde peccatum tenet quod
ore damnat. Ergo talis non confitetur.
SC1
Sed contra, quilibet tenetur ad confessionem mortalium. Sed si aliquis semel confessus est etiam in mortali
existens, non tenetur ulterius ad confitendum eadem peccata; quia cum nullus sciat se caritatem habere, nullus
sciret se confessum fuisse.
Ergo non est de necessitate confessionis quod sit caritate formata.
CO
Respondeo dicendum ad primam quaestionem, quod confessio est actus virtutis, et pars sacramenti. Secundum
autem quod est actus virtutis, est actus meritorius proprie; et sic confessio non valet sine caritate, quae est
principium merendi. Sed secundum quod est pars sacramenti, sic ordinat confitentem ad sacerdotem, qui habet
claves ecclesiae, qui per confessionem conscientiam confitentis cognoscit; et secundum hoc confessio etiam
potest esse in eo qui non est contritus, quia potest peccata sua sacerdoti innotescere, et clavibus ecclesiae se
subjicere. Et quamvis tunc non percipiat absolutionis fructum, tamen recedente fictione percipere incipiet, sicut
etiam est in aliis sacramentis; unde non tenetur iterare confessionem qui fictus accedit, sed tenetur postmodum
fictionem suam confiteri.
RA1
Ad primum ergo dicendum, quod auctoritas illa intelligenda est quantum ad fructum confessionis percipiendum,
quem nullus extra caritatem existens percipit.
RA2
Ad secundum dicendum, quod contritio et satisfactio fiunt Deo; sed confessio fit homini; et ideo de ratione
contritionis et satisfactionis est quod homo sit Deo per caritatem unitus, non autem de ratione confessionis.
RA3
Ad tertium dicendum, quod ille qui peccata quae habet, narrat, vere loquitur, et sic cor concordat verbis quantum
ad substantiam confessionis, quamvis cor discordet a confessionis fine.
Articulus 4B
AG1
Ulterius. Videtur quod non oporteat confessionem esse integram, ut scilicet omnia peccata uni sacerdoti
confiteatur aliquis. Quia erubescentia facit ad diminutionem poenae. Sed quanto pluribus sacerdotibus quis
confitetur; tanto majorem erubescentiam patitur. Ergo fructuosior erit confessio, si pluribus sacerdotibus dividat.
AG2
Praeterea, confessio ad hoc necessaria est in poenitentia, ut poena secundum arbitrium sacerdotis, peccato
taxetur. Sed sufficiens poena potest imponi a sacerdotibus de diversis peccatis. Ergo non oportet uni sacerdoti
omnia peccata confiteri.
AG3
Praeterea, potest contingere quod post confessionem factam et satisfactionem perfectam recordetur quis alicujus
peccati mortalis, quod dum confitebatur, in memoria non habebat; et tunc copiam proprii sacerdotis, cui primo
confessus fuerit, habere non poterit. Ergo poterit illud solum peccatum alteri confiteri; et sic diversa peccata
diversis sacerdotibus confitebitur.
AG4
Praeterea, sacerdoti non debet fieri confessio de peccatis nisi propter absolutionem. Sed quandoque sacerdos qui
confessionem audit, potest de quibusdam peccatis absolvere, non de omnibus. Ergo ad minus in tali casu non
oportet quod confessio sit integra.
SC1
Sed contra, hypocrisis est impedimentum poenitentiae, ut in praecedenti dist. Dictum est. Sed dividere
confessionem, ad hypocrisim pertinet, ut Augustinus dicit. Ergo confessio debet esset integra.
SC2
Praeterea, confessio est poenitentiae pars. Sed poenitentia debet esse integra, ut in 20 dist. Magister ostendit.
Ergo et confessio.
CO
Ad secundam quaestionem dicendum, quod in medicina corporali oportet quod medicus non solum unum
morbum, contra quem medicinam dare debet, cognoscat; sed etiam universaliter totam habitudinem ipsius
1753

