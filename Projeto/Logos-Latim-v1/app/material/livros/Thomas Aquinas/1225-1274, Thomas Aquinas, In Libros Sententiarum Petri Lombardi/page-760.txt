|a0 Prologus
Deinde quaeritur de superiori scintilla rationis; et circa hoc quaeruntur tria: 1 utrum superior scintilla rationis
possit extingui; 2 supposito quod non extinguatur, utrum conscientia possit errare; 3 utrum conscientia errans
liget.
|a1 Articulus 1: Utrum superior scintilla rationis possit extingui.
AG1
Ad primum sic proceditur. Videtur quod superior scintilla rationis possit extingui. Error enim rationis extinctio
ejus dicitur, quia tenebrae comparatur. Sed hanc scintillam rationis contingit errare, ut patet in Glossa Hieronymi
Ezech. 1, ubi praeter verba quae in littera inducuntur, Paulo post subdit: hanc autem conscientiam saepe
praecipitari videmus. Ergo superior scintilla rationis potest extingui.
AG2
Praeterea, superior scintilla rationis videtur esse superior rationis pars. Sed ratio superior potest peccare, etiam
mortaliter, ut supra dictum est. Ergo scintilla ista potest extingui.
AG3
Praeterea, proprietas hujusmodi scintillae est quamdiu manet, ut malo remurmuret. Sed in haereticis nihil est
quod remurmuret in his peccatis quae secundum sectam suam faciunt: quia etiam in occisione justorum
arbitrantur se obsequium praestare Deo, ut dicitur joan. 16. Ergo scintilla rationis est in eis extincta.
AG4
Praeterea, Philosophus dicit in 7 ethic., quod mali, scilicet qui habitum vitii jam acquisiverunt, ignorantiam finis
habent. Sed non potest fieri murmur quantum ad actum, nisi secundum quod cognoscitur deviatio a fine. Ergo
videtur quod in illis quorum potentiae per hujusmodi habitus corruptae sunt, hujusmodi murmur cesset; et ita
scintilla rationis in eis extinguatur.
AG5
Praeterea, idem est quod remurmurat malo, et quod inclinat ad bonum. Sed in damnatis non est aliquid incitans
eos ad bonum. Ergo nec in eis est aliquid remurmurans malo; et ideo scintilla rationis in eis extinguitur.
SC1
Sed contra, scintilla rationis extingui non potest, lumine intellectus remanente. Sed lumen intellectus nunquam
per peccatum tollitur, quia lumen illud ad imaginem pertinet, ut patet ex eo quod dicitur in psalm. 4, 6: signatum
est super nos lumen vultus tui Domine; ubi Glossa exponit de consignatione imaginis. Ergo scintilla rationis per
peccatum non extinguitur.
SC2
Praeterea, illud quod est naturale, per peccatum non tollitur. Sed inclinatio ad bonum est homini naturalis, ut
dictum est, quae est secundum rationis scintillam. Ergo scintilla rationis per peccatum non extinguitur.
CO
Respondeo dicendum, quod, secundum dionysium, divina sapientia conjungit prima secundorum ultimis
primorum, quia, ut in Lib. De causis ostenditur, in ordine creatorum oportet quod consequens praecedenti
similetur, nec hoc potest esse nisi secundum quod aliquid participat de perfectione ejus; quod quidem inferiori
modo est in secundo ordine creaturarum quam in primo; unde hoc quod inferior creatura de similitudine
superioris participat, est supremum in inferiori et ultimum in superiori, quia est deficientius receptum quam in
superiori sit. Inter creaturas autem talis est ordo ut primo sit Angelus, et secundo sit rationalis anima. Et quia
rationalis anima corpori conjuncta est; ideo cognitio debita sibi secundum suum proprium ordinem, est cognitio
quae a sensibilibus in intelligibilia procedit, et non pervenit in cognitionem veritatis nisi inquisitione
praecedente, et ideo cognitio sua rationalis dicitur. Quia vero Angelus simpliciter incorporeus est, nec corpori
unitur; cognitio naturae suae debita est ut simpliciter sine inquisitione veritatem apprehendat: propter quod
intellectualis natura nominatur. Oportet ergo quod in anima rationali, quae Angelo in ordine creaturarum
configuratur, sit aliqua participatio intellectualis virtutis, secundum quam aliquam veritatem sine inquisitione
apprehendat, sicut apprehenduntur prima principia naturaliter cognita tam in speculativis quam etiam in
operativis; unde et talis virtus intellectus vocatur, secundum quod est in speculativis, quae etiam secundum quod
in operativis est, synderesis dicitur: et haec virtus scintilla convenienter dicitur, quod sicut scintilla est modicum
ex igne evolans; ita haec virtus est quaedam modica participatio intellectualitatis, respectu ejus quod de
intellectualitate in Angelo est: et propter hoc etiam superior pars rationis scintilla dicitur quia in natura rationali
supremum est; unde et Hieronymus dicit quod per aquilam significatur quae cetera animalia in volando
transcendit; ita et haec virtus transcendit rationabilem, quae per hominem significatur, et concupiscibilem quae
per vitulum, et irascibilem quae per leonem. Sicut autem non contingit in speculativis intellectum errare circa
cognitionem primorum principiorum, quin semper repugnet omni ei quod contra principia dicitur; ita etiam non
contingit errare in practicis in principiis primis; et propter hoc dicitur, quod haec superior rationis scintilla quae
synderesis est, extingui non potest, sed semper repugnat omni ei quod contra principia naturaliter sibi indita est.
760

