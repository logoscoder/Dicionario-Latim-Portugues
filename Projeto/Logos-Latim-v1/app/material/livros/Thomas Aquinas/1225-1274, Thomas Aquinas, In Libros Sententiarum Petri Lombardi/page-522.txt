quantum ad superiorem partem propter tranquillitatem cum caelo computatur, quod est ignis, secundum ejus
positionem: et idem nos possumus dicere de igne, ex quo non ponimus caelum de natura quatuor elementorum.
RA3
Ad tertium dicendum, quod quando materia est proportionata ad recipiendam actionem secundum virtutem
agentis, tunc agens facit sibi simile in specie, et dicitur agens univocum: quando autem materia non est
proportionata ad recipiendam actionem secundum virtutem agentis, servatur quidem aliqua similitudo effectus ad
agentem, secundum quod dicit dionysius quod habent causata causarum suarum contingentes imagines: et tamen
non oportet eodem modo inveniri aliquid in causa quo est in effectu, sed eminentiori: et ita etiam calor aliquo
modo est in sole, non quidem denominans ipsum, ut dicatur calidus formaliter, sed effective secundum virtutem
calefaciendi, quae in eo est.
RA4
Ad quartum dicendum, quod subtilitas et raritas non invenitur univoce in corporibus caelestibus et inferioribus,
ut dicit Commentator in lib.
De substantia orbis; unde ignis dicitur esse subtilissimum corporum secundum illam acceptionem qua subtilitas
in inferioribus corporibus invenitur.
Tamen auctoritates ex exemplis sumptae parum cogunt.
|a3 Articulus 3: Utrum motus caeli sit ab intelligentia.
AG1
Ad tertium sic proceditur. Videtur quod motus caeli non sit ab anima, vel intelligentia. Motus enim caeli est
motus naturalis, ut in 1 caeli et mund. Dicit Philosophus. Sed motus naturalis est cujus principium est forma
corporis naturalis. Ergo videtur quod motus caeli sit a forma naturali ejus, et non ab aliquo movente per
apprehensionem.
AG2
Praeterea, omnis motus ab anima est cum labore et poena, ut in 2 cael. Et mund.
Dicitur. Sed motus caeli non est hujusmodi: quia non posset esse continuus et uniformis. Ergo non movetur ab
anima.
AG3
Praeterea, anima intellectiva non conjungitur corpori nisi mediante sensitivo et nutritivo, ut patet ex
comparatione partium animae ad species figurarum in 2 de anima. Sed corpora caelestia non possunt habere
animam sensitivam vel nutritivam: quia non habent corpus complexionatum, quale exigitur ut sit instrumentum
operationum animae vegetativae et sensitivae. Ergo videtur quod nec ab anima intellectiva moveri possit.
AG4
Praeterea, omne corpus motum ab anima, habet dextrum et sinistrum, et alias differentias positionis. Sed corpus
caeleste cum sit totum uniforme, non habet hujusmodi diversitatem in partibus.
Ergo videtur quod non possit esse motum ab anima.
SC1
Sed contra est, quia probatur in 7 physic., quod ex se movetur. Sed ex se motum non potest esse, ut probatur
ibidem, nisi illud cujus una pars est movens, et altera mota; et omnis talis motus, est motus virtutis
apprehendentis. Ergo oportet motum caeli esse ab aliqua virtute apprehendente.
SC2
Praeterea, omnis motus naturalis est corpus existentis extra ubi suum. Hoc autem est impossibile in caelo ponere.
Ergo motus caeli est ab aliqua apprehensione.
CO
Respondeo dicendum, quod circa hoc est multiplex opinio.
Quidam enim dicunt, quod sicut motus aliorum corporum simplicium est ex naturis eorum corporalibus, ita
etiam motus corporis caelestis. Illud autem non videtur esse verum. Quia omnis motus est ab aliquo motore. In
motu autem corporum simplicium, quamvis forma naturalis sit principium motus, non tamen est motor; sed
essentialis motor est generans quod dedit formam, et accidentalis est removens prohibens, ut probatur in 8
physic.: quae nullo modo competunt corpori caelesti. Et praeterea motus naturalis est ad unam partem tantum, et
perficitur quiete naturali, et est corporis existentis extra ubi naturale: quae omnia etiam a corpore caelesti aliena
sunt.
Et ideo alii dicunt, quod oportet motum corporis caelestis esse ab aliquo intellectu et voluntate, sed non
immediate ab ipso Deo: hoc enim ordini divinae sapientiae non congruit, cujus effectus ad ultima per media
deveniunt, ut dionysius dicit. Et ideo Gregorius dicit, quod corporalis creatura per spiritualem administratur; et
ideo probabile est quod aliquis intellectus creatus sit motor proximus caeli.
Sciendum tamen quod Philosophi posuerunt diversos motores in diversis motibus et mobilibus: unde secundum
eorum numerum probaverunt numerum intelligentiarum moventium. Unicuique tamen orbi assignaverunt duos
motores: unum conjunctum, quem dixerunt animam orbis; et alterum separatum, quem dixerunt intelligentiam.
Cujus positionis ratio fuit, quia intelligentia secundum eos habet formas universales, quae non convenit ut
522

