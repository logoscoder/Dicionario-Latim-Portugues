RA2
Ad secundum dicendum, quod ex hoc quod contra infinitum peccat, debetur sibi poena infinita.
Non autem potest esse infinita acerbitate, quia in creatura finita non potest esse qualitas infinita; sed
recompensatur per durationem infinitam, quia creatura rationalis durationis in infinitum capax est: et quia
actualiter peccavit, debetur sibi non solum poena damni, sed etiam poena sensus.
RA3
Ad tertium dicendum, quod non dicitur in suo aeterno peccasse quia semper in actu peccati permanserit; sed quia
in uno actu voluntatis adhaesit peccato tali modo, ut ei in aeternum adhaereret, si impune posset. Vel dicendum,
quod dicitur in suo aeterno peccasse qui mortaliter peccavit, quia privavit se gratia per peccatum mortale, sine
qua homo non potest a peccato liberari: et ideo impotentem se reddidit ad resurgendum; unde quantum in ipso
fuit, se obligavit ut in peccato in aeternum permaneret.
RA4
Ad quartum dicendum, quod Deus non infligit poenam aeternam quasi in poena propter poenam delectatus, sed
quia delectatur in ordine justitiae suae, cujus pulchritudo apparet in perpetua poena perpetuae culpae.
RA5
Ad quintum dicendum, quod peccans venialiter non peccat in suo aeterno, quia neque adhaeret peccato veniali ut
fini, quia jam esset mortale, neque etiam impotentem se reddit ad resurgendum; et ideo non debetur sibi poena
aeterna, quamvis fortasse toto tempore vitae suae in veniali permaneat.
RA6
Ad sextum dicendum, quod ille qui decedit cum mortali et veniali simul punitur in inferno pro veniali, et punitur
in aeternum; longe tamen minus acerba poena quam illa quae est pro mortali. Hoc autem accidit veniali,
inquantum mortali conjunctum est, quod gratia privat, sine qua nulla poena potest esse purgativa et expiativa.
RA7
Ad septimum dicendum, quod positio illa est impossibilis: quod sic patet. Si enim aliquid est sufficiens ad
excusandum peccatum majus, multo amplius sufficit ad excusandum minus. Sed imperfectio aetatis excusat
peccatum mortale, ut puer nondum usum liberi arbitrii habens peccati mortalis reus non habeatur, etiam si actum
faciat qui ex genere peccatum mortale sit; unde multo amplius excusat infantia ne peccatum veniale imputetur; et
ideo non potest esse quod homo venialiter peccet ante illud tempus quo usum rationis habet, ut jam mortaliter
peccare possit.
Statim autem ut ad tempus illud pervenit, vel gratiam habet, vel in peccato mortali est: quia si facit quod in se
est, Deus ei gratiam infundit; si autem non facit, peccat mortaliter: quia tunc est tempus ut de salute sua cogitet,
et ei operam det; et ideo positio est impossibilis. Si tamen ponatur per impossibile, tunc talis punietur poena
sensibili in inferno, et poena illa erit aeterna. Sed hoc accidit veniali inquantum est sine gratia.
EX
Quidam dicunt unum esse peccatum, alii vero dicunt diversa esse peccata. Utraque opinio est vera aliquo modo
intellecta: quia si accipiatur voluntas conjuncta actui, sic voluntas et actus exterior sunt unum peccatum; si autem
sumatur voluntas separata ab actu, sic sunt duo peccata numero, sed unum specie.
Ad quod illi etiam dicunt. Praeter istam responsionem quae hic ponitur, potest esse alia, quae in primo articulo
posita est.
Praeterea solet quaeri, cum ab aliquo perpetrato voluntate peccato voluntas id agendi et actio transierit... Utrum
illud peccatum, usquequo poeniteat, sit in eo. Cum in peccato non solum sit actus et reatus, sed etiam macula;
videtur insufficienter procedere, cum de macula mentionem non faciat. Sed dicendum, quod macula est medium
inter actum peccati et reatum, quasi effectus actus et fundamentum reatus; et ideo per extrema medium
intelligitur.
Nec unquam est in aliquo peccatum actu, praeter originale, quin sit etiam reatu. Ratio hujus est quia actus peccati
inordinatus causat maculam et reatum. Posita autem causa non potest effectus non esse; et ideo impossibile est ut
simul dum actus peccati manet, reatus transeat. Sed quomodo hoc in originali esse possit, supra dictum est.
Duo enim sunt peccatorum genera. Hoc dicitur ad ostendendum quod divisio peccati in mortale et veniale, non
est univoci divisio: quia sic mortale et veniale dicerentur duae species peccatorum: sed est divisio analogi: et
propter hoc dicuntur mortale et veniale esse genera peccatorum, quasi non communicantia unum genus.

|+d42.q2 Distinctio 42, Quaestio 2
|a0 Prologus
Modi autem peccatorum varias in Scriptura distinctiones habent. In parte praecedenti determinavit Magister
quaedam quae requiruntur ad peccatum quasi partes integrantes ipsum: hic determinat diversas peccatorum
divisiones; et dividitur in partes duas: in prima prosequitur divisionem peccatorum capitalium, ibi: praeterea
sciendum est septem esse vitia capitalia. Prima dividitur in duas: in prima ponit quasdam distinctiones
787

