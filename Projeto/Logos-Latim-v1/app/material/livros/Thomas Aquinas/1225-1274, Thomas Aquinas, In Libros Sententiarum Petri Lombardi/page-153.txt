praecedentes, complet cavationem. Hoc autem ideo contingit, quia homo est Dominus sui actus. Unde potest
agere secundum totam virtutem naturae suae vel secundum partem: quod non contingit in illis quae agunt ex
necessitate naturae: semper enim agunt tota virtute sua. Quando ergo ita est quod homo non habens caritatem ex
tota virtute bonitatis naturalis sibi inditae movetur ad caritatem, tunc unus actus disponit eum ultima
dispositione, ut caritas sibi detur. Quando vero non secundum totam virtutem, sed secundum aliquid ejus
praeparatur ad caritatem, tunc actus non est sicut dispositio ultima, sed remota, et per plures actus poterit
pervenire ad dispositionem ultimam. Similiter dico ex parte alia, quod quando actus caritatis procedit ex tota
virtute habentis et quantum ad virtutem naturae et quantum ad virtutem habitus infusi, tunc unus actus disponit,
et meretur augmentum caritatis, ut statim fiat. Quando autem non secundum totam virtutem procedit actus ille,
tunc est ut dispositio remota, et poterit tunc per plures actus pervenire ad augmentum caritatis, non tamen de
necessitate: quia homo, quantumcumque sit dispositus, potest non agere secundum rationem dispositionis illius:
quod non contingit in dispositionibus non voluntariis, ratione jam dicta, Paulo Sup..
RA1
Ad primum igitur dicendum, quod non eodem modo se habet quilibet actus caritatis, eo quod unus potest esse
magis intensus, et etiam unus potest esse disponens in virtute plurium praecedentium, ut dictum est, in corp. Art.,
et ideo non sequitur idem effectus.
RA2
Ad secundum dicendum, quod praemium substantiale vitae aeternae ordinatur sicut finis ad actus caritatis, et
commensuratur ad invicem, non secundum aequiparantiam, sed secundum proportionem.
Unde actui caritatis debetur praemium substantiale, et actui majoris caritatis majus praemium.
Unde quilibet actus caritatis, inquantum est informatus tali habitu, ordinatur ad praemium substantiale; non
tamen ad augmentum praemii, sicut nec ad augmentum caritatis, secundum quod caritas remanet primum
principium merendi, sed solum secundum quod augmentum caritatis pertinet ad perfectionem praemii.
RA3
Ad tertium jam patet responsio per id quod dictum est, quia actus caritatis excedit actum praecedentem caritatem
in hoc quod habet virtutem merendi, et ita accedit plus ad causalitatem caritatis quam actus praecedens caritatem.
RA4
Ad quartum dicendum, quod ad hoc quod aliqua perfectio introducatur, duo requiruntur. Unum ex parte
introducentis, ut sua operatio commensuretur secundum aequalitatem perfectioni introducendae: non enim ex
parva calefactione inducitur calor ignis, sed ex tali calefactione, quae habet aequalem virtutem, ad minus ex suo
principio, calori ignis. Aliud ex parte recipientis, ut dispositio sua proportionetur eodem modo perfectioni
inducendae.
Contingit autem quandoque, sicut in operibus animae, quod aliquid disponitur et perfectionem recipit a seipso, ut
in scientia et virtute patet. Unde ad perfectam dispositionem sufficit quod anima operetur secundum virtutem
proportionatam illi perfectioni quae inducenda est: et quia tota capacitas animae vix sufficit ad receptionem
tantae perfectionis quanta est caritas, nisi Deus de sua liberalitate suppleret; ideo ad hoc quod sit in anima ultima
dispositio ad caritatem requiritur actus qui sit secundum totam virtutem suam, et iste sufficit quantum in nobis
est; sed minor non sufficit ad talem dispositionem.
Ulterius in illis perfectionibus in quibus per actum animae non tantum est dispositio, sed etiam ipsa perfectio,
exigitur quod actus ipsius animae sit proportionatus et aequalis in virtute ipsi perfectioni introducendae. Omnis
autem habitus de ratione sua habet quod sit difficile mobilis; idest, habet firmitatem quamdam. Unde quando una
actio animae habet firmitatem, inducit habitum; sicut patet quod una demonstratio propter sui certitudinem et
firmitatem facit habitum scientiae.
Quando autem unus actus non habet firmitatem, non sufficit unus, sed oportet quod sint plures.
Unde ex uno argumento dialectico non generatur opinio, sed ex pluribus congregatis. Ita etiam quia actus
voluntatis humanae non habet firmitatem, cum voluntas indeterminate se habeat ad multa, habitus virtutum
politicarum, qui acquiruntur per actus voluntatis, non possunt acquiri tantum per unum actum, sed oportet quod
multi conveniant. Habitus autem caritatis non habet firmitatem per actum animae, sed a causa sua, quae Deus
est; et ideo unus actus voluntatis potest sufficere ad hoc quod caritas infundatur, et similiter ad hoc quod
augeatur.
RA5
Ad quintum dicendum, quod quando est talis actus caritatis qualis requiritur ad augmentum caritatis, tunc etiam
augetur praemium substantiale, quod debetur caritati majori consequenti actum, non caritati quae est radix actus.
Non autem omnes sunt tales, ut dictum est, in respons., ad 2 istius art.; et ideo ad multitudinem actuum non
sequitur de necessitate augmentum praemii substantialis.
|a4 Articulus 4: Utrum augmentum caritatis habeat aliquem terminum.
AG1
Ad quartum sic proceditur. Videtur quod augmentum caritatis habeat aliquem terminum. Perfectio enim non
excedit capacitatem perfectibilis.
153

