Postquam determinavit Magister de processione divinarum personarum in unitate essentiae, quae est principium
creaturarum et causa; antequam de creaturis determinet, prosequitur ea in quibus consistit perfecta ratio principii,
secundum quod Deus creaturarum dicitur principium. Ratio autem principii efficientis in his quae agunt per
necessitatem naturae sufficienter consistit in potentia et virtute perfecta, quam consequitur effectus, nisi sit
impedimentum ex parte recipientis. Sed hoc non sufficit in his quae agunt per voluntatem, immo supra hoc
exigitur scientia et voluntas, ut ostendit Philosophus. Et ideo dividitur hoc in partes tres: in prima determinat de
scientia Dei; in secunda de potentia, 42 dist., ibi: nunc de omnipotentia Dei agendum est; in tertia de voluntate,
45 dist., ibi: jam de voluntate Dei aliquid pro sensus nostri imbecillitate dicendum est: ratio autem ordinis est,
quia scientia ad plura se extendit quam potentia; est enim tam bonorum quam malorum, quorum non est potentia;
quae etiam ad plura se extendit quam voluntas, quia voluntas est tantum respectu illorum bonorum quae sunt vel
erunt vel fuerunt; sed potentia ulterius est infinitorum aliorum quae facere posset. Prima dividitur in duas: in
prima determinat de scientia in communi; in secunda de quadam specie scientiae Dei, quae specialem
difficultatem affert, scilicet de praedestinatione, 40 distinct.: praedestinatio vero est de bonis salutaribus, et de
hominibus salvandis. Prima in duas: in prima ostendit quorum sit Dei scientia; in secunda ostendit qualiter se
habeat ad res scitas, 38 dist., nunc ergo ad propositum revertamur.
Prima in duas: in prima ostendit quod scientia Dei universaliter est omnium; in secunda ostendit quomodo ea
quae Deus scit, in Dei scientia esse dicuntur, 36 distinct.: solet quaeri hic, cum omnia dicantur esse in Dei
cognitione... Utrum concedendum sit, omnia esse in divina essentia, vel in Deo per essentiam. Prima in duas: in
prima ostendit scientiam Dei esse omnium; in secunda ex hoc duas conclusiones inducit, ibi: propterea omnia
dicuntur esse in Deo et fuisse ab aeterno. Circa primum duo facit: primo ostendit necessitatem tractatus; secundo
prosequitur suam intentionem, ibi: sciendum est igitur, quod sapientia vel scientia Dei, cum sit una et simplex,
tamen propter varios rerum status et diversos effectus plura ac diversa sortitur nomina. Et circa hoc duo facit:
primo ostendit quomodo divina scientia ratione diversorum scitorum diversimode nominatur; secundo ostendit
quae istorum nominum esse res creatas actu exigant, quae non, ibi: hic considerari oportet, utrum scientia vel
praescientia vel dispositio vel praedestinatio, potuerit esse in Deo, si nulla fuissent futura.
Et circa hoc duo facit: primo ostendit quae nomina Deo non competunt, creaturis remotis; secundo ostendit quae
nomina nihilominus sibi conveniunt, si creaturae non essent, ibi: scientia vero vel sapientia non tantum de
temporalibus, sed etiam de aeternis est. Circa primum tria facit: primo ostendit veritatem; secundo inducit
objectionem in contrarium, ibi: ad hoc autem ita a quibusdam opponitur; tertio ponit solutionem, ibi: ad hoc
juxta modulum nostrae intelligentiae ita dicimus.
Hic quinque quaeruntur: 1 utrum in Deo sit scientia; 2 utrum habeat tantum sui scientiam, vel etiam aliorum; et
si aliorum, quaeritur 3 utrum de eis certam et propriam cognitionem habeat; 4 utrum scientia sua sit univoca
nostrae scientiae; 5 utrum scientia sua possit dici universalis vel particularis, vel in potentia vel in habitu, sicut
scientia nostra.
|a1 Articulus 1: Utrum scientia conveniat Deo.
AG1
Ad primum sic proceditur. Videtur quod scientia Deo non conveniat. Ubi enim non est intellectus, ibi non potest
esse scientia. Sed nomen intellectus proprie Deo non competit; immo dicitur in Lib. De causis: cum Deus dicitur
intelligens, nominatur nomine creati sui primi, quod est intelligentia. Ergo videtur quod scientia proprie Deo non
conveniat.
AG2
Praeterea, simplicissimo et primo nihil convenit quod sibi aliquid praesupponat, ad quod ex additione se habet.
Sed scientia praesupponit vitam et essentiam, et habet se ex additione ad illa, ut ex principio libri de causis patet.
Ergo cum Deus sit simplicissimus et primus, sibi scientia non competit.
AG3
Praeterea, nihil quod pluralitatem requirit invenitur in eo quod summe est unum. Sed scientia requirit
pluralitatem quamdam, scilicet scientis, scientiae et scibilis. Ergo Deo qui summe unus est, non convenit.
AG4
Si dicas, quod in Deo idem est scibile et sciens: contra. Nihil sibi ipsi simile dici potest, ut dicit Hilarius, nec
aliquid seipsum recipit aut capit. Sed secundum Philosophos scientia est assimilatio scientis ad rem scitam: item
scientia fit secundum receptionem scibilis in sciente. Ergo videtur quod non possit idem esse in Deo sciens et
scitum.
AG5
Praeterea, secundum Philosophum scientia conclusionum est, et intellectus principiorum. Sed cognitio
conclusionum sequitur inquisitionem rationis. Cum igitur in Deo non sit cognitio per inquisitionem, videtur quod
proprie in Deo scientia esse non possit.
SC1
Contra est quod dicitur ad Col. 2, 3: in ipso sunt omnes thesauri sapientiae et scientiae absconditi, et
Commentator 11 metaph. Dicit, quod vita et scientia proprie esse in Deo dicuntur.
286

