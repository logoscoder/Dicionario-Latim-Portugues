conditionem moventis, cum forma sensibilis non recipiatur in sensu secundum esse materiale prout est in
sensibili, sed secundum esse spirituale, quod est proprium sensui (unde non habet contrarietatem ad sensum, sed
est perfectio ejus, nisi secundum quod excedit proportionem sensus); ideo non proprie dicitur pati, nisi secundum
quod excellentia sensibilium corrumpit sensum, aut debilitat. Relinquitur ergo quod passio proprie dicatur
secundum vires appetitivas sensitivas: quia hae vires et materiales sunt, et moventur a rebus secundum
proprietatem rei: quia non est appetitus intentionis, sed ipsius rei; et secundum hoc habet res convenientiam ad
animam, vel contrarietatem: et ideo dicit Philosophus, quod passio est quam sequitur delectatio vel tristitia: et
Remigius dicit, quod passio est motus animae per susceptionem boni vel mali. Sed quia accidit delectatio
secundum conjunctionem convenientis et connaturalis; ideo adhuc magis proprie dicuntur passiones illae
affectiones sensitivae ad quas sequitur tristitia, vel etiam quae sunt cum vehementia sive delectationis sive
tristitiae, ut dicit Philosophus 5 metaphysic.; quia sic trahitur anima extra modum suum naturalem. Et sic
loquimur hic de passionibus. Sed in viribus intellectivae partis, quamvis non sit proprie passio, quia immateriales
sunt; tamen ibi est aliquid de ratione passionis: quia in apprehensione intellectus creati est receptio; et secundum
hoc dicitur in 3 de anima quod intelligere est pati quoddam. In appetitu autem intellectivo adhuc est plus de
ratione passionis: quia voluntas movetur a re secundum quod est bona vel mala, quae sunt conditiones rei;
intellectus autem movetur secundum apprehensionem veri vel falsi; quae non sunt rei per se, sed secundum quod
sunt in anima: quia bonum et malum sunt in rebus; verum et falsum sunt in anima, ut dicitur in 6 metaph.; unde
magis recipit anima a re secundum affectum, et vehementius movetur, quam secundum intellectum; sicut dicit
dionysius, 2 cap.
De div. Nom., quod Hierotheus patiendo didicit divina, idest ex affectu circa divina in intellectum devenit. Et
quia movetur affectus a re secundum proprietatem rei quam res habet in se ipsa, ideo per hunc modum contingit
quod res habeat contrarietatem vel convenientiam ad animam; sed secundum quod apprehenditur ab intellectu,
omnis res habet convenientiam, inquantum apprehenditur ut verum: et ideo in operatione apprehensivae semper
est delectatio; in operatione autem affectivae est delectatio et tristitia: et sic etiam tristitia magis adhuc proprie
dicitur passio, sicut in affectu sensibili dictum est, et similiter accipitur hic passio.
De passione autem animae secundum quod ab igne infernali patitur, dicendum est in quarto libro: sic enim anima
per se patitur.
RA1
Ad primum ergo dicendum, quod ratio illa procedit de passione proprie dicta; et concludit quod anima hoc modo
passionis non patitur per se, sed per accidens.
RA2
Ad secundum dicendum, quod quamvis per corruptionem corporum, anima non corrumpatur simpliciter quantum
ad substantiam; corrumpitur tamen compositio, secundum quam actu est forma corporis; et etiam vires affixae
organis, ut quidam dicunt.
RA3
Ad tertium dicendum, quod anima dicitur esse in loco per accidens, inquantum est pars compositi, quod est in
loco per se; et sic movetur per accidens in loco: et sic etiam valetudo, quae est compositi, est animae per
accidens, inquantum est pars ejus; et sic etiam per accidens patitur ad passionem corporis.
Articulus 1C
AG1
Ulterius. Videtur quod anima Christi non possit pati. Quia nihil est dignius quam anima Christi.
Sed agens est dignius patiente, secundum Augustinum.
Ergo anima Christi non fuit passibilis.
AG2
Praeterea, virtus reddit animam quietam a passionum tumultibus; et quanto virtus est perfectior, tanto passiones
in animam minus dominantur.
Sed in Christo fuit perfectissima virtus. Ergo nullo modo fuit in anima ejus passio.
AG3
Praeterea, impassibilitas est de ratione beatitudinis; unde ponitur inter dotes corporis. Sed anima Christi fuit
beata. Ergo non fuit passibilis.
SC1
Sed contra. Joannes Damascenus dicit, quod anima corpori inciso compatitur et dolet; et hoc est, quia unitur
corpori passibili. Sed anima Christi conjuncta est corpori passibili. Ergo anima ejus fuit passibilis: quia nihil
compatitur quod non est passibile.
SC2
Praeterea, Christus assumpsit in natura nostra defectus qui totam naturam consequuntur, qui imperfectionem
gratiae non important. Sed passibilitas animae est hujusmodi. Ergo Christus passibilem animam assumpsit.
SC3

1003

