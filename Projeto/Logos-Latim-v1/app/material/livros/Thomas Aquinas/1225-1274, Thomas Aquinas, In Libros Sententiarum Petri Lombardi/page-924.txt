Praeterea, constat quod embria vivunt; nec tamen dicuntur nata. Ergo non omnium viventium est nativitas.
AG7
Praeterea, sicut inanimata corpora generantur ex causa extrinseca; ita etiam animalia generata per
putrefactionem. Sed inanimata non dicuntur proprie nasci ratione praedicta. Ergo nec animalia generata ex
putrefactione.
AG8
Praeterea, spiritus sanctus procedit a patre ut vivens a vivente; nec tamen nasci dicitur. Ergo nec omnis processus
rei viventis est nativitas.
CO
Respondeo dicendum, quod cum generatio sit communis omnibus corporibus corruptibilibus, tamen in
corporibus animatis est specialis modus generationis; et propter hoc etiam habent specialiter inter alias vires
animae vim generativam: in viventibus enim primo ex generante deciditur aliquid quod est sufficiens ad
generationem quantum ad principium activum et passivum; quamvis in quibusdam idem generans sit quod
utrumque ministrat, sicut in plantis, quae non habent sexum distinctum. In quibusdam autem, scilicet quae
habent sexum distinctum, a mare ministratur principium activum, a femina principium materiale: et animalia in
coitu, secundum Philosophum, sunt quasi unum generans, sicut dicitur genes. 11, 24: erunt duo in carne una. Et
ideo sequitur secundum, scilicet quod generatio est per modum exitus a generante, quod non est in generatione
inanimatorum.
Tertium autem est quod generatum exiens a generante, in principio generationis adhaeret ei, et est in eo vel per
contactum, vel per consolidationem, sicut dicit Philosophus, ut patet in fructibus, qui colligantur plantis; et de
embrione, qui adhaeret secundum contactum matrici. Et quantum ad tres has conditiones res viva, inquantum
generatur, habet tria nomina sibi propria. Secundum enim quod principia sufficientia suae generationi
ministrantur a generante, dicitur gigni, vel genita esse; secundum autem quod generatur per modum exitus,
dicitur oriri; secundum autem quod generatur ut conjunctum generanti, dicitur nasci; sic enim generans et
generatum est quasi res una; et ideo, cum nomen naturae a nascendo sumatur, illa dicuntur esse per naturam
quorum principium intus est in ipsis. Et sic patet quod nasci proprie dicitur illud quod egreditur a generante
conjunctum ei, habens ab ipso principia sufficientia generationi.
RA1
Ad primum ergo dicendum, quod genitum, secundum quod est idem quod natum, non dicitur a generando, sed a
gignendo; unde quamvis inanimata proprie dicantur generata, non tamen proprie dicuntur genita neque nata.
RA2
Ad secundum dicendum, quod sol et aqua fontis dicitur per similitudinem oriri, inquantum scilicet egreditur de
occulto in manifestum.
RA3
Ad tertium dicendum, quod similiter accidentia inquantum sunt virtute in principiis essentialibus, causantur per
modum exitus; et ideo dicuntur oriri per similitudinem, et possunt etiam dici nasci, inquantum adhaerent
subjecto quod est causa ipsorum.
RA4
Ad quartum dicendum, quod, sicut dicit Damascenus, ingennitum per duplex n scriptum, est idem quod
increatum, sive aeternum; et sic accipit Philosophus; ingenitum autem per unum n scriptum idem est quod non
generatum; et sic hic loquimur.
RA5
Ad quintum dicendum, quod ad filiationem requiritur plus quam ad nativitatem vel ortum, scilicet ut quod exit
per generationem a generante, sit completum in specie generantis; et ideo fructus arborum et ova avium et capilli
et hujusmodi non habent rationem filiationis, quamvis dicantur nasci.
RA6
Ad sextum dicendum, quod genitum exit a generante dupliciter. Uno modo secundum quod procedit in esse
distinctum a generante, clausum tamen infra terminos generantis; et hoc proprie dicitur conceptio. Alio modo
secundum quod procedit in esse distinctum et manifestum. Et quia res nominatur secundum id quod apparet:
ideo ille modus exeundi facit nativitatem secundum communem usum loquendi, quamvis etiam primus aliquo
modo faciat nativitatem, secundum quod dicitur duplex nativitas, scilicet in utero, et ex utero.
Et quia in plantis simul aliquid procedit in esse distinctum et manifestum; ideo non proprie in eis est conceptio,
sed nativitas; et ideo etiam verbum secundum quod distinguitur in intellectu, dicitur concipi; secundum autem
quod extra pronuntiatur, potest dici per similitudinem nasci.
RA7
Ad septimum dicendum, quod in animalibus generatis ex putrefactione virtus solis et aliorum corporum
caelestium supplet vicem virtutis formativae quae est in semine in generatione eorum quae ex semine nascuntur.
Et quia hujusmodi virtutes corporum caelestium sunt per omnia inferiora corpora diffusae; ideo dicit
Philosophus, quod omnia plena sunt virtutibus animae; et ideo sicut animalia quae generantur ex semine, se
habent ad feminam, ita ista se habent ad terram, quae sine semine generantur; et sicut illa se habent ad patrem, ita
924

