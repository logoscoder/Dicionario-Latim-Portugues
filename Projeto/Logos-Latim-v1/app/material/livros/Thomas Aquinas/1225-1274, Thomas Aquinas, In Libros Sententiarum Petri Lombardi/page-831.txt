Ad tertium dicendum, quod incarnatio filii dicitur missio, quia filius ab alio est. Si autem pater incarnaretur, ejus
incarnatio missio dici non posset: sicut ostensio spiritus sancti in columba, missio visibilis ipsius dicitur; non
autem ostensio patris in sono vocis.
RA4
Ad quartum dicendum, quod tres personae non sunt majoris bonitatis quam una tantum; et ideo nihil plus
universo accresceret per incarnationem omnium personarum, quam de incarnatione unius tantum; unde fuisset
superfluum; et ideo quamvis sit possibile patrem incarnari, non tamen est expectandum.
RA5
Ad quintum dicendum, quod potentia Dei non est major quantum ad essentiam quam voluntas; tamen ad plura
objecta se extendit potentia quam voluntas; unde non sequitur, si aliquid Deus non vult, quod illud absoluta
potentia non possit.
|a4 Articulus 4: Utrum pater et filius et spiritus sanctus possit eamdem numero naturam assumere.
AG1
Ad quartum sic proceditur. Videtur quod pater et spiritus sanctus non possunt unam et eamdem numero naturam
assumere. Primo per hoc quod dicit Anselmus in Lib. De incarnatione verbi, quod plures personae non possunt
assumere unum eumdemque hominem. Sed si unam naturam assumerent, unus homo assumptus esset a pluribus
personis. Ergo primum est impossibile.
AG2
Item, assumptio humanae naturae terminatur ad aliquam unionem. Non autem ad unionem in natura: quia
oporteret vel alteram tantum remanere, sicut patet in conjunctione cibi ad cibatum; vel etiam neutrum, ut patet in
conjunctione elementorum. In incarnatione vero utraque natura manet, ut Damascenus dicit, et sic patet quod non
potest esse unio in natura. Ergo oportet quod terminetur ad unionem in persona. Non ergo possunt esse plures
personae unam naturam assumentes.
AG3
Praeterea, ut Damascenus dicit, in incarnatione uniens et unitum communicant sibi sua idiomata, ut quidquid
dicitur de filio hominis possit dici de filio Dei. Ergo si eadem natura humana a tribus personis assumpta esset,
demonstrato illo homine, possemus eum dicere filium Dei, et quidquid de filio Dei dicitur; et e converso filium
Dei esse hunc hominem, et natum de virgine, et hujusmodi omnia. Sed stante eadem positione, possemus dicere,
quod hic homo esset pater.
Ergo esse patrem, et quidquid est patris, posset praedicari de filio Dei; quod manifeste confusionem induceret
personarum.
AG4
Praeterea, tres personae distinguuntur relationibus.
Ergo quod attribuitur alicui personae primo et per se ratione ejus quod ad alterum est, nullo modo tribus personis
potest esse commune.
Sed humanam naturam assumere convenit filio secundum id quod ad alterum est: quia primo et per se convenit
personae, naturae autem prout est in persona. Ergo assumere hanc naturam non potest esse commune tribus
personis.
AG5
Praeterea, ut in 1 Lib. Dictum est, dist. 8, qu. 1, art. 1, omnis quidditas vel natura quae non est suum esse,
dividitur secundum divisionem suppositorum in ea subsistentium, quia esse habet secundum quod in supposito
est. Sed humana natura est quidditas vel natura quae non est suum esse: hoc enim solius Dei est. Ergo oportet
quod dividatur secundum esse ad divisionem suppositorum in ea subsistentium. Sed si tres assumerent humanam
naturam, essent tria supposita in humana natura subsistentia. Ergo essent tres humanae naturae: non ergo una
numero humana natura a tribus personis assumi potest.
AG6
Praeterea, si tres personae unam naturam humanam assumerent, aut essent unus homo, aut plures. Sed non
plures, quia non haberent nisi unam animam et unum corpus. Ergo esset unus homo, et posset demonstrari: iste
homo est pater et filius et spiritus sanctus. Sed ille homo non potest supponere nisi personam patris vel filii vel
spiritus sancti. Ergo persona patris esset pater et filius et spiritus sanctus, vel persona filii, vel persona spiritus
sancti; quod est impossibile. Ergo impossibile est talem assumptionem esse.
SC1
Sed contra, humanae naturae convenit esse assumptibilem secundum quod est ad imaginem Dei.
Sed eadem numero humana natura est ad imaginem trium personarum. Ergo humana natura eadem numero a
tribus assumi potest.
SC2
Praeterea, major est distantia diversarum potentiarum animae ad invicem (quae etiam in absolutis distinguuntur)
quam divinarum personarum quae distinguuntur solum in eo quod ad alium est. Sed anima unitur eidem membro

831

