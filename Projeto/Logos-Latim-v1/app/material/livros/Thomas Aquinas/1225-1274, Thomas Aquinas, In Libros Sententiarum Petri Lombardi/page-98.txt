|a5 Articulus 5: Utrum tantum tres personae sint in divinis.
AG1
Ad quintum sic proceditur. Videtur quod non sint tantum tres personae in divinis. In divinis enim non plus distat
voluntas et natura, quam intellectus.
Sed alia persona est procedens per modum voluntatis vel amoris, ab illa quae procedit per modum naturae vel
generationis. Ergo adhuc debet esse alia quae procedat per modum intellectus.
AG2
Praeterea, sicut pater diligit filium, ita etiam diligit spiritum sanctum. Sed amor quo pater diligit filium, est una
persona. Ergo et amor quo diligit spiritum sanctum, est una persona, et ita sunt plures quam tres.
AG3
Item, sicut est perfecta bonitas et liberalitas in patre et filio, ita et in spiritu sancto. Sed propter summam
bonitatem et liberalitatem convenit patri quod naturam suam communicet alii, quia bonum est communicativum
sui. Ergo eadem ratione spiritus sanctus communicabit naturam suam perfecta communicatione.
Sed non perfecte communicat creaturae.
Ergo communicabit alii divinae personae.
AG4
Item, in Deo non tantum est natura et voluntas, sed plura alia attributa, quorum unumquodque habet rationem
principii. Sed voluntati et naturae respondet aliqua processio, inquantum habent rationem principii. Ergo etiam et
aliis attributis respondebunt aliae processiones, secundum quas multiplicabuntur personae multo plures quam
tres.
AG5
Sed contra, videtur quod sint tantum duae.
Personae enim non distinguuntur nisi secundum relationes originis. Sed relatio originis est secundum quam
aliquis est ab alio. Ergo videtur quod sit tantum una persona, quae sit ens ab alia, et reliqua a qua est alius. Ergo
sunt tantum duae personae.
CO
Respondeo dicendum, quod non sunt nisi tres personae in divinis. Et ratio hujus est, quia in divinis propter
essentiae simplicitatem non potest esse distinctio secundum aliquod absolutum, sed secundum relationem, et
tantum secundum relationem originis, ut infra probabitur, dist. 26, quaest. 2, art. 2.
Item, relatio originis non potest constituere personam, si significet in communi; sed oportet quod significet
aliquid proprium et determinatum.
Habet enim se loco differentiae constitutivae respectu personae, quam oportet esse propriam.
Item, quia persona est nomen dignitatis, oportet quod illa relatio sit ad dignitatem pertinens. Sic ergo oportet tria
considerare in constituentibus personas, scilicet quod sit relatio originis, quod sit propria, quod sit ad dignitatem
pertinens. Relatio autem originis in communi importatur in his duobus, qui ab alio, et a quo alius. Hoc etiam
quod dico, a quo alius, est quidem ad dignitatem pertinens, sed commune est. Unde oportet, ad hoc quod
constituat personam, quod determinetur per specialem modum originis. In divinis autem non potest esse nisi
duplex modus originis, secundum quod omne agens dividitur in agens a natura et agens a voluntate: et istae
actiones inventae in creaturis, ut supra dictum est, dist. 4, quaest. 1, art. 1, reducuntur, ut in causam et exemplar,
in duas processiones in divinis, quarum una est per modum naturae et vocatur generatio, et alia per modum
voluntatis et vocatur spiratio, ut supra dictum est, loc. Cit.. Oportet igitur ita specificare, a quo alius per
generationem, a quo alius per spirationem. Haec autem duo non habent repugnantiam: quia idem potest esse
principium plurium diversis modis. Unde ex hoc non constituentur duae personae, sed una tantum; quia nihil
habet virtutem distinguendi, nisi quod habet aliquam rationem oppositionis. Sic igitur habemus unam personam,
a qua est aliquis per generationem et spirationem, sicut pater. Si autem accipiamus aliud, scilicet, qui est ab alio,
quamvis importet relationem originis, tamen non sufficit ad constituendam personam: tum quia commune est,
tum quia nihil dignitatis importat. Esse enim ab alio potest aliquid vel nobili vel ignobili modo. Unde oportet ad
hoc quod constituatur persona, quod determinetur per specialem modum ad dignitatem pertinentem; et isti sunt
tantum duo in divinis, et ideo oportebit ita dicere: qui est ab alio per generationem, et qui est ab alio per
spirationem. Ista autem duo non possunt uni convenire, quia una res habet tantum unum modum quo oritur ex
alio. Non enim idem in specie est a natura et ab arte, nec per putrefactionem et seminationem. Et ideo erit una
persona quae est ab alia per generationem, et hic est filius; et alia quae est ab alia per spirationem, et hic est
spiritus sanctus. Et cum istae relationes non possint multiplicari secundum numerum, ita quod remaneat unitas in
specie, eo quod non est ibi aliqua divisio materialis, oportet quod sint tantum tres personae.
RA1
Ad primum igitur dicendum, quod processio intellectus et naturae habent quamdam similitudinem per quam
distinguuntur a processione per modum voluntatis. Quod autem procedit per modum naturae, procedit ut ab uno,
si illud perfectum sit; et similiter quod procedit per modum intellectus; non enim plures homines habent unam
conceptionem in numero.
98

