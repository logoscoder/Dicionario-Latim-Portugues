sacramentum suscipit. Sed in hoc sacramento, quod habet pro materia ipsum humanum actum, non potest ex
ministerio sacerdotis materia applicari ad eum qui sacramentum suscipit, quia actus non sunt ab exteriori; et ideo
ad ministerium ipsius pertinet ipsorum actuum consummatio secundum absolutionem et poenae injunctionem;
quod est quasi quaedam sanctificatio.
RA2
Ad secundum dicendum, quod quamvis peccatum dimittatur ante actualem confessionem, nunquam tamen
dimittitur ante confessionem in proposito existentem; sicut etiam ante baptismum actualiter susceptum aliquis
rem baptismi consequitur ex proposito suscipiendi baptismum.
RA3
Ad tertium dicendum, quod ex proposito satisfaciendi gratia confertur, quamvis satisfactio actualis gratiam
praesupponat. Vel dicendum, quod per satisfactionem consequitur poenitens perfectum effectum gratiae
peccatum abolentis, quia liberatur totaliter a reatu peccati.
RA4
Ad quartum dicendum, quod ultimum in quo consummatur res, dicitur finis rei, sicut forma habet rationem finis;
et quia satisfactio est ultima pars in qua poenitentia consummatur, ideo dicitur fructus, qui in rationem finis
sonat.
Articulus 1C
AG1
Ulterius. Videtur quod sint partes subjectivae.
Quia istae partes poenitentiae, ut in littera patet, sumuntur secundum peccatum cordis, oris, et operis. Sed hae
sunt partes subjectivae peccati.
Ergo et partes poenitentiae assignatae, sunt partes subjectivae ipsius.
AG2
Praeterea, totum integrale non sequitur ad suam partem: non enim sequitur: si paries est, domus est. Sed
poenitentia sequitur ad quamlibet partium assignatarum: sequitur enim: conteritur, ergo poenitet; et similiter de
aliis. Ergo non sunt partes integrales, sed subjectivae.
AG3
Praeterea, partes integrales alicujus totius quod habet esse permanens, sunt simul. Sed poenitentia habet esse
permanens, sicut et alia sacramenta.
Ergo, cum poenitentiae partes non sint simul, non erunt partes integrales, sed subjectivae.
SC1
Sed contra, partes subjectivae non requiruntur ad perfectionem totius universalis: quia in qualibet parte perfecta
ratio totius invenitur, sicut perfecta ratio animalis in homine. Sed partes poenitentiae assignatae, ad ejus
perfectionem requiruntur, ut in littera dicitur. Ergo non sunt partes subjectivae.
SC2
Praeterea, nihil unum aliquid habet partes subjectivas, sicut unum animal non habet partes subjectivas.
Sed unius poenitentiae partes sunt assignatae partes: quod patet ex hoc quod de uno peccato non agitur nisi una
poenitentia, inquantum praedicta tria inveniuntur. Ergo non sunt partes subjectivae.
CO
Ad tertiam quaestionem dicendum, quod quidam dicunt, quod sunt partes subjectivae uno modo poenitentiam
considerando secundum quod habet tantum rationem poenae: quia quaelibet harum partium est punitio quaedam.
Sed hoc non potest esse: quia totum universale non praedicatur in singulari de suis partibus pluralibus simul
acceptis, sive sit genus, sive species: tres enim homines non sunt animal, sed animalia. Unde cum tres partes
poenitentiae non sint tres poenitentiae, sed una, non potest esse quod sint partes subjectivae.
Praeterea, poena quam poenitens patitur, tota in rationem satisfactionis cadit: non enim sola exteriori poena
homo satisfacit, sed etiam interiori; alias oratio mentalis non esset satisfactoria. Unde et poena quae est in
contritione, et quae est in confessione, in partem satisfactionis cadit; et quia satisfactio est ultima pars, totum
sacramentum a poena denominatur, sicut res denominatur ab ultimo sui.
Et ideo alii dicunt, quod sunt partes potentiales.
Sed hoc iterum non potest esse: quia in partibus potentialibus totum adest secundum essentiae suae rationem
cuilibet parti completae, sicut essentia animae cuilibet potentiae; sed tota ratio poenitentiae secundum speciem
non est in quolibet horum. Praeterea unum eorum non includit in se vim omnium aliorum, quod requiritur in
partibus potentialibus; sed unumquodque ad suum officium servit.
Ideo dicendum est cum aliis, quod sunt partes integrales. Sed sciendum, quod partes integrales sunt duplices.
Quaedam sunt partes quantitatis; quae sunt quandoque unius rationis, ut in totis homogeneis; quandoque vero
diversarum rationum, ut in totis heterogeneis. Quaedam vero sunt partes essentiae, sicut materia et forma, non
quantitatis; et hae semper sunt diversarum rationum, et habent ordinem naturae ad invicem, et quandoque etiam
ordinem temporis in his quorum esse non est simul; et hujusmodi partes sunt hae de quibus loquimur: quia
poenitentiae sacramentum secundum rationem speciei suae ex his tribus integratur; et una est prior altera
1690

