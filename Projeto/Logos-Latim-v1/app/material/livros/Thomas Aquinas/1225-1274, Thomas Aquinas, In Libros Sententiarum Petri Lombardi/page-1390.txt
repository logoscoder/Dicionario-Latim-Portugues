Ulterius. Videtur quod nulli alii hoc baptismo debuerunt baptizari. Hoc enim est solius Christi ut a sacramentis
non accipiat, sed magis eis conferat.
Sed baptismus joannis erat tale sacramentum a quo non poterat aliquid accipi. Ergo soli Christo competebat.
AG2
Praeterea, sacramenta eadem ratione omnibus competunt. Sed non erat necessarium quod omnes baptismo
joannis baptizarentur. Ergo nulli praeter Christum ipso baptizari debuerunt.
SC1
Sed contra est quod dicitur Matth. 3, 5: egrediebantur ad illum hierosolymitae universi, et baptizabantur ab eo.
CO
Ad secundam quaestionem dicendum, quod, sicut dicit Augustinus in Lib. De baptismo contra donatistas, si
joannes solum Christum baptizasset, videretur melioris baptismi dispensator, quanto melior erat qui baptizabatur,
et si omnes baptizasset videretur quod Christi baptismus non sufficeret ad salutem; et ideo quosdam alios
baptizavit, sed non omnes.
RA1
Ad primum ergo dicendum, quod quamvis alii a baptismo joannis non acciperent gratiam; accipiebant tamen
quoddam signum gratiae suscipiendae, et servandae poenitentiae.
RA2
Ad secundum patet solutio ex dictis.
Articulus 3C
AG1
Ulterius. Videtur quod debuerunt illo baptismo pueri baptizari. Erat enim ille baptismus signum baptismi Christi.
Sed baptismus Christi competit pueris. Ergo et ille.
AG2
Praeterea, circumcisio dabatur etiam pueris, et eis principaliter. Sed baptismus joannis est medium inter
circumcisionem et baptismum Christi, qui datur indifferenter magnis et parvis. Ergo et baptismus joannis parvis
dari debuit.
SC1
Sed contra, quia baptismus ille erat ut assuescerent ad baptismum Christi. Sed hoc non poterat esse nisi ratione
illorum qui discretionem habebant.
Ergo pueris ille baptismus non competebat.
CO
Ad tertiam quaestionem dicendum, quod baptismus joannis erat baptismus poenitentiae; et quia pueris non
competit poenitentia, ideo non competebat eis ille baptismus. Nec est simile de baptismo Christi et
circumcisione, quae ordinantur contra originale peccatum, quod in pueris est.
RA
Et per hoc patet solutio ad objecta.
|a4 Articulus 4: Utrum baptizati joannis baptismate, iterum baptizari debuerint.
AG1
Ad quartum sic proceditur. Videtur quod baptizati baptismo joannis, non debebant baptizari baptismo Christi.
Actor. Enim 8 dicitur, quod apostoli in Samariam venientes, illos qui baptizati erant in nomine Jesu, non
baptizabant, sed tantum manus imponebant. Cum ergo baptismus in nomine Jesu sine collatione spiritus sancti
sit baptismus joannis, videtur quod baptizati baptismo joannis, non baptizabantur baptismo Christi.
AG2
Praeterea, Hieronymus super illud: effundam de spiritu meo, dicit: quod haec est causa quare quidam baptizati a
joanne, baptismo Christi iterum baptizati sunt a Paulo, Actor. 20 quia fidem trinitatis non habebant, quia neque si
spiritus sanctus est audierant. Si ergo aliqui baptizati essent a joanne, fidem trinitatis habentes, videtur quod
iterum baptizari non debuerint baptismo Christi.
AG3
Praeterea, in apostolis debuit ostendi omne illud quod est necessarium ad salutem. Sed apostolis post baptismum
joannis solus baptismus spiritus sancti praenuntiatur, Actor. 1. Ergo non erat necessarium quod baptismo Christi
iterum baptizarentur.
AG4
Praeterea, ad baptismum requiritur aqua et spiritus sanctus. Sed per baptismum joannis erat facta ablutio aquae.
Ergo non oportebat nisi quod suppleretur quod deerat, scilicet spiritus sanctus.
SC1
Sed contra est quod dicitur joannis 3, 5: nisi quis renatus fuerit ex aqua et spiritu sancto, non potest introire in
regnum Dei. Sed baptismus joannis non regenerabat aliquo modo. Ergo necessarium erat ut iterum baptismo
Christi baptizarentur.
1390

