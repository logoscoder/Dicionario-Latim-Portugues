Qui enim aliquid propter delectationem amat, delectationem ipsam praecipue amat. Quamvis ergo quaedam
delectatio quodam amore sit prior, tamen amor delectatione simpliciter est prior. Similiter etiam vehementior:
quia amor est per informationem appetitus ab appetibili; delectatio autem per conjunctionem rei, ex re praesente
sibi conveniente.
Non est autem tanta conjunctio rei ad rem, sicut appetitus ad appetibile: quia res adveniens, quae delectationem
causat, non conjungitur secundum naturam, quia hoc non fit illud; unde est ibi conjunctio quasi contactus: sed
appetitus est ipsius appetibilis secundum suam naturam et substantiam.
Unde quando appetitus informatur per appetibile, est quasi conjunctio continuitatis et concretionis; unde amor
plus unit quam delectatio, quia facit quod amans sit secundum affectum ipsa res amata; delectatio autem est per
participationem alicujus ab illo, secundum quod est realiter praesens. Sciendum autem, quod quando amatum est
praesens realiter, secundum quod possibile est, tunc est delectatio, sicut ex conjunctione maxime convenientis.
Quando autem est omnino absens secundum rem, tunc maxime affligit; sicut ex divisione continui sequitur
dolor, quia amor est continuativa vis, ut dictum est; et inde dicitur, quod amor languere facit. Quando autem est
secundum aliquid praesens, et secundum aliquid absens, tunc habet delectationem admixtam afflictioni.
RA3
Ad tertium dicendum, quod bonum est vehementius in agendo quam malum: quia bonum non habet de
necessitate admixtionem boni; et iterum bonum agit in virtute propria, sed malum agit in virtute boni, ut dicit
dionysius; unde magis amatur bonum quam odiatur malum illi oppositum. Sed dolor corporalis est magis malum
quam delectatio quaedam sit bonum: quia delectatio de qua Augustinus ibi loquitur, contingit ex superadditione
perfectionum secundarum, sicut in cibis vel in venereis; sed tristitia vel dolor, propter quae dimittitur delectatio
talis, contingit ex subtractione primarum perfectionum, quae pertinent ad esse rei, sicut ex divisione continui.
Unde si acciperetur tristitia opposita delectationi illi, magis appeteretur delectatio quam fugeretur tristitia; sicut
qui appeteret delectationem in cibo, ut postea pateretur tristitiam quae est de subtractione cibi, vel alicujus
hujusmodi.
RA4
Ad quartum dicendum, quod amor est prior ira, et vehementior. Ira enim ex tristitia causatur, ut prius dictum est,
dist. 26, quaest. 1, art. 3, corp., sicut omnes passiones irascibilis. Et ideo, cum amor sit prior et vehementior
passionibus concupiscibilis, erit prior et vehementior passionibus irascibilis.
Quamvis autem ira odium pariat, non tamen amorem destruit; sed amoris destructionem sequitur, quia non
posset appetitus moveri in nocumentum alicujus, nisi antea affectus ab amore superatus esset.
RA5
Ad quintum dicendum, quod pax non distinguitur ab amore, sed est aliquid amoris: dicit enim quasi quietationem
appetitus; sed amor dicit ulterius transformationem, et quamdam conversionem ipsius in amatum; unde pax est
medium inter desiderium et amorem.
|a4 Articulus 4: Utrum cognitio sit altior amore.
AG1
Ad quartum sic proceditur. Videtur quod cognitio sit altior amore. Quia altissimae potentiae est altissimus actus.
Sed intellectus est altissima potentia in nobis, ut dicit Philosophus in 10 ethic..
Ergo cognitio est altissima operatio eorum quae in nobis sunt, et ita dignior amore.
AG2
Praeterea, sicut boetius dicit in Lib. 3, natura a perfectis sumpsit originem. Sed cognitio praecedit amorem. Ergo
cognitio est altior quam amor.
AG3
Praeterea, illud quod est proprium homini, est nobilius quam illud in quo communicat cum brutis. Sed intelligere
est proprium hominis, in amore autem convenit cum brutis. Ergo scientia et intellectus sunt digniora quam amor.
AG4
Praeterea, vita contemplativa est nobilior quam vita activa, et altior. Sed scientia pertinet ad vitam
contemplativam: amor autem videtur ad praxim pertinere, quia objectum ejus est bonum.
Ergo scientia est altior quam amor.
AG5
Praeterea, objectum amoris est bonum simpliciter.
Sed verum est melius quam bonum simpliciter, quia verum est summum in genere bonorum; sicut et optimus
homo est melior quam homo simpliciter. Ergo scientia et cognitio est altior quam amor.
AG6
Praeterea, quanto aliquid est spiritualius, tanto est altius. Sed cognitio est spiritualior quam amor: quia secundum
motum a rebus ad animam est cognitio, secundum autem motum ab anima ad res est amor. Ergo cognitio est
nobilior quam amor.
AG7
Praeterea, praemium est praestantius merito.
1158

