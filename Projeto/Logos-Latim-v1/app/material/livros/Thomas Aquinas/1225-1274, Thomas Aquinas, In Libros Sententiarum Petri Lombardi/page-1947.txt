AG1
Ulterius. Videtur quod nuptiae non sint interdicendae temporibus in littera determinatis. Quia matrimonium
sacramentum est. Sed in illis temporibus non interdicitur celebratio aliorum sacramentorum.
Ergo nec celebratio matrimonii.
AG2
Praeterea, magis incompetens est diebus festis petitio debiti quam celebratio nuptiarum.
Sed in diebus illis potest debitum peti. Ergo et nuptiae celebrari.
AG3
Praeterea, matrimonia quae fiunt contra statutum ecclesiae, debent separari. Sed non separantur, si fiant nuptiae
in talibus temporibus. Ergo non debet esse prohibitum per ecclesiae statuta.
SC1
Sed contra est quod dicitur eccles. 3, 5: tempus amplexandi, et tempus longe fieri ab amplexibus.
CO
Ad quartam quaestionem dicendum, quod quando novae sponsae traduntur, animus conjugum magis ex ipsa
novitate ad curam carnalium occupatur et ideo in nuptiis consueverunt signa multa laetitiae dissolutae ostendi; et
propter hoc illis temporibus in quibus homines praecipue debent se ad spiritualia elevare, prohibitum est nuptias
celebrari.
Hoc autem est ab adventu usque ad epiphaniam propter communionem, quae secundum antiquos canones in
nativitate fieri convenienter solet; et a septuagesima usque ad octavas Paschae, propter communionem
paschalem; et a tribus diebus ante ascensionem usque ad octavas Pentecostes, propter praeparationem ad
communionem illo tempore sumendam.
RA1
Ad primum ergo dicendum, quod celebratio matrimonii habet aliquam mundanam laetitiam et carnalem
adjunctam, quod non est de aliis sacramentis; et ideo non est simile.
RA2
Ad secundum dicendum, quod non fit tanta distractio animorum in redditione vel petitione debiti, sicut in
celebratione nuptiarum; et ideo non est simile.
RA3
Ad tertium dicendum, quod cum tempus non sit de essentia matrimonii, si in tempore indebito contrahatur,
nihilominus verum est sacramentum; nec separatur matrimonium simpliciter, sed ad tempus, ut poenitentiam
agant de hoc quod statutum ecclesiae sunt transgressi; et sic est intelligendum quod Magister dicit.
EX
Si prius promiserit, et postea prohibuerit, etc..
Videtur ex hoc quod vir possit revocare uxorem ad se, etiam si de licentia sua castitatem vovit.
Et dicendum, quod verbum Augustini intelligitur, quando vir dissimulavit ante plenam deliberationem, quae
quidem dissimulatio quidam consensus videtur.
Si autem expresse consensisset, non posset votum revocare. Unde loquitur quantum ad judicium ecclesiae,
quando promissio non potest probari.
Unde propter periculum talia vota occulta non sunt approbanda.
Nec carnes agni edere. De impedimento sumptionis eucharistiae propter carnalem delectationem in somno,
supra, dist. 9, dictum est.

|+d33.q1 Distinctio 33, Quaestio 1
|a0 Prologus
Postquam determinavit Magister de bonis matrimonii, hic ostendit quomodo haec bona erant in matrimonio
antiquorum; et dividitur in partes duas: in prima ostendit quomodo erant in matrimonio patrum ante legem; in
secunda, quomodo erant in matrimonio tempore legis celebrato, ibi: legis vero tempore interdixit Moyses
carnalem copulam fieri cum matre etc.. Prima in duas: in prima ostendit quod ante legem patres licite plures
uxores habuerunt; in secunda inquirit quomodo cum pluralitate uxorum bonum fidei servabatur, ibi: si quis
opponat quod fidem tori non servabant illi patres, dicimus etc.. Circa primum tria facit: primo movet
quaestionem; secundo determinat eam, ibi: ad quod dicimus etc.; tertio solutionem per auctoritatem confirmat,
ibi: de hoc Augustinus sic ait etc.. Et circa hoc duo facit: primo inducit auctoritatem ad principale propositum
probandum, quod scilicet illorum essent conjugia licita qui plures habebant uxores; secundo ostendit quod etiam
erant tanti meriti sicut est virginitas nostri temporis, ibi: quod vero castitas virginalis non praeferatur in merito
conjugali castitati Abrahae, Augustinus ostendit.
Legis vero tempore interdixit Moyses carnalem copulam fieri cum matre, cum noverca etc.. Hic determinat de
matrimonio tempore legis celebrato; et circa hoc tria facit: primo ostendit quomodo per legem Moysi
1947

