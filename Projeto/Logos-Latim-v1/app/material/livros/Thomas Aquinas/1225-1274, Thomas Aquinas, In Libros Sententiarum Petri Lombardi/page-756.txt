operationem voluntatis in finem tendentis: et quia voluntas defectibilis est, ideo ab isto ordine deficere potest per
defectum suae operationis, et non per defectum finis.
RA3
Ad tertium dicendum, quod quia voluntas liberrima est, ideo hoc consequitur eam ut in servitutem cogi non
possit; non tamen ab ea excluditur quin seipsam servituti subjicere possit: quod fit quando voluntas in actum
peccati libere consentit.
RA4
Ad quartum dicendum, quod ille error qui est in ratione, secundum quod aestimat bonum quod non est bonum,
est secundum ignorantiam electionis, ut in 3 ethic. Dicitur; et haec ignorantia non causat involuntarium, quia
voluntas hujusmodi ignorantiae quodammodo causa est, dum passiones non cohibet, quae rationem in
aestimando absorbent, quarum cohibitio in potestate voluntatis est: et ideo peccatum recte voluntati imputatur.
RA5
Ad quintum dicendum, quod error vel falsitas dicitur propria phantasiae, non quia in intellectu esse non possit,
sed quia ex errore phantasiae et imaginationis interdum causatur: similiter etiam inordinatio appetitus sensibilis,
peccati, quod est in voluntate, quodammodo causa est, non quidem cogens, sed inducens; unde Philosophi
partem inferiorem, in qua sunt animae passiones, partem vitiosam nominaverunt, ut dicit Augustinus in lib.
De CIV. Dei.
|a2 Articulus 2: Utrum in actu intellectus et aliarum potentiarum a voluntate, possit esse peccatum.
AG1
Ad secundum sic proceditur. Videtur quod in actibus aliarum potentiarum possit esse peccatum, et praecipue in
actu intellectus. Cogitatio enim, actus intellectus est. Sed contingit cogitando peccare.
Ergo in actu intellectus peccatum contingit esse.
AG2
Praeterea, peccatum est operatio quaedam, contraria operationi illi quae homini, secundum quod homo est,
debetur: quia talis operatio est recta operatio, cui peccatum contrariatur. Sed operatio intellectus est hominis
secundum quod est homo: ex hoc enim homo dicitur homo, quod est intellectum habens et rationem. Ergo in
operatione intellectus contingit esse peccatum.
AG3
Praeterea, contraria nata sunt fieri circa idem. Sed peccatum virtuti opponitur. Cum ergo quaedam virtus sit in
intellectu, scilicet intellectualis, ut patet ex 6 ethic., videtur quod peccatum in intellectu esse possit.
AG4
Praeterea, infidelitas peccatum quoddam est.
Sed infidelitas est in intellectu, secundum quod doctrinae fidei dissentit. Ergo in intellectu potest esse peccatum.
AG5
Praeterea, nihil prohibetur nisi peccatum.
Sed quaedam scientiae sunt prohibitae, ut necromantia, et hujusmodi. Cum igitur scientia sit in intellectu, videtur
quod in intellectu possit esse peccatum.
SC1
Sed contra, illud quod excusat peccatum, non est peccatum. Sed defectus qui est in intellectu, ut ignorantia,
peccatum excusat. Ergo in intellectu non contingit esse peccatum.
SC2
Praeterea, illud quod non est in potestate nostra, non est peccatum. Sed intelligere quodlibet, non est in potestate
nostra. Ergo si intelligendo deficimus, non peccamus.
CO
Respondeo dicendum, quod cum in peccato sit ratio mali, et praeter hoc ratio culpae; utrumque diversimode
invenitur in actu intellectus et in actu voluntatis; quia in actu voluntatis est malum ex objecto, non autem in actu
intellectus: velle enim mala, malum est; sed intelligere mala, non est malum: cujus ratio sumi potest ex objecto
utriusque. Objectum enim voluntatis est bonum; sed objectum intellectus est verum: bonum autem et malum, ut
in 6 metaph. Dicitur, sunt in rebus; sed verum et falsum sunt in anima: et ideo voluntas per actum suum tendit in
objectum suum secundum quod se habet in re, et ideo ex bonitate et malitia rei volitae actus voluntatis est bonus
et malus: sed intellectus per actum suum tendit in rem secundum quod est in anima; ratio autem et malorum et
bonorum in anima bonum est; et ideo cognoscere malum et bonum, in se bonum est; unde boetius dicit, quod
notitia mali bono deesse non potest. Sed malum accidit in actu intellectus ex indebita proportione intellectus ad
rem, ex eo scilicet quod apprehendit rem aliter esse quam sit. Intelligere enim rem falso, est malum in actu
intellectus, sicut verum est bonum ejus, ut dicitur in 6 ethic.. Actus igitur intellectus sic malus non habet etiam
eodem modo rationem culpae sicut actus voluntatis, qui invenitur suo modo malus: quia ratio culpae primo in
actu voluntatis invenitur; in actibus autem intellectus et aliarum potentiarum non nisi secundum quod sunt
imperati a voluntate. Ratio enim culpae in actu deformi est ex hoc quod procedit ab eo qui habet dominium sui
actus. Hoc autem est in homine secundum illam potentiam quae ad plura se habet, nec ad aliquod eorum
756

