Ulterius. Videtur quod virtutes morales ab intellectualibus non distinguantur. Morales enim virtutes a more
dicuntur: qui videtur idem quod consuetudo, vel parum differre, ut dicitur in 2 ethic..
Sed consuetudo facit facilitatem, ut dicit victorinus; et hoc patet tam in agendis quam in considerandis. Ergo
virtutes morales ab intellectualibus distingui non debent.
AG2
Praeterea, ad scientiam moralem nihil pertinet nisi morale. Sed ad eam pertinent virtutes intellectuales, de quibus
Philosophus, in 6 ethicorum, determinat. Ergo intellectuales virtutes sunt morales.
AG3
Praeterea, prudentia inter intellectuales ponitur: numeratur etiam et ipsa inter morales, cum sit una de quatuor
cardinalibus.
Ergo idem quod prius.
AG4
Praeterea, omnis virtus moralis consistit in medio. Sed medium determinatur secundum rationem rectam, ut
dicitur 2 ethic.. Cum ergo per intellectuales virtutes rectificetur, videtur quod ipsae intellectuales virtutes sint
morales.
SC1
Sed contra est quod Philosophus morales contra intellectuales dividit.
SC2
Praeterea, diversorum perfectibilium diversae sunt perfectiones. Sed virtutes intellectuales perficiunt rationale
per essentiam, virtutes autem morales rationale per participationem. Ergo dictae virtutes ad invicem
distinguuntur.
CO
Ad secundam quaestionem dicendum, quod mos dicitur dupliciter. Uno modo idem est quod consuetudo.
Consuetudo autem importat quamdam frequentiam circa ea quae facere vel non facere in nobis est. Naturalia
enim, vel quae semper fiunt, consueta non dicuntur: sed per voluntatem contingit aliquid in nobis facere vel non
facere. Inde tractum est nomen moris ad significandum actus voluntarios, vel appetitivae partis, secundum
inclinationem appetitus ad hujusmodi actus: quae quidem inclinatio quandoque est ex natura, quandoque ex
consuetudine, quandoque ex infusione. Unde et dicuntur mores animalium ea quae proveniunt in ipsis ex
passionibus appetitivae partis, sicut quod solicitantur circa filios, et quod repugnant, et hujusmodi: sicut patet in
9 de animalibus quamvis in eis dicantur mores magis secundum similitudinem quam secundum proprietatem:
quia non agunt quasi dominium suorum actuum habentia, sed magis a natura aguntur, ut dicit Damascenus.
Et sic etiam apud Graecos hoc nomen ethos dupliciter sumitur: et secundum quod importat diuturnitatem
quamdam, dicitur febris ethica: secundum autem quod importat morem secundo modo acceptum, dicitur scientia
ethica, quam nos moralem dicimus. Sic ergo loquendo de more actus, ita se habet ad hoc quod sit moralis, sicut
se habet ad voluntatem et appetitum. Sunt enim aliqui actus a parte appetitiva eliciti, sicut velle, eligere,
concupiscere, et hujusmodi; et tales actus essentialiter morales sunt. Alii vero sunt actus a parte appetitiva non
eliciti, sed imperati, sicut ambulare, considerare et hujusmodi; et isti non sunt morales quantum ad speciem
suam, sed solum quantum ad usum eorum, prout imperantur a voluntate; et ita virtutes, quae perficiunt
appetitivam partem, proprie dicuntur morales. Virtutes autem perficientes intellectivam, perficiunt eam ad actus
perfectos in genere cognitionis, non autem secundum ordinem ad imperium voluntatis. Per scientiam enim non
fit ut aliquis recta intentione consideret sed ut verum in singulis videatur ei: et ideo virtutes morales ab
intellectualibus distinguuntur.
RA1
Ad primum ergo patet solutio ex aequivocatione moris.
RA2
Ad secundum dicendum, quod virtutes intellectuales non pertinent ad scientiam ethicam quasi sint essentialiter
morales, sed inquantum earum usus moralis est, quod a voluntate imperatur.
RA3
Ad tertium dicendum, quod, sicut Commentator dicit in 6 ethic., prudentia media est inter morales et
intellectuales: est enim essentialiter intellectualis, cum sit habitus cognitivus, et rationem perficiens; sed est
moralis quantum ad materiam, inquantum est directiva Moralium virtutum, cum sit recta ratio agibilium, sicut
dictum est.
RA4
Ad quartum dicendum, quod medium determinatur per virtutem intellectualem et moralem secundum
prudentiam, sed diversimode: quia prudentia determinat medium per modum dirigentis et ostendentis; sed virtus
moralis per modum exequentis et inclinantis in medium. Unde dicit tullius, quod operatur per modum naturae: et
in hoc defecit socrates, morales ab intellectualibus non distinguens: posuit enim omnes virtutes esse scientias
quasdam, ut dicitur in 6 ethic..
Articulus 4C
1094

