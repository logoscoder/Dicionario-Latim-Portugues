TT
Utrum Adam potuerit vitare peccatum per liberum arbitrium in primo statu.
AG1
Ad quartum sic proceditur. Videtur quod Adam in primo statu per liberum arbitrium non poterat peccatum vitare.
Quia, sicut dicit Augustinus in Lib. De vera innocentia, natura humana etsi in illa integritate in qua condita est,
permaneret, nullo tamen modo seipsam sine creatore adjuvante servaret. Sed sua conservatio erat ut sine peccato
maneret. Ergo videtur quod per liberum arbitrium peccatum vitare non poterat.
AG2
Praeterea, liberum arbitrium, ut in littera dicitur, est quo malum eligitur gratia desistente. Sed Adam in primo
statu gratiam non habuit; alias proficere potuisset ad meritum vitae. Ergo videtur quod oportebat illum malum
eligere.
AG3
Praeterea, vincenti debetur corona. Sed resistere tentationi, est tentationem vincere. Si ergo per liberum arbitrium
potuisset tentationi resistere, videtur quod per liberum arbitrium coronam mereri potuisset; quod falsum est, et in
littera negatur.
AG4
Praeterea, vitare peccatum est quoddam laudabile.
Sed opus laudabile proficit ad meritum vitae, quia opus laudabile est actus virtutis. Si ergo peccatum vitare potuit
per se, etiam potuit ad meritum vitae proficere; quod in littera negatur.
SC1
Sed contra, nulli imputandum est, si facit illud quod vitare non potest. Sed homini imputatum est ad poenam,
quod peccato non restitit. Ergo peccatum vitare potuit.
SC2
Praeterea, in rebus naturalibus simul datur rei generatae forma specifica, et virtus sese conservandi in esse
specifico. Sed opera Dei sunt perfectiora quam opera naturae. Cum ergo homini rectitudinem voluntatis dederit,
videtur quod dedit ei potentiam conservandi se in illa rectitudine. Sed hoc non potuit nisi peccatum vitando. Ergo
videtur quod per liberum arbitrium peccatum vitare potuit.
CO
Respondeo dicendum, quod hoc quod aliquis non possit vitare peccatum, potest intelligi dupliciter. Uno modo ita
quod ad peccatum per violentiam impellatur: et hoc omnino libertati arbitrii repugnat, quae coactionem non
patitur. Alio modo quia liberum arbitrium ad malum inclinatur vel per habitum aliquem, vel per passionem, cui
liberum arbitrium succumbit. Neutro autem modo potest dici de primo homine, quod peccato resistere non
posset; quia et verum liberum arbitrium habebat, et integrum; unde nec passiones inerant quae ad malum
impellerent, nec habitus perversus naturam corrumpens; quae omnia ex peccato consecuta sunt; et ideo non
solum habuit quod peccato resistere posset, sed quod etiam illud facile potuerit; quod etiam peccatum ejus
aggravavit, ut supra dictum est.
RA1
Ad primum ergo dicendum, quod Deus operatur in voluntate et natura, sicut prima causa in causis secundis: et
ideo sine ipso adjuvante nec lapis in esse conservaretur, nec deorsum tenderet; similiter etiam nec humana natura
sine eo vel consistere potest, vel rectum motum voluntatis habere.
Non tamen propter hoc sequitur quod aliquo dono naturalibus superaddito, quod scilicet in sui conditione
acceperit, indigeret, ut peccatum vitaret.
RA2
Ad secundum dicendum, quod hic est duplex opinio. Quidam enim dicunt, quod homo in gratia creatus est; et isti
dicunt, quod est duplex profectus: unus ad meritum, et hunc habere poterat per id quod jam acceperat; et alius ad
confirmationem beatitudinis, et hunc per id quod tunc acceperat, habere non poterat. Sed supposito etiam,
secundum aliam opinionem, quod gratiam gratum facientem non habuerit, adhuc non sequitur quod non potuerit
peccatum vitare: cum enim dicitur, quod liberum arbitrium eligit malum gratia desistente, non intelligitur
obligatio liberi arbitrii sine gratia considerati ad malum; sed ostenditur quod liberum arbitrium per se sine gratia
potest in malum, non autem sine gratia potest in bonum meritorium.
RA3
Ad tertium dicendum, quod non cuilibet victoriae debetur corona vitae aeternae, sed ei quae est gratia gratum
faciente informata; frequenter enim etiam peccatores alicui tentationi resistunt, per quod tamen vitam aeternam
non merentur.
RA4
Ad quartum dicendum, quod non omnis actus laudabilis est virtute informatus: quia et actus qui sunt ad virtutem,
vel sicut causantes acquisitam, vel sicut disponentes ad infusam, sunt laudabiles: nec etiam actus quacumque
virtute informatus, est meritorius, sed ille tantum quem informat virtus gratiae gratum facienti, et caritati
coniunctae.

614

