consecutum est ex voluntate inordinata primi parentis: et ideo tota causa infectionis in peccatum primi parentis
retorquetur.
RA3
Ad tertium dicendum, quod in Adam fuit natura integra dotata munere, quod Deus humanae naturae gratis
contulerat; unde per peccatum ipsius potuit natura corrumpi in ipso, et per consequens in omnibus qui naturam
humanam ab eo acciperent: quia genitum accipit naturam a generante qualem generans habet. In aliis autem
hominibus invenitur natura jam corrupta; unde illius corruptionis ulterius istud peccatum causa esse non potest;
sicut quod semel mortuum est, iterum non occiditur. In quocumque autem homine fuisset inventa humana natura
integra, per peccatum ipsius poterat corrumpi in eo, et in his qui ab eo descenderent.
Unde patet quod servatur eadem relatio omnium hominum ad naturam communem.
RA4
Ad quartum dicendum, quod per peccatum personae non corrumpitur in natura illud quod ex principiis naturae
relinquitur, nisi forte quantum ad personam illam pertinet; sed corrumpitur solum quantum ad id bonitatis quod
naturae superadditum fuit. Hoc autem totum per primum peccatum subtractum est. Unde illud naturae quod
integrum remanet, per alia peccata corruptibile non fuit, nisi quantum ad personam peccantis, prout in eo
relinquitur minor habilitas ad consequendum gratiam; et talis corruptio ab uno in alterum non transfunditur.
RA5
Ad quintum dicendum, quod principium alicujus naturae potest accipi dupliciter. Vel secundum quod natura
consideratur absolute secundum rationem speciei; et hoc modo Adam non fuit principium naturae humanae nisi
per accidens, nec sic etiam totam naturam humanam infecit; quia si aliquis de limo terrae iterum formaretur,
originalem maculam non haberet. Aut prout habet esse natura communis in individuis; et hoc modo quodlibet
generans est quodammodo naturae principium in genito; et secundum hunc modum ille homo ex quo omnes
homines geniti sunt, naturae humanae principium dicitur esse.
|a2 Articulus 2: Utrum culpa proximorum parentum redundet in filios quantum ad poenam.
AG1
Ad secundum sic proceditur. Videtur quod culpa proximorum parentum in filios redundet quantum ad poenam.
Primo per id quod dicitur Exod. 20, 5: ego sum Deus zelotes, visitans iniquitates patrum in filios; et loquitur ibi
de visitatione correctionis, quae per poenam fit. Ergo pro peccatis parentum filii puniuntur.
AG2
Si dicatur, quod intelligitur tantum de imitantibus peccata patrum, ut in littera dicitur; contra, ipsa imitatio qua
quis peccatorem imitatur, peccatum quoddam est; nec est peccatum imitati, sed imitantis. Si ergo pro hoc
puniantur filii quod peccata patrum imitantur, non peccata patrum in eis visitat Deus, ut Scriptura dicit, sed
peccata propria.
AG3
Praeterea, non magis peccat qui imitatur patrem in aliquo genere peccati, quam ipse pater peccaverit in eodem
peccato; immo forte minus, secundum quod habet majus inclinans ad peccandum, scilicet exemplum patris. Sed
qui plus non peccat, plus non debet puniri. Si ergo pater pro illo peccato temporaliter punitus non fuit, injustum
est ut pro ejus imitatione filius puniatur.
Si ergo punitur, videtur quod pro utroque peccato filius puniatur, scilicet proprio, et patris.
AG4
Praeterea, justitia humana exemplata est a divina. Sed secundum humanam justitiam filii pro peccato parentum
exheredantur. Ergo et secundum divinam justitiam filii pro peccatis patrum puniuntur.
AG5
Praeterea, magis est conjunctus filius patri quam populus regi. Sed pro peccato regis populus punitur, ut legitur 2
regum, ult., quando David populum numeravit. Ergo multo fortius pro peccato parentum filii puniuntur.
SC1
Sed contra Ezech. 18, 19: filius non portabit iniquitatem patris. Portaret autem, si pro ejus peccato poenam
subiret. Ergo filii pro peccatis parentum non puniuntur.
SC2
Praeterea, poena respondet culpae. Sed culpa patris actualis non transfunditur in filium. Ergo injustum est quod
pro culpa patris filius puniatur.
CO
Respondeo dicendum, quod filius potest dupliciter considerari: vel inquantum est persona quaedam; vel prout est
quaedam res parentis: quia ad felicitatem civilem inter alia bona fortunae quae conferunt organice ad illam, etiam
proles conferre dicitur a Philosopho. Est autem filius res quaedam parentis quantum ad corpus quod a patre
habet, et quantum ad res mundi, de quibus filius patrem juvare tenetur. Sed quantum ad animam, quae immediate
a Deo creatur, non est res parentis, sed ipsius Dei: et hoc significatur Ezech. 18, 4: sicut anima patris mea est, ita
et anima filii. Sciendum est ergo, quod peccatum consequitur duplex poena. Una per se, quae ad animam
pertinet, et in praesenti, ut amissio gratiae et turbatio conscientiae et hujusmodi, et in futuro, ut poena inferni; et
706

