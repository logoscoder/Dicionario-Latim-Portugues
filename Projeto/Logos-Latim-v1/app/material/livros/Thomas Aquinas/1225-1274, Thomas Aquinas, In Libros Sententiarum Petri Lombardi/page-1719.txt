Sed in baptismo non requiritur motus liberi arbitrii ad effectum ejus suscipiendum; quia pueri et dormientes ejus
effectum suscipere possunt, ut dicit decretalis innocentii III.
Ergo ad justificationem non requiritur motus liberi arbitrii in Deum.
SC1
Sed contra, Augustinus dicit: qui creavit te sine te, non justificabit te sine te. Ergo requiritur motus liberi arbitrii
in Deum ad justificationem.
SC2
Praeterea, bernardus dicit, quod donum gratiae tam absque consensu recipientis esse non potest, quam absque
gratia dantis. Sed consensus non est sine motu liberi arbitrii.
Ergo motus liberi arbitrii ad justificationem requiritur.
CO
Ad secundam quaestionem dicendum, quod gratia quae datur ad recte vivendum et peccatorum remissionem, per
prius respicit voluntatem quam alias potentias: per eam enim peccatur et recte vivitur; et ideo oportet quod
infusio gratiae justificantis sit secundum talem modum qui voluntati competat; et propter hoc oportet quod a tali
infusione omnis ratio violentiae excludatur, quia violentiae capax non est. Ad hoc autem quod violentia ab
actione tollatur, oportet quod patiens cooperetur agenti secundum modum suum; unde in illis quae nata sunt
agere, requiritur quod active cooperentur; in illis autem quae sunt nata recipere tantum, sicut materia prima,
sufficit ad violentiam tollendam naturalis inclinatio ad formam; et ex hoc dicitur generatio naturalis. Sed
quantum est ibi de contrarietate, tantum est ibi de violentia; unde quando voluntas non habet actum contrarium,
sicut est in pueris, sine violentia voluntatis potest infundi gratia per sacramentum, sicut pueris baptizatis; et sine
sacramento, sicut patet in sanctificatis in utero. Sed quando voluntas habet suum actum, sicut est in adultis,
requiritur actus voluntatis ad gratiam suscipiendam, animam ad datorem ordinans; et ideo ad justificationem,
quae per infusionem gratiae fit, requiritur motus liberi arbitrii in Deum.
RA1
Ad primum ergo dicendum, quod tractio illa de qua Dominus loquitur, non importat coactionem, sed
inductionem, vel adjutorium ad bene operandum.
RA2
Ad secundum dicendum, quod sapientia magis respicit intellectum quam voluntatem, sed gratia magis
voluntatem, ut dictum est; et quia intellectus cogi potest, non autem voluntas; ideo ad sapientiam percipiendam,
et alias intellectus perfectiones, non requiritur consensus suscipientis, sicut ad perfectionem gratiae; unde in
somno fiunt revelationes eorum quae ad sapientiam pertinent, ut patet Num. 2: non autem gratiae infusio.
RA3
Ad tertium dicendum, quod per baptismum etiam adulti gratiam suscipere possunt in dormiendo: quia quamvis
non adsit actualis dispositio ex actuali motu voluntatis, adest tamen habitualis dispositio ex motu liberi arbitrii
praecedente: qui quidem quandoque ad gratiam percipiendam sufficienter disponit, et tunc gratia infunditur
statim, ut dictum est; quandoque autem insufficienter, et tunc talis insufficientia non potest suppleri nisi per
alium actum liberi arbitrii, vel per sacramentum, quod ad gratiam dispositive operatur, ut supra, dist. 1, dictum
est; et propter hoc sine sacramento nullus adultus justificari potest, nisi actualiter motu liberi arbitrii existente;
sed per sacramentum potest, si tamen praecessit motus liberi arbitrii prohibens fictionem.
Articulus 3C
AG1
Ulterius. Videtur quod iste motus liberi arbitrii in Deum non sit motus fidei. Quia ad hoc quod Deus
appropinquet nobis per justificationem, oportet quod nos appropinquemus ei per affectum.
Sed per affectum facit nos appropinquare Deo caritas.
Ergo iste motus liberi arbitrii in Deum, non est fidei, sed caritatis.
AG2
Praeterea, isa. 26, 18, dicitur: a timore tuo, Domine, concepimus spiritum salutis. Ergo cum ista conceptio in
justificatione fiat, videtur quod sit motus timoris, non fidei.
AG3
Praeterea, dispositio et perfectio debent esse in eodem. Sed motus fidei est in intellectu, justificatio autem
specialiter in affectu. Ergo non est motus fidei.
SC1
Sed contra, Rom. 5, 1: justificati per fidem; et Act. 15, 9: fide purificans corda eorum.
SC2
Praeterea, justificatio est opus gratiae praevenientis.
Sed gratia praeveniens est fides, ut dixit Magister in 2 Lib., dist. 27. Ergo motus fidei requiritur in justificatione.
CO

1719

