praesentis, futuri; et haec est spiritualitas virginum; vel secundum aliquod tempus, et haec est spiritualitas
viduarum. Servantibus ergo continentiam conjugalem datur fructus tricesimus, vidualem sexagesimus,
virginalem centesimus, ratione illa quam beda assignat; quamvis possit et alia ratio assignari ex ipsa natura
numerorum. Tricenarius enim numerus ex ductu ternarii in denarium surgit; ternarius enim est numerus omnis
rei, ut dicitur in 1 cael., et habet in se perfectionem quamdam omnibus communem, scilicet principii, medii, et
finis; unde convenienter tricenarius numerus conjugatis assignatur, in quibus super observationem Decalogi, qui
per denarium signatur, non additur aliqua perfectio nisi communis, sine qua non potest esse salus. Senarius
autem, ex cujus ductu in denarium sexagenarius surgit, habet perfectionem ex partibus, cum constet ex omnibus
partibus suis simul aggregatis; unde convenienter viduitati respondet, in qua invenitur perfecta abstractio a
delectabilibus carnis quantum ad omnes circumstantias, quae sunt quasi partes virtuosi actus; cum nulla enim
persona et nullo loco delectabilibus carnis viduitas utitur; et sic de aliis circumstantiis carnis; quod non erat in
continentia conjugali. Sed centenarius convenienter respondet virginitati, quia denarius, ex cujus ductu
centenarius surgit, est limes numerorum; et similiter virginitas tenet spiritualitatis limitem, quia ad eam nihil de
spiritualitate adjici potest; habet enim centenarius, inquantum est quadratus numerus, perfectionem ex figura;
figura enim quadrata secundum hoc perfecta est quod ex omni parte aequalitatem habet, utpote habens omnia
latera aequalia; unde competit virginitati, in qua quantum ad omne tempus aequaliter incorruptio invenitur.
RA1
Ad primum ergo dicendum, quod ibi fructus non accipiuntur hoc modo sicut hic de fructibus loquimur, ut ex
dictis patet.
RA2
Ad secundum dicendum, quod nihil cogit ad ponendum fructum esse praemium non omnibus salvandis
conveniens. Non solum enim essentiale praemium commune est omnibus, sed etiam aliquod accidentale, sicut
gaudium de operibus illis sine quibus non est salus. Potest tamen dici, quod fructus non omnibus conveniunt
salvandis, sicut patet de his qui in fine poenitent, et incontinenter vixerunt: eis enim non fructus, sed essentiale
praemium tantum debetur.
RA3
Ad tertium dicendum, quod distinctio fructuum magis accipitur secundum species vel figuras numerorum, quam
secundum quantitates eorum; tamen etiam quantum ad quantitatis excessum potest aliqua ratio assignari.
Conjugatus enim abstinet tantum a non sua, vidua vero a suo et a non suo; et sic invenitur ibi quaedam ratio
dupli, sicut sexagenarius est duplex ad tricenarium. Centenarius vero supra sexagenarium addit quadragenarium,
qui consurgit ex ductu quaternarii in denarium; quaternarius autem est primus numerus solidus et cubus; et sic
convenit talis additio virginitati, quae supra perfectionem viduitatis perpetuam incorruptionem adjungit.
RA4
Ad quartum dicendum, quod quamvis illa repraesentatio numerorum sit ex humana institutione, tamen fundatur
aliquo modo supra rerum naturam, inquantum secundum ordinem digitorum et articulorum et contactuum numeri
gradatim designantur.
|a3 Articulus 3: Utrum ratione virginitatis debeatur aureola.
Articulus 3A
AG1
Ad tertium sic proceditur. Videtur quod ratione virginitatis non debeatur aureola. Ubi enim est major difficultas
in opere, ibi debetur majus praemium. Sed majorem difficultatem patiuntur in abstinendo a delectabilibus carnis
viduae quam virgines: dicit enim Hieronymus, quod quanto major est difficultas ex parte quadam a voluptatis
illecebris abstinere, tanto majus est praemium; et loquitur in commendationem viduarum. Philosophus etiam in
libro de animalibus, ait, quod juvenes corruptae magis appetunt coitum propter rememorationem delectationis.
Ergo aureola, quae est maximum praemium, debetur magis viduis quam virginibus.
AG2
Praeterea, si virginitati deberetur aureola; ubi esset perfectissima virginitas, maxime inveniretur aureola. Sed in
beata virgine est perfectissima virginitas; unde et virgo virginum nominatur; et tamen ei non debetur aureola,
quia nullam pugnam sustinuit in continendo, cum corruptione fomitis non fuerit infestata. Ergo virginitati
aureola non debetur.
AG3
Praeterea, ei quod non est secundum omne tempus laudabile, non debetur praemium excellens.
Sed virginitatem servare non fuisset laudabile in statu innocentiae, cum tunc esset homini praeceptum: crescite et
multiplicamini, et replete terram; Gen. 1, 28: nec etiam tempore legis, quando steriles erant maledictae. Ergo
virginitati aureola non debetur.
AG4

2274

