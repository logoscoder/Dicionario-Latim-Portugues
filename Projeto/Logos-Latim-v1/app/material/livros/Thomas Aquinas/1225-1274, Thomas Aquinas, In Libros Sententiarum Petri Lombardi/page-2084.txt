Deinde quaeritur de conditionibus beatorum; et circa hoc quaeruntur quatuor: 1 de impassibilitate; 2 de
subtilitate; 3 de agilitate; 4 de claritate corporum glorificatorum.
|a1 Articulus 1: Utrum corpora sanctorum post resurrectionem erunt passibilia.
Articulus 1A
AG1
Ad primum sic proceditur. Videtur quod corpora sanctorum post resurrectionem non erunt impassibilia. Omne
enim mortale est passibile. Sed homo post resurrectionem erit animal rationale mortale; haec enim est definitio
hominis, quae nunquam ab eo separabitur. Ergo corpus erit passibile.
AG2
Praeterea, omne quod est in potentia ad formam alterius, est passibile ab illo; quia secundum hoc aliquid est
passivum ab alio, ut dicitur in 1 de generat.. Sed corpora sanctorum post resurrectionem erunt in potentia ad
aliam formam. Ergo erunt passibilia. Probatio mediae. Quaecumque communicant in materia, unum eorum est in
potentia ad formam alterius; materia enim secundum quod est sub una forma, non amittit potentiam ad aliam
formam. Sed corpora sanctorum post resurrectionem communicabunt cum elementis in materia, quia ex eadem
materia reparabuntur ex qua nunc sunt. Ergo erunt in potentia ad aliam formam; et sic erunt passibilia.
AG3
Praeterea, contraria nata sunt agere et pati ad invicem, ut in 1 de generat. Dicit Philosophus. Sed corpora
sanctorum post resurrectionem erunt ex contrariis composita, sicut et nunc sunt. Ergo erunt passibilia.
AG4
Praeterea, in corpore humano resurget sanguis et alii humores, ut supra dictum est. Sed ex pugna humorum ad
invicem generantur aegritudines et hujusmodi passiones in corpore. Ergo erunt corpora sanctorum post
resurrectionem passibilia.
AG5
Praeterea, magis repugnat perfectioni defectus in actu quam defectus in potentia. Sed passibilitas importat solum
defectum in potentia. Cum ergo in corporibus beatorum sint futuri aliqui defectus in actu, sicut cicatrices
vulnerum in martyribus, ut in Christo fuerunt; videtur quod nihil peribit perfectioni eorum, si corpora illa
passibilia ponantur.
SC1
Sed contra, omne passibile est corruptibile; quia passio magis facta abjicit a substantia. Sed corpora sanctorum
post resurrectionem erunt incorruptibilia, ut dicitur 1 corinth. 15, 42: seminatur in corruptione, resurget in
incorruptione. Ergo erunt impassibilia.
SC2
Praeterea, fortius non patitur a debiliori. Sed nullum corpus erit fortius corporibus sanctorum, de quibus dicitur 1
corinth. 15, 43: seminatur in infirmitate, surget in virtute. Ergo erunt impassibilia.
CO
Respondeo dicendum ad primam quaestionem, quod passio dupliciter dicitur. Uno modo communiter: et sic
omnis receptio passio dicitur; sive illud quod recipitur, sit conveniens recipienti et perfectivum ipsius, sive
contrarium et corruptivum; et ab hujusmodi passionis remotione corpora gloriosa impassibilia non dicuntur, cum
nihil quod est perfectionis, eis sit auferendum. Alio modo dicitur proprie, quam sic definit Damascenus in 2 Lib.:
passio est motus praeter naturam; unde immoderatus motus cordis passio ejus dicitur; sed moderatus dicitur ejus
operatio; cujus ratio est, quia omne quod patitur, trahitur ad terminos agentis, quia agens assimilat sibi patiens; et
ideo patiens, inquantum hujusmodi, trahitur extra terminos proprios in quibus erat. Sic ergo proprie accipiendo
passionem, non erit in corporibus sanctorum resurgentium potentialitas ad passionem; et ideo impassibilia
dicuntur. Hujus autem impassibilitatis ratio a diversis diversimode assignatur.
Quidam enim attribuunt eam conditioni elementorum, quae aliter se habebunt tunc in corpore quam modo se
habent. Dicunt enim quod elementa remanebunt ibi secundum substantiam, sed qualitates activae et passivae ab
elementis auferentur.
Sed hoc non videtur verum; quia qualitates activae et passivae sunt de perfectione elementorum; unde si sine eis
repararentur, elementa in corpore resurgentis essent minoris perfectionis quam modo sunt. Et praeterea, cum
qualitates illae sint propria accidentia elementorum, ex forma et materia ipsorum causata, videtur valde
absurdum quod, causa manente, effectus tollatur.
Et ideo alii dicunt, quod manebunt qualitates, sed non habebunt proprias actiones, divina virtute id faciente ad
conservationem humani corporis.
Sed hoc etiam non videtur posse stare; quia ad mixtionem requiritur actio activarum et passivarum qualitatum; et
secundum praedominium unius vel alterius, mixta efficiuntur diversae complexionis; quod oportet ponere in
corpore resurgentis; quia erunt ibi carnes et ossa, et hujusmodi partes, quibus omnibus non competit una
complexio. Et praeterea, secundum hoc, impassibilitas non posset poni dos in eis, quia non poneret aliquam
2084

