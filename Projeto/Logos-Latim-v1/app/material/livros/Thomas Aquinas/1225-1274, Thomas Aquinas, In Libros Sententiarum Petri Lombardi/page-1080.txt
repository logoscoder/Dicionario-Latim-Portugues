Praeterea, peccati quod quis per se commisit, per se debet purgationem pati. Sed poenam Purgatorii sustinet
homo pro peccatis quae ex seipso commisit. Ergo per poenam quam ipse sustinet, purgari debet, et non per
poenam tantum Christi.
CO
Ad quartam quaestionem dicendum, quod quamvis hoc non inveniatur determinatum a sanctis, potest tamen dici,
quod illi qui erant in Purgatorio, non fuerunt liberati: quia cum poena Purgatorii debeatur peccato actuali; oportet
quod expietur per proprium actum, vel passionem illius qui peccavit, vel alterius specialis personae agentis pro
ipso. In Purgatorio autem non potest culpa expiari per aliquem actum meritorium, quia non sunt in statu merendi:
unde oportet quod expietur eorum culpa per poenam, quam ipsi sustineant, nisi per suffragia eorum qui sunt in
statu merendi, liberentur. Passio autem Christi immediate removet impedimentum ex peccato originali
proveniens, quod ex altero contractum est; sed ad removendum poenam debitam actuali peccato, quod quisque
ex seipso commisit, pertingit ejus efficacia mediante aliquo sacramento circa personam exhibito, aut aliquo actu
ipsius personae, vel alterius ad ipsam relato; et ideo non decebat ut per solam Christi passionem a Purgatorio
liberarentur. Nisi dicatur, quod in vita sua hoc meruerunt ut per passionem Christi liberarentur. Vel hoc ex
speciali gratia fuit quod illi qui in Purgatorio inventi fuerunt, absoluti sint per passionem Christi; quamvis nunc
illi qui sunt in Purgatorio, non consequantur effectum plenae liberationis ex sola passione Christi.
RA1
Ad primum ergo dicendum, quod quamvis impedimentum peccati originalis sit gravius, tamen est solubile per
alium totaliter, quod non est de impedimento venialis peccati ratione praedicta.
RA2
Ad secundum dicendum, quod poena nunquam dimittitur virtute passionis Christi, nisi inquantum aliquis
passioni conformatur: quod potest esse tripliciter.
Uno modo sacramentaliter, sicut fit in baptismo; alio modo per meritum dilectionis, et fidei ex passione
surgentis; tertio modo per poenae similitudinem.
Primi autem duo modi non possunt esse in Purgatorio, quia non sunt in statu recipiendi sacramentum, neque in
statu merendi: unde oportet, si passio a veniali eos liberet, quod conformentur Christo passo per poenae
passionem.
RA3
Ad tertium dicendum, quod quidquid erat in eis curabile per alium, totum curavit; sed poena purgans non erat eis
per alium totaliter remissibilis, ut dictum est.
RC
Ad ea quae objiciuntur in oppositum, patet solutio ex dictis.

|+d22.q3 Distinctio 22, Quaestio 3
|a0 Prologus
Deinde quaeritur de ascensione Christi; et circa hoc quaeruntur tria: 1 utrum Christus ascenderit; 2 de modo
ascensionis; 3 de termino ipsius.
|a1 Articulus 1: Utrum Christus debuerit ascendere.
AG1
Ad primum sic proceditur. Videtur quod Christus non ascenderit. Omnis enim motus, cum sit exitus de potentia
ad actum, est actus imperfecti, et est propter indigentiam. Sed ascensio motus est. Cum igitur in Christo jam
glorificato totaliter per resurrectionem non fuerit aliqua imperfectio, vel indigentia, videtur quod ipse non
ascenderit.
AG2
Praeterea, in Christo non est nisi duplex natura, scilicet divina, et humana. Sed secundum divinam naturam
Christo non competit ascendere neque localiter, cum ipse, secundum quod Deus, sit ubique; neque secundum
divinitatem, cum divinitas proficere non possit; neque iterum secundum humanam secundum locum; quia ipse de
caelo non descendit, dicitur autem joan. 3, 13: nemo ascendit in caelum, nisi qui descendit de caelo; neque
iterum secundum dignitatem, quia gloria sua post resurrectionem gloriosam non crevit. Ergo videtur quod
Christus nullo modo ascenderit.
AG3
Praeterea, aliis sanctis competit ascendere ad caelum empyreum: quia per locum illum congruentem suae gloriae
augetur suum gaudium. Sed gaudium animae Christi non potuit aliquo modo crescere, sicut nec gratia, vel gloria.
Ergo videtur quod ipse non ascenderit.
AG4

1080

