Et est sciendum, quod sicut homo non nascitur nisi semel, sic et semel tantum baptizatur: unde et sancti
addiderunt: confiteor unum baptisma.
Virtus autem baptismi est quod purgat ab omnibus peccatis et quantum ad culpam et quantum ad poenam: et inde
est quod nulla poenitentia imponitur baptizatis, quantumcumque fuerint peccatores; et si statim moriantur post
baptismum, immediate evolant in vitam aeternam. Inde est etiam quod licet soli sacerdotes ex officio baptizent,
ex necessitate tamen cuilibet licet baptizare, servata tamen forma baptismi, quae est: ego te baptizo in nomine
patris et filii et spiritus sancti.
Sumit autem hoc sacramentum virtutem a passione Christi: Rom. VI, 5: quicumque baptizati sumus in Christo
Iesu, in morte ipsius baptizati sumus. Et inde est quod sicut Christus fuit tribus diebus in sepulcro, ita fit trina
immersio in aqua.
Secundum sacramentum est confirmatio.
Sicut enim in illis qui corporaliter nascuntur, necessariae sunt vires ad operandum; ita spiritualiter renatis
necessarium est robur spiritus sancti. Unde et apostoli ad hoc quod essent fortes, receperunt spiritum sanctum
post ascensionem Christi: Luc. XXIV, 49: vos autem sedete in civitate, quousque induamini virtute ex alto.
Hoc autem robur confertur in sacramento confirmationis: et ideo illi qui habent curam puerorum, debent multum
esse soliciti quod confirmentur, quia in confirmatione confertur magna gratia. Et si decedet, maiorem habet
gloriam confirmatus quam non confirmatus, quia hic habuit plus de gratia.
Tertium sacramentum est eucharistia.
Sicut enim in vita corporali, postquam homo natus est et vires sumpsit, necessarius est ei cibus, ut conservetur et
sustentetur; ita in vita spirituali post habitum robur necessarius est ei cibus spiritualis, qui est corpus Christi.
Ioan. VI, 54: nisi manducaveritis carnem filii hominis et biberitis eius sanguinem, non habebitis vitam in vobis.
Et ideo secundum ordinationem ecclesiae quilibet christianus semel in anno debet recipere corpus Christi, digne
tamen et munde: quia, ut dicitur I cor. XI, 29, qui manducat et bibit indigne, scilicet cum conscientia peccati
mortalis de quo non est confessus, vel non proponit abstinere, iudicium sibi manducat et bibit.
Quartum sacramentum est poenitentia.
Contingit enim in vita corporali quod quandoque quis infirmatur, et nisi habeat medicinam, moritur; et ita in vita
spirituali quis infirmatur per peccatum: unde necessaria est medicina ad recuperandam sanitatem. Et haec est
gratia quae confertur in poenitentiae sacramento. Psal.
Cii, 3: qui propitiatur omnibus iniquitatibus tuis, qui sanat omnes infirmitates tuas.
In poenitentia autem tria debent esse: contritio, quae est dolor de peccato cum proposito abstinendi; confessio
peccatorum cum integritate: et satisfactio quae est per bona opera.
Quintum sacramentum est extrema unctio. In hac enim vita sunt multa quae impediunt, propter quae homo non
potest perfecte consequi purgationem a peccatis. Et quia nullus potest intrare vitam aeternam nisi sit bene
purgatus, necessarium fuit aliud sacramentum quo homo purgaretur a peccatis, et liberaretur ab infirmitate, et
praepararetur ad introitum regni caelestis. Et hoc est sacramentum extremae unctionis. Sed quod non semper
curet corporaliter, hoc est quia forte vivere non expedit saluti animae. Iac. V, 14-15: infirmatur quis in vobis?
inducat presbyteros ecclesiae, et orent super eum, ungentes eum oleo in nomine Domini: et oratio fidei salvabit
infirmum, et alleviabit eum Dominus; et si in peccatis sit, remittentur ei.
Sic ergo patet quod per quinque sacramenta quae praedicta sunt, habetur perfectio vitae. Sed quia necessarium
est quod huiusmodi sacramenta conferantur per determinatos ministros, ideo fuit necessarium sacramentum
ordinis, cuius ministerio huiusmodi sacramenta dispensarentur.
Nec est attendenda ad hoc eorum vita, si aliquando ad mala declinant; sed virtus Christi, per quam ipsa
sacramenta efficaciam habent, quorum ipsi dispensatores sunt: apostolus, I Cor. IV, 1: sic nos existimet homo ut
ministros Christi, et dispensatores mysteriorum Dei; et hoc est sextum sacramentum, scilicet ordinis.
Septimum sacramentum est matrimonium, in quo si munde vivunt, homines salvantur, et possunt sine peccato
mortali vivere. Et interdum declinant coniugati ad venialia, quando eorum concupiscentia non fertur extra bona
matrimonii; et si efferatur extra, tunc declinant ad mortale.
Per haec autem septem sacramenta consequimur peccatorum remissionem.
Et ideo hic statim subditur: remissionem peccatorum.
Per hoc etiam datum est apostolis dimittere peccata. Et ideo credendum est quod ministri ecclesiae, ad quos
derivata est huiusmodi potestas ab apostolis, et ad apostolos a Christo, in ecclesia habeant potestatem ligandi
atque solvendi, et quod in ecclesia sit plena potestas dimittendi peccata, sed gradatim, scilicet a Papa in alios
praelatos.
Sciendum est etiam, quod non solum virtus passionis Christi communicatur nobis, sed etiam meritum vitae
Christi.
Et quidquid boni fecerunt omnes sancti, communicatur in caritate existentibus, quia omnes unum sunt: Psal.
Cxviii, 63: particeps ego sum omnium timentium te.
Et inde est quod qui in caritate vivit, particeps est omnis boni quod fit in toto mundo; sed tamen specialius illi
pro quibus specialius fit aliquod bonum. Nam unus potest satisfacere pro alio, sicut patet in beneficiis, ad quae
plures congregationes admittunt aliquos.
18

