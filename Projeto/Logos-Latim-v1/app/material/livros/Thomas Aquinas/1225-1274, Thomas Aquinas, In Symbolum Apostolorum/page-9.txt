Tertio incurrimus infirmitatem.
Nam homo semel peccando credit postmodum a peccato posse continere; sed totum contrarium accidit: quia per
primum peccatum debilitatur, et fit pronior ad peccandum; et peccatum magis dominatur homini, et homo,
quantum de se est, ponit se in tali statu ut non surgat, sicut qui in puteum se proiicit, nisi ex divina virtute.
Unde postquam homo peccavit, natura nostra fuit debilitata et corrupta; et tunc homo fuit pronior ad peccandum.
Sed Christus hanc infirmitatem et debilitatem diminuit, licet non totam deleverit; tamen ita est homo ex Christi
passione confortatus, et peccatum debilitatum, quod non tantum dominatur ei; et potest homo conari adiutus
gratia Dei, quae confertur in sacramentis, quae ex Christi passione efficaciam habent, ita quod potest resilire a
peccatis. Apostolus, Rom. VI, 6: vetus homo noster simul crucifixus est, ut destruatur corpus peccati. Nam ante
passionem Christi pauci inventi sunt sine peccato mortali viventes; sed post sine peccato mortali multi vixerunt
et vivunt.
Quarto incurrimus reatum poenae.
Hoc enim exigit iustitia Dei, ut quicumque peccat, puniatur. Poena autem pensatur ex culpa. Unde cum culpa
peccati mortalis sit infinita, utpote contra bonum infinitum, scilicet Deum, cuius praecepta peccator contemnit;
poena debita peccato mortali est infinita. Sed Christus per suam passionem abstulit nobis poenam hanc, et
sustinuit ipse. I Petr. II, 24: peccata nostra (idest poenam peccati) ipse pertulit in corpore suo. Nam passio Christi
fuit tantae virtutis quod sufficit ad expiandum omnia peccata totius mundi, etiam si essent centum millia. Et inde
est quod baptizati ab omnibus peccatis laxantur. Inde est etiam quod sacerdos peccata dimittit. Inde est etiam
quod quicumque magis passioni Christi se conformat, maiorem consequitur veniam, et plus meretur de gratia.
Quinto incurrimus exilium regni.
Nam qui offendunt reges, exulare coguntur a regno. Sic et homo propter peccatum expellitur de Paradiso. Inde
est quod Adam statim post peccatum est eiectus de Paradiso, et clausa est ianua Paradisi. Sed Christus sua
passione ianuam illam aperuit, et ad regnum exules revocavit. Aperto enim latere Christi, aperta est ianua
Paradisi; et fuso sanguine eius, deleta est macula, placatus est Deus, ablata est debilitas, expiata est poena, exules
revocantur ad regnum. Et inde est quod statim latroni dicitur (Luc. XXIII, 43): hodie mecum eris in Paradiso.
Hoc non est dictum olim: non enim dictum fuit alicui, non Adae, non Abrahae, non David; sed hodie, scilicet
quando aperta est ianua, latro veniam petit et invenit. Hebr. X, 19: habentes...
Fiduciam in introitu sanctorum in sanguine Christi.
Sic ergo patet utilitas ex parte remedii.
Sed non minor est utilitas quantum ad exemplum.
Nam, sicut dicit beatus Augustinus, passio Christi sufficit ad informandum totaliter vitam nostram. Quicumque
enim vult perfecte vivere, nihil aliud faciat nisi quod contemnat quae Christus in cruce contempsit, et appetat
quae Christus appetiit.
Nullum enim exemplum virtutis abest a cruce. Si enim quaeras exemplum caritatis, maiorem caritatem nemo
habet ut animam suam ponat quis pro amicis suis, Ioan. XV, 13. Et hoc in cruce fecit Christus. Et ideo si pro
nobis animam suam dedit, non debet nobis esse grave quaecumque mala sustinere pro ipso.
Psal. Cxv, 12: quid retribuam Domino pro omnibus quae retribuit mihi? si quaeris exemplum patientiae,
excellentissima in cruce invenitur. Patientia enim ex duobus magna ostenditur: aut cum quis magna patienter
suffert, aut cum ea suffert quae vitare posset, et non vitat.
Christus autem magna in cruce pertulit.
Thren. I, 12: o vos omnes qui transitis per viam, attendite, et videte si est dolor sicut dolor meus; et patienter,
quia, cum pateretur, non comminabatur, I Petr. II, 23; et Isai. LIII, 7: sicut ovis ad occisionem ducetur, et quasi
agnus coram tondente se obmutescet.
Item vitare potuit, et non vitavit. Matth. XXVI, 53: an putas quia non possum rogare patrem meum, et exhibebit
mihi modo plusquam duodecim legiones Angelorum? magna est ergo Christi patientia in cruce.
Hebr. XII, 1-2: per patientiam curramus ad propositum nobis certamen, aspicientes in auctorem fidei et
consummatorem Jesum, qui, proposito sibi gaudio sustinuit crucem confusione contempta.
Si quaeris exemplum humilitatis, respice crucifixum: nam Deus iudicari voluit sub Pontio Pilato, et mori. Iob
XXXVI, 17: causa tua quasi impii iudicata est. Vere impii: quia, morte turpissima condemnemus eum, Sap. II,
20. Dominus pro servo, et vita Angelorum pro homine mori voluit.
Philip. II, 8: factus est obediens usque ad mortem.
Si quaeris exemplum obedientiae, sequere eum qui factus est obediens patri usque ad mortem. Rom. V, 19: sicut
per inobedientiam unius hominis peccatores constituti sunt multi: ita per unius obedientiam, iusti constituentur
multi.
Si quaeris exemplum contemnendi terrena, sequere eum qui est rex regum et Dominus dominantium, in quo sunt
thesauri sapientiae; in cruce tamen nudatum, illusum, consputum, caesum, spinis coronatum, et felle et aceto
potatum, et mortuum. Igitur non afficiaris ad vestes, et ad divitias: quia diviserunt sibi vestimenta mea, Psal.
9

