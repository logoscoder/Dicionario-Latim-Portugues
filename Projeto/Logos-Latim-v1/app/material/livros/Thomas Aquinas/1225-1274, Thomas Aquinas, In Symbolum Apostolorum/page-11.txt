erant, ut dictum est. Illos vero qui in mortali decesserant, dimisit. Et ideo nullus qui cum peccato mortali illuc
descendit, speret veniam. Sed tantum in inferno erit quantum sancti patres in Paradiso, scilicet in aeternum.
Matth. XXV, 46: ibunt hi in supplicium aeternum, iusti autem in vitam aeternam.
Tertio debemus habere solicitudinem.
Nam Christus descendit ad inferos pro salute nostra, et nos frequenter debemus soliciti esse illuc descendere,
considerando scilicet poenas illas, sicut faciebat ille sanctus ezechias, dicens, Isai. XXXVIII, 10: ego dixi: in
dimidio dierum meorum vadam ad portas inferi. Nam qui ibi frequenter per cogitationem descendit in vita, non
descendit de facili in morte: quia huiusmodi consideratio retrahit a peccato.
Videmus enim quod homines huius mundi cavent sibi a maleficiis propter temporalem poenam: quantum ergo
magis debent sibi cavere propter poenam inferni, quae maior est et quantum ad diuturnitatem, et quantum ad
acerbitatem, et quantum ad multiplicitatem? Eccli. VII, 40: memorare novissima tua, et in aeternum non
peccabis.
Quarto provenit nobis ex hoc exemplum dilectionis. Christus enim descendit ad inferos, ut liberaret suos; et ideo
debemus illuc descendere, ut subveniamus nostris. Ipsi enim nihil possunt; et ideo debemus eis subvenire qui
sunt in Purgatorio. Nimis esset durus qui non subveniret caro suo qui esset in carcere terreno: multo ergo magis
est durus qui non subvenit amico qui est in Purgatorio, cum nulla sit comparatio poenarum mundi ad illas: iob
XIX, 21: miseremini mei, miseremini mei, saltem vos amici mei, quia manus Domini tetigit me. Machab. XII,
46: sancta et salubris est cogitatio pro defunctis exorare ut a peccatis solvantur.
Subvenitur autem eis praecipue per tria, sicut dicit Augustinus: scilicet per Missas, orationes et eleemosynas.
Gregorius addit quartum, scilicet ieiunium. Nec est mirum: quia etiam in mundo isto potest amicus satisfacere
pro amico. Intelligendum est tamen hoc de illis qui sunt in Purgatorio.
Duo sunt homini necessaria ad cognoscendum: scilicet gloria Dei, et poena inferni. Nam per gloriam allecti, et
per poenas territi, cavent sibi homines, et retrahuntur a peccatis. Sed haec sunt valde difficilia homini ad
cognoscendum. Unde de gloria dicitur Sap. IX, 16: quae in caelis sunt quis investigabit? et hoc quidem difficile
est terrenis, quia, ut dicitur Ioan. III, 31: qui de terra est, de terra loquitur; sed non est difficile spiritualibus, quia
qui de caelo venit, super omnes est, ut dicitur ibidem. Et ideo Deus de caelo descendit, et incarnatus est, ut
doceret nos caelestia.
Erat etiam difficile cognoscere poenas inferni. Sap. II, 1: non est qui agnitus sit reversus ab inferis; et hoc dicitur
in persona impiorum. Et hoc non potest modo dici: quia sicut descendit de caelo ut doceret caelestia, ita
resurrexit ab inferis ut nos de inferis edoceret. Et ideo necesse est ut credamus quod non solum homo factus est,
et mortuus, sed quod resurrexit a mortuis. Et ideo dicitur: tertia die resurrexit a mortuis.
Invenimus quod multi surrexerunt a mortuis, sicut Lazarus, et filius viduae, et filia archisynagogi. Sed resurrectio
Christi differt a resurrectione istorum et aliorum in quatuor.
Primo quantum ad causam resurrectionis, quia alii qui surrexerunt, non surrexerunt sua virtute, sed vel Christi,
vel ad preces alicuius sancti; Christus vero resurrexit propria virtute, quia non solum erat homo: sed etiam Deus,
et divinitas verbi nunquam separata fuit nec ab anima nec a corpore; et ideo corpus animam, et anima corpus
cum voluit resumpsit. Ioan. X, 18: potestatem habeo ponendi animam meam, et potestatem habeo iterum
sumendi eam.
Et licet mortuus fuerit, hoc non fuit ex infirmitate nec ex necessitate, sed virtute, quia sponte: et hoc patet, quia
cum emisit spiritum, clamavit voce magna: quod alii morientes nequeunt, quia ex infirmitate moriuntur. Unde
centurio dixit, matth. XXVII, 54: vere filius Dei erat iste. Et ideo sicut sua virtute posuit animam suam, ita sua
virtute recepit eam: et ideo dicitur, quia resurrexit, et non quod fuerit suscitatus, quasi ab alio. Psal. III, 6: ego
dormivi, et soporatus sum, et exsurrexi. Nec est hoc contrarium ei quod dicitur act. II, 32: hunc Jesum
resuscitavit Deus: nam et pater resuscitavit eum, et filius: quia eadem est virtus patris et filii.
Secundo differt quantum ad vitam ad quam resurrexit: quia Christus ad vitam gloriosam et incorruptibilem:
apostolus, Rom. VI, 4: Christus resurrexit a mortuis per gloriam patris; alii vero ad eandem vitam quam prius
habuerant, sicut patet de Lazaro et de aliis.
Tertio differt quantum ad fructum et efficaciam: quia virtute resurrectionis Christi resurgunt omnes. Matth.
XXVII, 52: multa corpora sanctorum quae dormierant, surrexerunt. Apostolus, I cor. XV, 20: Christus resurrexit
a mortuis, primitiae dormientium.
Sed vide quod Christus per passionem pervenit ad gloriam, Luc. XXIV, 26: nonne sic oportuit pati Christum, et
ita intrare in gloriam suam? ut doceat nos qualiter ad gloriam pervenire possimus: Act. XIV, 21: per multas
tribulationes oportet nos intrare in regnum Dei.

11

