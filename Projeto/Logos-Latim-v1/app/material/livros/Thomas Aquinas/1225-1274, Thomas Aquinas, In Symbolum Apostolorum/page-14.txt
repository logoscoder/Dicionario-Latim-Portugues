Tertio ut cesset desperatio ab hominibus, si ab homine iudicantur. Si enim solus Deus iudicaret, homines territi
desperarent.
Luc. XXI, 27: videbunt filium hominis venientem in nube. Iudicandi vero sunt omnes qui sunt, fuerunt et erunt.
Apostolus, II Cor. V, 10: omnes nos manifestari oportet ante tribunal Christi, ut referat unusquisque propria
corporis, prout gessit, sive bonum sive malum.
Est autem, sicut dicit Gregorius, quadruplex differentia inter iudicandos.
Aut enim iudicandi sunt boni aut mali.
Malorum autem quidam condemnabuntur, sed non iudicabuntur; sicut infideles; quorum facta non discutientur,
quia qui non credit iam iudicatus est, ut dicitur Ioan. III, 18. Quidam vero condemnabuntur et iudicabuntur, sicut
fideles, qui decesserunt cum peccato mortali. Apostolus, Rom. VI, 23: stipendia peccati mors: non enim
excludentur a iudicio propter fidem quam habuerunt.
Bonorum etiam quidam salvabuntur et non iudicabuntur, pauperes scilicet spiritu propter Deum; quinimmo alios
iudicabunt. Matth. XIX, 28: vos qui secuti estis me, in regeneratione, cum sederit filius hominis in sede
maiestatis suae, sedebitis et vos super sedes duodecim, iudicantes duodecim tribus Israel: quod quidem non
solum intelligitur de discipulis, sed etiam de omnibus pauperibus; alias Paulus, qui plus aliis laboravit, non esset
de numero illorum.
Et ideo intelligendum est etiam de omnibus sequentibus apostolos, et de apostolicis viris. Ideo apostolus, I Cor.
VI, 3: (an) nescitis quoniam Angelos iudicabimus? Isai. III, 14: Dominus ad iudicium veniet cum senibus populi
sui et principibus eius.
Quidam autem salvabuntur et iudicabuntur, scilicet morientes in iustitia. Licet enim in iustitia decesserint, in
occupatione tamen temporalium in aliquo lapsi sunt; et ideo iudicabuntur sed salvabuntur. Iudicabuntur autem de
omnibus factis, bonis et malis. Eccle. XI, 9: ambula in viis cordis tui... Et scito quod pro omnibus his adducet te
Deus in iudicium. Eccli. XII, 14: cuncta quae fiunt, adducet Deus in iudicium pro omni errato, sive bonum sive
malum sit. De verbis etiam otiosis: matth. XII, 36: omne verbum otiosum quod locuti fuerint homines, reddent
rationem de eo in die iudicii. De cogitationibus: Sap. I, 9: in cogitationibus impii interrogatio erit.
Et sic patet forma iudicii.
Est autem iudicium illud timendum propter quatuor.
Primo propter iudicis sapientiam. Scit enim omnia, et cogitationes et locutiones et operationes: quoniam omnia
nuda et aperta sunt oculis eius, ut dicitur hebr. IV, 13. Prov. XVI, 2: omnes viae hominum patent oculis eius.
Ipse etiam scit verba nostra: Sap. I, 10: auris zeli audit omnia. Item cogitationes nostras: ierem. XVII, 9: pravum
est cor hominis et inscrutabile: quis cognoscet illud? ego Dominus scrutans corda et probans renes, qui do
unicuique iuxta viam suam, et iuxta fructum adinventionum suarum. Ibi erunt testes infallibiles, scilicet propriae
hominum conscientiae: apostolus, Rom. II, 15-16: testimonium reddente illis conscientia ipsorum, et inter se
invicem cogitationum accusantium, aut etiam defendentium in die cum iudicabit Deus occulta hominum.
Secundo propter iudicis potentiam, quia omnipotens est in se. Isai. XL, 10: ecce Dominus Deus in fortitudine
veniet.
Item omnipotens est in aliis, quia omnis creatura erit cum eo. Sap. V, 21: pugnabit cum illo orbis terrarum contra
insensatos; et ideo dicebat iob X, 7: cum sit nemo qui de manu tua possit eruere. Psal.
Cxxxviii, 8: si ascendero in caelum, tu illic es; si descendero in infernum, ades.
Tertio propter iudicis inflexibilem iustitiam. Nunc enim est tempus misericordiae; sed tempus futurum erit solum
tempus iustitiae: et ideo nunc est tempus nostrum, sed tunc erit solum tempus Dei. Psal. Lxxiv, 3: cum accepero
tempus, ego iustitias iudicabo. Prov. VI, 34: zelus et furor viri non parcet in die vindictae, nec acquiescet
cuiusquam precibus, nec suscipiet pro redemptione dona plurima.
Quarto propter iudicis iram. Aliter enim apparebit iustis, quia dulcis et delectabilis: Isai. XXXIII, 17: regem in
decore suo videbunt; aliter malis, quia iratus et crudelis, intantum ut dicant montibus: cadite super nos, et
abscondite nos ab ira agni, ut dicitur Apoc. VI, 16. Haec autem ira non dicit in Deo commotionem animi, sed
effectum irae, poenam scilicet peccatoribus inflictam, scilicet aeternalem.
Origenes: quam angustae erunt peccatoribus viae in iudicio. Desuper erit iudex iratus, etc..
Contra autem hunc timorem debemus quatuor habere remedia.
Primum est bona operatio. Apostolus, Rom. XIII, 3: vis non timere potestatem? bonum fac, et habebis laudem ex
illa.
Secundum est confessio et poenitentia de commissis: in qua tria debent esse: scilicet dolor in cogitatione, pudor
in confessione, et acerbitas in satisfactione: quae quidem expiant poenam aeternam.
Tertium est eleemosyna, quae omnia mundat. Luc. XVI, 9: facite vobis amicos de mammona iniquitatis, ut, cum
defeceritis, recipiant vos in aeterna tabernacula.
14

