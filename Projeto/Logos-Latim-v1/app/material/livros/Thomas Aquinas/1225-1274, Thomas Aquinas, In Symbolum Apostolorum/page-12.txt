Quarto differt quantum ad tempus: quia resurrectio aliorum differtur usque ad finem mundi nisi aliquibus ex
privilegio ante concedatur, ut beatae virgini, et, ut pie creditur, beato ioanni evangelistae; sed Christus resurrexit
tertia die.
Cuius ratio est, quia resurrectio et mors et nativitas Christi fuit propter nostram salutem, et ideo tunc voluit
resurgere quando salus nostra perficeretur. Unde si statim resurrexisset, non fuisset creditum quod fuisset
mortuus. Item si multum distulisset, discipuli non remansissent in fide, et sic nulla utilitas fuisset in passione sua.
Psal. XXIX, 10: quae utilitas in sanguine meo, dum descendo in corruptionem? et ideo die tertia resurrexit, ut
crederetur mortuus, et ut discipuli fidem non amitterent.
Possumus autem ex his quatuor ad nostram eruditionem accipere.
Primo ut studeamus resurgere spiritualiter a morte animae, quam incurrimus per peccatum, ad vitam iustitiae,
quae habetur per poenitentiam. Apostolus, Ephes. V, 14: surge qui dormis, et exurge a mortuis; et illuminabit te
Christus. Et haec est resurrectio prima. Apoc. XX, 6: beatus qui habet partem in resurrectione prima.
Secundo quod non differamus resurgere usque ad mortem, sed cito: quia Christus resurrexit tertia die. Eccli. V,
8: ne tardes converti ad Dominum, et ne differas de die in diem: quia non poteris cogitare quae pertinent ad
salutem infirmitate gravatus; et quia etiam perdis partem omnium bonorum quae fiunt in ecclesia, et multa mala
incurris ex perseverantia in peccato. Diabolus etiam quanto diutius possidet, tanto difficilius dimittit, ut dicit
beda.
Tertio ut resurgamus ad vitam incorruptibilem; ut scilicet non iterum moriamur, idest in tali proposito quod ultra
non peccemus. Rom. VI, 9: Christus resurgens ex mortuis, iam non moritur; mors illi ultra non dominabitur; et
infra, 11-13: ita et vos existimate vos mortuos quidem esse peccato, viventes autem Deo in Christo Iesu. Non
ergo regnet peccatum in vestro mortali corpore, ut obediatis concupiscentiis eius; sed neque exhibeatis membra
vestra arma iniquitatis peccato; sed exhibete vos Deo tanquam ex mortuis viventes.
Quarto ut resurgamus ad vitam novam et gloriosam; ut scilicet vitemus omnia quae prius fuerant occasiones et
causa mortis et peccati. Rom. VI, 4: quomodo Christus surrexit a mortuis per gloriam patris, ita et nos in novitate
vitae ambulemus.
Et haec nova vita est vita iustitiae, quae innovat animam, et perducit ad vitam gloriae. Amen.
|#6 Articulus 6: Ascendit ad caelos, sedet ad dexteram Dei patris omnipotentis.
Post Christi resurrectionem oportet credere eius ascensionem, qua in caelum ascendit die Quadragesima. Et ideo
dicit: ascendit ad caelos.
Circa quod debes notare tria.
Primo scilicet quod fuit sublimis, rationalis, et utilis.
Sublimis quidem fuit, quia ascendit ad caelos. Et hoc tripliciter exponitur.
Primo super omnes caelos corporeos.
Apostolus, Ephes. IV, 10: ascendit super omnes caelos. Et hoc primo incepit in Christo: nam antea corpus
terrenum non erat nisi in terra, intantum ut etiam Adam fuerit in Paradiso terrestri.
Secundo ascendit super omnes caelos spirituales, scilicet naturas spirituales. Ephes. I, 20: constituens Jesum ad
dexteram suam in caelestibus super omnem principatum et potestatem et virtutem et dominationem, et omne
nomen quod nominatur non solum in hoc saeculo, sed etiam in futuro; et omnia subiecit sub pedibus eius.
Tertio ascendit usque ad sedem patris.
Dan. VII, 13: ecce cum nubibus caeli quasi filius hominis veniebat, et usque ad antiquum dierum pervenit; et
Marc. Ult., 19: et Dominus quidem Jesus, postquam locutus est eis, assumptus est in caelum, et sedet a dextris
Dei.
Non autem accipitur in Deo dextera corporaliter, sed metaphorice: quia inquantum Deus, dicitur sedere ad
dexteram patris, idest ad aequalitatem patris; inquantum homo, sedet ad dexteram patris, idest in potioribus
bonis. Hoc autem affectavit diabolus. Isai. XIV, 13: in caelum conscendam, super astra Dei exaltabo solium
meum; sedebo in monte testamenti, in lateribus Aquilonis; ascendam super altitudinem nubium, similis ero
altissimo. Sed non pervenit nisi Christus; ideo dicitur: ascendit in caelum, sedet ad dexteram patris. Psal.
Cix, 1: dixit Dominus Domino meo: sede a dextris meis.
Secundo Christi ascensio fuit rationalis, quia ad caelos: et hoc propter tria.
12

