Quarto confirmat spem vitae aeternae, quia est sicut pignus hereditatis illius. Apostolus, Ephes. I, 13-14: signati
estis spiritu promissionis sancto, qui est pignus hereditatis nostrae. Est enim quasi arrha vitae aeternae. Cuius
ratio est, quia ex hoc debetur vita aeterna homini, inquantum efficitur filius Dei; et hoc fit per hoc quod fit
similis Christo. Assimilatur autem aliquis Christo per hoc quod habet spiritum Christi, qui est spiritus sanctus.
Apostolus, Rom. VIII, 15-16: non enim accepistis spiritum servitutis iterum in timore; sed accepistis spiritum
adoptionis filiorum, in quo clamamus, abba, pater. Ipse enim spiritus testimonium reddit spiritui nostro, quod
sumus filii Dei; et Gal. IV, 6: quoniam autem estis filii Dei, misit Deus spiritum filii sui in corda vestra,
clamantem, abba, pater.
Quinto consulit in dubiis, et docet nos quae sit voluntas Dei. Apoc. II, 7: qui habet aures audiendi, audiat quid
spiritus dicat ecclesiis. Isai. I, 4: audiam eum quasi magistrum.
|#9 Articulus 9: Sanctam ecclesiam catholicam.
Sicut videmus quod in uno homine est una anima et unum corpus, et tamen sunt diversa membra ipsius; ita
ecclesia catholica est unum corpus, et habet diversa membra. Anima autem quae hoc corpus vivificat, est spiritus
sanctus.
Et ideo post fidem de spiritu sancto, iubemur credere sanctam ecclesiam catholicam.
Unde additur in symbolo: sanctam ecclesiam catholicam.
Circa quod sciendum est, quod ecclesia est idem quod congregatio. Unde ecclesia sancta idem est quod
congregatio fidelium; et quilibet christianus est sicut membrum ipsius ecclesiae, de qua dicitur Eccli. Ult. 31:
appropiate ad me indocti, et congregate vos in domum disciplinae.
Haec autem ecclesia sancta habet quatuor conditiones: quia est una, quia est sancta, quia est catholica, idest
universalis, et quia est fortis et firma.
Quantum ad primum sciendum est, quod licet diversi haeretici diversas sectas adinvenerint, non tamen pertinent
ad ecclesiam, quia sunt divisi in partes: sed ecclesia est una. Cant. VI, 8: una est columba mea, perfecta mea.
Causatur autem unitas ecclesiae ex tribus.
Primo ex unitate fidei. Omnes enim christiani qui sunt de corpore ecclesiae, idem credunt: I Cor. I, 10: idipsum
dicatis omnes, et non sint in vobis schismata; et Ephes. IV, 5: unus Deus, una fides, unum baptisma.
Secundo ex unitate spei, quia omnes firmati sunt in una spe perveniendi ad vitam aeternam: et ideo dicit
apostolus, Ephes. IV, 4: unum corpus et unus spiritus, sicut vocati estis in una spe vocationis vestrae.
Tertio ex unitate caritatis, quia omnes connectuntur in amore Dei, et ad invicem in amore mutuo. Ioan. XVII, 22:
claritatem quam dedisti mihi, dedi eis, ut sint unum, sicut et nos unum sumus. Manifestatur autem huiusmodi
amor si verus est, quando membra pro se invicem sunt solicita, et quando invicem compatiuntur.
Ephes. IV, 15-16: in caritate crescamus in illo per omnia qui est caput Christus: ex quo totum corpus connexum
et compactum per omnem iuncturam subministrationis secundum operationem in mensuram uniuscuiusque
membri, augmentum corporis facit in aedificationem sui in caritate; quia quilibet de gratia sibi collata a Deo,
debet proximo servire.
Unde nullus debet contemnere, nec pati ab ista ecclesia abiici et expelli; quia non est nisi una ecclesia in qua
homines salventur, sicut extra arcam Noe nullus salvari potuit.
Circa secundum sciendum, quod est etiam alia congregatio, sed malignantium.
Psal. XXV, 5: odivi ecclesiam malignantium.
Sed haec est mala, ecclesia vero Christi est sancta: apostolus, I cor. III, 17: templum Dei sanctum est, quod estis
vos; unde dicitur, sanctam ecclesiam.
Sanctificantur autem fideles huius congregationis ex tribus.
Primo, quia sicut ecclesia cum consecratur, materialiter lavatur, ita et fideles loti sunt sanguine Christi. Apoc. I,
5: dilexit nos, et lavit nos a peccatis nostris in sanguine suo; Hebr. XIII, 12: Jesus, ut sanctificaret per suum
sanguinem populum, extra portam passus est.
Secundo ex inunctione: quia sicut ecclesia inungitur, sic et fideles spirituali inunctione unguntur, ut
sanctificentur: alias non essent christiani: Christus enim idem est quod unctus. Haec autem unctio est gratia
spiritus sancti. II Cor. I, 21: qui unxit nos, Deus; et I Cor. VI, 11: sanctificati estis in nomine Domini nostri Jesu
Christi.

16

