Primo quia caelum debebatur Christo ex sua natura. Naturale enim est ut unumquodque revertatur unde trahit
originem.
Principium autem originis Christi est a Deo, qui est super omnia. Ioan. XVI, 28: exivi a patre, et veni in
mundum: iterum relinquo mundum, et vado ad patrem. Ioan. III, 13: nemo ascendit in caelum, nisi qui descendit
de caelo, filius hominis qui est in caelo. Et licet sancti in caelum ascendant, non tamen sicut Christus: quia
Christus sua virtute, sancti vero attracti a Christo.
Cant. I, 3: trahe me post te. Vel potest dici quia nemo ascendit in caelum nisi Christus: quia sancti non ascendunt
nisi inquantum sunt membra Christi, qui est caput ecclesiae. Matth. XXIV, 28: ubicumque fuerit corpus, illuc
congregabuntur et aquilae.
Secundo debebatur Christo caelum ex sua victoria. Nam Christus est in mundum missus ad pugnandum contra
diabolum, et vicit eum; et ideo meruit exaltari super omnia. Apoc. III, 21: ego vici, et sedi cum patre meo in
throno eius.
Tertio ex sui humilitate. Nulla enim humilitas est ita magna sicut humilitas Christi, qui cum esset Deus, voluit
fieri homo, et cum esset Dominus, voluit formam servi accipere, factus obediens usque ad mortem, ut dicitur
Phil. II, et descendit usque ad infernum: et ideo meruit exaltari usque ad caelum ad sedem Dei. Nam humilitas
via est ad exaltationem: luc. XIV, 11: qui se humiliat, exaltabitur; Ephes. IV, 10: qui descendit, ipse est et qui
ascendit super omnes caelos.
Tertio Christi ascensio fuit utilis; et hoc quantum ad tria.
Primo quantum ad ductum: nam ad hoc ascendit ut nos duceret. Nos enim nesciebamus viam, sed ipse ostendit:
mich. II, 13: ascendit, iter pandens ante eos.
Et ut nos securos redderet de possessione regni caelestis: Ioan. XIV, 2: vado parare vobis locum.
Secundo quantum ad securitatem. Ad hoc enim ascendit ut interpellaret pro nobis: Hebr. VII, 25: accedens per
semetipsum ad Deum semper vivens ad interpellandum pro nobis; I Ioan. II, 1: advocatum habemus apud patrem
Jesum Christum.
Tertio ut ad se corda nostra traheret.
Matth. VI, 21: ubi est thesaurus tuus, ibi est et cor tuum; ut contemnamus temporalia: apostolus, Coloss. III, 1: si
consurrexistis cum Christo, quae sursum sunt quaerite ubi Christus est in dextera Dei sedens; quae sursum sunt
sapite, non quae super terram.
|#7 Articulus 7: Inde venturus est iudicare vivos et mortuos.
Ad officium regis et Domini spectat iudicare. Prov. XX, 8: rex qui sedet in solio iudicii, dissipat omne malum
intuitu suo. Quia ergo Christus ascendit in caelum, et sedet ad dexteram Dei sicut Dominus omnium, manifestum
est quod spectat ad eum iudicium. Et ideo in regula catholicae fidei confitemur quod venturus est iudicare vivos
et mortuos.
Hoc etiam dixerunt Angeli Act. I, 11: hic Jesus, qui assumptus est a vobis in caelum, sic veniet quemadmodum
vidistis eum euntem in caelum.
Sunt autem tria consideranda de hoc iudicio. Primum est forma iudicii; secundum est quod iudicium hoc est
timendum; tertium est qualiter praeparemus nos ad hoc iudicium.
Quo ad formam iudicii tria concurrunt: scilicet quis sit iudex, qui iudicandi, et de quibus sit.
Christus autem est iudex. Act. X, 42: ipse est qui constitutus est a Deo iudex vivorum et mortuorum: sive
accipiamus per mortuos peccatores, et per vivos recte viventes; sive per vivos ad litteram illos qui tunc vivent, et
per mortuos omnes qui mortui sunt. Est autem iudex non solum inquantum Deus, sed etiam inquantum homo: et
hoc propter tria.
Primo quia necessarium est ut iudicandi iudicem videant. Divinitas autem est ita delectabilis quod nullus potest
sine gaudio eam videre; et ideo nullus damnatus poterit eam videre, quia tunc gauderet. Et ideo necesse est ut
appareat in forma hominis, ut ab omnibus videatur. Ioan. V, 27: potestatem dedit ei iudicium facere, quia filius
hominis est.
Secundo quia ipse meruit hoc officium, secundum quod homo. Ipse enim secundum quod homo, fuit iniuste
iudicatus, et ex hoc Deus fecit eum iudicem totius mundi. Iob XXXVI, 17: causa tua quasi impii iudicata est:
causam iudiciumque recipies.
13

