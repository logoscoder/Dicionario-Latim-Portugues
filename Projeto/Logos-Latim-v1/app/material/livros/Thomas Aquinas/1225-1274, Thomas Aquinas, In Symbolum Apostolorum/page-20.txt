Circa tertium sciendum est, quod quantum ad bonos erit specialis gloria, quia sancti habebunt corpora glorificata
in quibus erit quadruplex conditio.
Prima est claritas: Matth. XIII, 43: fulgebunt iusti sicut sol in regno patris eorum.
Secunda est impassibilitas; I Cor. XV, 43: seminatur in ignobilitate, surget in gloria; Apoc. XXI, 4: absterget
Deus omnem lacrymam ab oculis eorum; et mors ultra non erit, neque luctus neque clamor neque dolor erit ultra,
quia prima abierunt. Tertia est agilitas: Sap. III, 7: fulgebunt iusti, et sicut scintillae in arundineto discurrent.
Quarta est subtilitas: I Cor. XV, 44: seminatur corpus animale, surget corpus spiritale: non quod omnino sit
spiritus, sed quia erit totaliter spiritui subiectum.
Circa quartum sciendum, quod damnatorum conditio contraria erit conditioni beatorum, quia erit in eis poena
aeterna: in qua est quadruplex mala conditio.
Nam corpora eorum erunt obscura: Isai. XIII, 8: facies combustae vultus eorum.
Item passibilia, licet nunquam corrumpantur; quia semper in igne ardebunt, et nunquam consummabuntur: Isai.
Lxvi, 24: vermis eorum non morietur, et ignis eorum non extinguetur. Item erunt gravia: anima enim erit ibi
quasi catenata: Psal. Cxlix, 8: ad alligandos reges eorum in compedibus.
Item erunt quodammodo carnalia et anima et corpus: Ioel. I, 17: computruerunt iumenta et in stercore suo.
|#12 Articulus 12: Vitam aeternam. Amen.
Convenienter in fine omnium desideriorum nostrorum, scilicet in vita aeterna, finis datur credendis in symbolo,
cum dicitur: vitam aeternam. Amen.
Contra quod dicunt illi qui ponunt animam interire cum corpore. Si enim hoc esset verum, homo esset eiusdem
conditionis cum brutis: et istis convenit illud Psal. XLVIII, 21: homo, cum in honore esset, non intellexit;
comparatus est iumentis insipientibus, et similis factus est illis.
Anima enim humana assimilatur Deo in immortalitate, ex parte autem sensualitatis assimilatur bestiis. Cum ergo
credit quis quod anima moriatur cum corpore, recedit a Dei similitudine, et bestiis comparatur: contra quos
dicitur Sap. II, 22-23: neque mercedem speraverunt iustitiae, nec iudicaverunt honorem animarum sanctarum:
quoniam Deus creavit hominem inexterminabilem, et ad imaginem similitudinis suae fecit illum.
Est autem primo considerandum in hoc articulo, quae vita sit vita aeterna.
Circa quod sciendum quod in vita aeterna primum est quod homo coniungitur Deo. Nam ipse Deus est praemium
et finis omnium laborum nostrorum: Gen. XV, 1: ego protector tuus sum, et merces tua magna nimis.
Consistit autem haec coniunctio in perfecta visione: I Cor. XIII, 12: videmus nunc per speculum in aenigmate:
tunc autem facie ad faciem.
Item consistit in summa laude: Augustinus, in 22 de Civit. Dei: videbimus, amabimus, et laudabimus; Isai. LI, 3:
gaudium et laetitia invenietur in ea, gratiarum actio, et vox laudis.
Item in perfecta satietate desiderii: nam ibi habebit quilibet beatus ultra desiderata et sperata.
Cuius ratio est, quia nullus potest in vita ista implere desiderium suum, nec unquam aliquod creatum satiat
desiderium hominis: Deus enim solus satiat, et in infinitum excedit: et inde est quod non quiescit nisi in Deo,
Augustinus, in I conf.: fecisti nos, Domine, ad te, et inquietum est cor nostrum donec requiescat in te. Et quia
sancti in patria perfecte habebunt Deum, manifestum est quod satiabitur desiderium eorum, et adhuc gloria
excedet.
Et ideo dicit Dominus, Matth. XXV, 21: intra in gaudium Domini tui. Augustinus: totum gaudium non intrabit in
gaudentes, sed toti gaudentes intrabunt in gaudium. Psal. XVI, 15: satiabor cum apparuerit gloria tua; et iterum
CII, 5: qui replet in bonis desiderium tuum.
Quidquid enim delectabile est, totum est ibi superabundanter. Si enim appetuntur delectationes, ibi erit summa et
perfectissima delectatio, quia de summo bono, scilicet Deo: iob XXII, 26: tunc super omnipotentem deliciis
afflues; psal. XV, 11: delectationes in dextera tua usque in finem.
Item si appetuntur honores, ibi erit omnis honor. Homines praecipue desiderant esse reges, quantum ad laicos, et
episcopi, quantum ad clericos: et utrumque erit ibi: Apoc. V, 10: fecisti nos Deo nostro regnum et sacerdotes;
Sap. V, 5: ecce quomodo computati sunt inter filios Dei.
Item si scientia appetitur, ibi erit perfectissima: quia omnes naturas rerum et omnem veritatem, et quidquid
volemus, sciemus, et quidquid volumus habere, habebimus ibi cum ipsa vita aeterna. Sap.
VII, 11: venerunt mihi omnia bona pariter cum illa. Prov. X, 24: desiderium suum iustis dabitur.
Tertio consistit in perfecta securitate: nam in mundo isto non est perfecta securitas: quia quanto quis habet plura
et magis eminet, tanto plura timet et pluribus indiget; sed in vita aeterna nulla est tristitia, nullus labor, nullus
timor.
Prov. I 33: abundantia perfruetur, malorum timore sublato.
Quarto consistit in omnium beatorum iucunda societate, quae societas erit maxime delectabilis: quia quilibet
habebit omnia bona cum omnibus beatis.
20

