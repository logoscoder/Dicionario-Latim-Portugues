ad amorem Dei. Iob II, 10: si bona suscepimus de manu Domini, mala autem quare non sustineamus? quarto
inducimur ad recte utendum rebus creatis: nam creaturis debemus uti ad hoc ad quod factae sunt a Deo.
Sunt autem factae ad duo: scilicet ad gloriam Dei, quia universa propter semetipsum (id est ad gloriam suam)
operatus est Dominus, ut dicitur Prov. XVI, 4, et ad utilitatem nostram: Deut. IV, 19: quae fecit Dominus Deus
tuus in ministerium cunctis gentibus. Debemus ergo uti rebus ad gloriam Dei, ut scilicet in hoc placeamus Deo;
et ad utilitatem nostram, ut scilicet ipsis utendo, non committamus peccatum.
I Paralip. XXIX, 14: tua sunt omnia, et quae de manu tua accepimus dedimus tibi.
Quidquid ergo habes, sive scientiam, sive pulchritudinem, totum debes referre, et uti eo ad gloriam Dei.
Quinto ducimur ex hoc in cognitionem dignitatis humanae. Deus enim omnia facit propter hominem, sicut
dicitur in Psal. VIII, 8: omnia subiecisti sub pedibus eius. Et homo magis est similis Deo inter creaturas post
Angelos: unde dicitur genes. I, 26: faciamus hominem ad imaginem et similitudinem nostram. Hoc quidem non
dixit de caelo sive de stellis, sed de homine.
Non autem quantum ad corpus, sed quantum ad animam, quae est liberam voluntatem habens et incorruptibilis,
in quo magis assimilatur Deo quam ceterae creaturae.
Debemus ergo considerare hominem post Angelos digniorem esse ceteris creaturis, et nullo modo dignitatem
nostram diminuere propter peccata et propter inordinatum appetitum rerum corporalium, quae viliores sunt
nobis, et ad servitium nostrum factae; sed eo modo debemus nos habere quo Deus fecit nos. Deus enim fecit
hominem ut praeesset omnibus quae sunt in terra, et ut subsit Deo. Debemus ergo dominari et praeesse rebus;
Deo autem subesse, obedire, ac servire: et ex hoc perveniemus in fruitionem Dei: quod nobis praestare etc..
|#2 Articulus 2: Et in Jesum Christum, filium eius unicum, Dominum nostrum.
Non solum est necesse christianis unum Deum credere, et hunc esse creatorem caeli et terrae et omnium; sed
etiam necesse est ut credant quod Deus est pater, et quod Christus sit verus filius Dei.
Hoc autem, sicut dicit beatus Petrus in canonica sua II, cap. I, non est fabulosum, sed certum et probatum per
verbum Dei in monte: unde dicit ibidem, XVI, 18: non enim doctas fabulas secuti, notam facimus vobis Domini
nostri Jesu Christi virtutem et praesentiam; sed speculatores facti illius magnitudinis.
Accipiens enim a Deo patre honorem et gloriam, voce delapsa ad eum huiuscemodi a magnifica gloria: hic est
filius meus dilectus, in quo mihi complacui: ipsum audite. Et hanc vocem nos audivimus de caelo allatam, cum
essemus cum ipso in monte sancto.
Ipse etiam Christus Jesus in pluribus locis vocat Deum patrem suum, et se dicit filium Dei: et apostoli et sancti
patres posuerunt inter articulos fidei quod Christus est filius Dei, dicentes: et in Jesum Christum filium eius,
scilicet Dei. Supple, credo.
Sed aliqui haeretici fuerunt qui hoc perverse crediderunt.
Photinus enim dicit, quod Christus non est aliter filius Dei quam boni viri, qui bene vivendo merentur dici filii
Dei per adoptionem, faciendo Dei voluntatem; et ita Christus qui bene vixit et fecit Dei voluntatem, meruit dici
filius Dei: et voluit quod Christus non fuerit ante beatam virginem, sed tunc incepit quando ex ea conceptus est.
Et sic in duobus erravit. Primo in hoc quod non dixit eum verum filium Dei secundum naturam; secundo quod
dixit, eum secundum totum suum esse ex tempore incepisse; cum fides nostra teneat quod filius sit Dei per
naturam, et quod ab aeterno sit: et de his habemus expressas auctoritates contra eum in sacra Scriptura.
Nam contra primum dicitur, quod sit non filius solum, sed etiam unigenitus. Ioan. I, 18: unigenitus qui est in sinu
patris, ipse enarravit. Contra secundum, ioan.
VIII, 58: antequam Abraham fieret, ego sum. Constat autem quod Abraham ante beatam virginem fuit: et ideo
sancti patres addiderunt in alio symbolo contra primum, filium Dei unigenitum; contra secundum, et ex patre
natum ante omnia saecula.
Sabellius vero licet diceret quod Christus fuit ante beatam virginem, dixit tamen quod non est alia persona patris,
alia filii, sed ipse pater est incarnatus; et ideo eadem est persona patris et filii. Sed hoc est erroneum, quia aufert
trinitatem personarum: et contra hoc est auctoritas Ioan. VIII, 16: solus non sum; sed ego, et qui misit me, pater.
Constat autem nullum a se mitti. Sic ergo mentitur Sabellius: et ideo in symbolo patrum additur: Deum de Deo,
lumen de lumine; idest, Deum filium de Deo patre, et filium qui est lumen, de lumine patre esse, credere
debemus.
Arius autem licet diceret quod Christus fuerit ante beatam virginem, et quod alia fuerit persona patris, alia filii,
tamen tria attribuit Christo. Primum est quod filius Dei fuit creatura; secundum est quod non ab aeterno, sed ex
tempore factus sit a Deo nobilissima creaturarum; tertium est quod non fuerit unius naturae Deus filius cum Deo
patre, et sic quod non fuerit verus Deus.
Sed hoc similiter est erroneum, et contra auctoritates sacrae Scripturae. Dicitur enim Ioan. X, 30: ego et pater
unum sumus, scilicet in natura; et ideo sicut pater fuit semper, ita et filius; et sicut pater est verus Deus, ita et
filius. Ubi ergo dicitur ab Ario, Christum fuisse creaturam, e contra dicitur in symbolo a patribus, Deum verum
de Deo vero; ubi autem dicitur eum non fuisse ab aeterno, sed ex tempore, e contra in symbolo dicitur, genitum,
5

