XXI, 19; non ad honores, quia ego ludibria et verbera expertus sum; non ad dignitates, quia plectentes coronam
de spinis imposuerunt capiti meo; non ad delicias, quia in siti mea potaverunt me aceto, Psal. Lxviii, 22.
Augustinus super illud Hebr. XII: qui proposito sibi gaudio sustinuit crucem, confusione contempta, dicit: omnia
bona terrena contempsit homo Christus Jesus ut contemnenda monstraret.
|#5 Articulus 5: Descendit ad inferos, tertia die resurrexit a mortuis.
Sicut dictum est, mors Christi fuit in separatione animae a corpore, sicut et aliorum hominum; sed divinitas ita
insolubiliter iuncta fuit homini Christo, quod licet anima et corpus separarentur ab invicem, ipsa tamen Deitas
perfectissime semper et animae et corpori affuit; et ideo in sepulcro cum corpore fuit filius Dei, et ad inferos cum
anima descendit.
Sunt autem quatuor rationes quare Christus cum anima ad infernum descendit.
Prima ut sustineret totam poenam peccati, ut sic totam culpam expiaret. Poena autem peccati hominis non solum
erat mors corporis, sed etiam erat poena in anima: quia etiam peccatum erat quantum ad animam, quia etiam ipsa
anima puniebatur quantum ad carentiam visionis divinae: pro qua abolenda nondum satisfactum erat. Et ideo
post mortem descendebant omnes, etiam sancti patres, ante Christi adventum, ad infernum. Ut ergo Christus
sustineret totam poenam peccatoribus debitam, voluit non solum mori, sed etiam secundum animam ad infernum
descendere. Unde Psal. Lxxxvii, 4: aestimatus sum cum descendentibus in lacum: factus sum sicut homo sine
adiutorio inter mortuos liber. Alii enim erant ibi ut servi, sed Christus ut liber.
Secunda ratio est ut perfecte subveniret suis amicis omnibus. Habebat enim amicos suos non solum in mundo,
sed etiam in inferno. In hoc enim sunt aliqui amici Christi inquantum habent caritatem; in inferno autem multi
erant qui cum caritate et fide venturi decesserant, sicut Abraham, Isaac, Iacob, Moyses, David et alii iusti et
perfecti viri. Et quia Christus suos visitaverat in mundo, et eis subvenerat per mortem suam, voluit etiam visitare
suos qui erant in inferno, et subvenire eis descendendo ad eos. Eccli. XXIV, 45: penetrabo omnes inferiores
partes terrae, et inspiciam omnes dormientes, et illuminabo omnes sperantes in Domino.
Tertia vero ratio est ut perfecte de diabolo triumpharet. Tunc enim perfecte triumphat aliquis de aliquo, quando
non solum vincit eum in campo, sed etiam invadit eum usque in domum propriam, et aufert ei sedem regni et
domum suam.
Christus autem triumphaverat contra diabolum, et in cruce vicerat eum: unde ait Ioan. XII, 31: nunc iudicium est
mundi, nunc princeps huius mundi (scilicet diabolus) eiicietur foras. Et ideo ut perfecte triumpharet, voluit
auferre sedem regni sui, et ligare eum in domo sua quae est infernus.
Et ideo descendit illuc, et diripuit omnia sua, et ligavit eum, et abstulit ei praedam suam. Coloss. II, 15:
expolians principatus et potestates, traduxit confidenter, palam triumphans illos in semetipso.
Similiter etiam quia potestatem et possessionem acceperat Christus caeli et terrae, voluit etiam possessionem
accipere inferni, ut sic, secundum apostolum ad Philip. II, 10: in nomine Jesu omne genuflectatur, caelestium,
terrestrium et infernorum; Marc., ult. 17: in nomine meo Daemonia eiicient.
Quarta ratio et ultima est ut liberaret sanctos qui erant in inferno.
Christus enim sicut voluit pati mortem ut liberaret viventes a morte; ita etiam voluit descendere ad infernum, ut
liberaret eos qui erant ibi. Zach. IX, 11: tu quoque in sanguine testamenti tui emisisti vinctos tuos de lacu, in quo
non est aqua. Oseae XIII, 14: ero mors tua, o mors; morsus ero tuus, inferne.
Licet enim mortem totaliter destruxerit Christus, infernum tamen non omnino destruxit, sed momordit; quia
scilicet non omnes liberavit de inferno, sed illos tantum qui erant sine peccato mortali, et similiter sine peccato
originali, a quo quantum ad personam liberati erant per circumcisionem; vel ante circumcisionem, qui salvati
erant in fide parentum fidelium, quantum ad eos qui non habebant usum rationis; vel per sacrificia, et in fide
Christi venturi, quantum ad adultos; sed erant ibi propter peccatum originale Adae, a quo quantum ad naturam
non potuerunt liberari nisi per Christum. Et ideo dimisit ibi illos qui descenderunt cum peccato mortali, et
incircumcisos parvulos: et ideo dicit: ero morsus tuus, inferne.
Sic ergo patet quod Christus descendit ad inferos, et propter quod.
Ex iis ad instructionem nostram possumus accipere quatuor.
Primo spem firmam de Deo. Nam quantumcumque homo sit in afflictione, semper tamen debet sperare de Dei
adiutorio, et in eo confidere. Nihil enim ita grave invenitur sicut esse in inferno. Si ergo Christus illos qui erant
in inferno liberavit, multum debet quilibet, si est amicus Dei, confidere ut liberetur ab eo a quacumque angustia.
Sap. X, 13: haec (scilicet sapientia) venditum iustum non dereliquit..., ib. 14, descenditque cum illo in foveam, et
in vinculis non dereliquit eum. Et quia specialiter Deus iuvat servos suos, multum debet esse securus ille qui
servit Deo.
Eccli. XXIV, 16: qui timet Deum, nihil trepidabit, et non pavebit, quoniam ipse est spes eius.
Secundo debemus concipere timorem, et propellere praesumptionem. Nam licet Christus passus sit pro
peccatoribus, et ad infernum descenderit; non tamen liberavit omnes, sed illos tantum qui sine peccato mortali
10

