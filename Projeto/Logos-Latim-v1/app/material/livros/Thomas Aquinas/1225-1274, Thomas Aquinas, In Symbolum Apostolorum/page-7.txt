voce, tunc primo manifestatum et cognitum est. Bar. III, 38: post hoc in terris visus est, et cum hominibus
conversatus est.
Aliud exemplum est, quia licet verbum prolatum cognoscatur per auditum, tamen non videtur nec tangitur; sed
cum scribitur in charta, tunc videtur et tangitur. Sic et verbum Dei et visibile et tangibile factum est, cum in carne
nostra fuit quasi scriptum: et sicut charta in qua verbum regis scriptum est, dicitur verbum regis; ita homo cui
coniunctum est verbum Dei in una hypostasi, dicitur filius Dei. Isai. VIII, 1: sume tibi librum grandem, et scribe
in eo stylo hominis; et ideo sancti apostoli dixerunt: qui conceptus est de spiritu sancto, natus ex maria virgine.
In quo quidem multi erraverunt: unde et sancti patres in alio symbolo, in synodo nicaena, multa addiderunt, per
quae nunc omnes errores destruuntur.
Origenes enim dixit, quod Christus est natus, et etiam venit in mundum, ut etiam salvaret Daemones: unde dixit
Daemones omnes esse salvandos in fine mundi. Sed hoc est contra sacram Scripturam. Dicit enim Matth. XXV,
41: discedite a me maledicti in ignem aeternum, qui paratus est diabolo et Angelis eius. Et ideo ad hoc
removendum additur: qui propter nos homines (non propter Daemones) et propter nostram salutem. In quo
quidem magis apparet amor Dei ad nos.
Photinus vero voluit quod Christus natus esset de beata virgine; sed addidit quod esset purus homo, qui bene
vivendo et faciendo voluntatem Dei, meruit filius Dei fieri, sicut et alii sancti: contra quod dicitur Ioan. VI, 38:
descendi de caelo, non ut faciam voluntatem meam, sed voluntatem eius qui misit me. Constat autem quod non
descendisset nisi ibi fuisset; et si fuisset purus homo, non fuisset in caelo: et ideo ad hoc removendum additur:
descendit de caelis.
Manichaeus vero dixit, quod, licet filius Dei fuerit semper, et descenderit de caelo, tamen non habuit veram
carnem, sed apparentem. Sed hoc est falsum: non enim decebat doctorem veritatis aliquam falsitatem habere: et
ideo sicut ostendit veram carnem, sic habuit. Unde dixit, Luc. XXIV, 39: palpate, et videte, quia spiritus carnem
et ossa non habet, sicut me videtis habere. Et ideo ad hoc removendum addiderunt: et incarnatus est.
Ebion vero, qui fuit genere Iudaeus, dixit quod Christus natus est de beata virgine, sed ex commixtione viri, et ex
virili semine. Sed hoc est falsum, quia Angelus dixit, Matth. I, 20: quod enim in ea natum est de spiritu sancto
est; et ideo sancti patres ad hoc removendum addiderunt: de spiritu sancto.
Valentinus autem licet confiteretur quod Christus conceptus fuerit de spiritu sancto, voluit tamen quod spiritus
sanctus portaverit unum corpus caeleste, et posuerit in beata virgine, et hoc fuit corpus Christi: unde nihil aliud
operata est beata virgo, nisi quod fuit locus eius: unde dixit quod illud corpus transivit per beatam virginem sicut
per aquaeductum.
Sed hoc est falsum; nam Angelus dixit ei, Luc. I, 35: quod enim ex te nascetur sanctum, vocabitur filius Dei; et
apostolus, Galat. IV, 4: at ubi venit plenitudo temporis, misit Deus filium suum factum ex muliere. Et ideo
addiderunt: natus ex maria virgine.
Arius vero et Apollinarius dixerunt, quod, licet Christus fuerit verbum Dei, et natus ex maria virgine, tamen non
habuit animam, sed loco animae fuit ibi divinitas. Sed hoc est contra Scripturam; quia Christus dixit, Ioan. XII,
27: nunc anima mea turbata est; et iterum matth. XXVI, 38: tristis est anima mea usque ad mortem. Et ideo
sancti patres ad hoc removendum addiderunt: et homo factus est. Homo enim ex anima et corpore consistit: unde
verissime habuit omnia quae homo habere potest praeter peccatum.
In hoc autem quod dicitur homo factus, destruuntur omnes errores superius positi, et omnes alii qui dici possent;
et praecipue error eutychetis, qui dixit commixtionem factam, scilicet ex divina natura et humana factam unam
naturam Christi, quae nec Deus pure est, nec purus homo.
Sed est falsum, quia tunc non esset homo; et est etiam contra hoc quod dicitur, quod homo factus est.
Destruitur etiam error Nestorii, qui dixit filium Dei unitum esse homini solum per inhabitationem. Sed hoc est
falsum, quia tunc non esset homo, sed in homine: et quod sit homo, patet per apostolum, Philip. II, 7: et habitu
inventus ut homo; Ioan. VIII, 40: quid quaeritis me interficere, hominem, qui veritatem vobis locutus sum, quam
audivi a Deo? possumus autem sumere ex his aliqua ad eruditionem.
Primo enim confirmatur fides nostra. Si enim aliquis diceret aliqua de aliqua terra remota, et ipse non fuisset ibi,
non crederetur ei sicut si ibi fuisset. Antequam ergo veniret Christus in mundum, patriarchae et prophetae et
ioannes baptista dixerunt aliqua de Deo; sed tamen non ita crediderunt eis homines sicut Christo, qui fuit cum
Deo, immo unum cum ipso. Unde multum firma est fides nostra ab ipso Christo nobis tradita. Ioan. I, 18: Deum
nemo vidit unquam: unigenitus filius qui est in sinu patris, ipse enarravit. Et inde est quod multa fidei secreta
sunt manifesta nobis post adventum Christi, quae ante occulta erant.
Secundo ex iis elevatur spes nostra.
Constat enim quod Dei filius non pro parvo ad nos venit, sumens carnem nostram, sed pro magna utilitate nostra;
unde fecit quoddam commercium, scilicet quod assumpsit corpus animatum, et de virgine nasci dignatus est, ut
nobis largiretur suam Deitatem; et sic factus est homo, ut hominem faceret Deum. Rom. V, 2: per quem habemus
accessum per fidem in gratiam istam, in qua stamus et gloriamur in spe gloriae filiorum Dei.

7

