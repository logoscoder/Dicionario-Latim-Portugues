non factum; contra illud vero quod dicitur eum non esse eiusdem substantiae cum patre, additur in symbolo,
consubstantialem patri.
Patet ergo quod credere debemus, quod Christus unigenitus Dei est, et vere filius Dei, et quod semper fuerit cum
patre, et quod alia est persona filii, alia patris, et quod unius est naturae cum patre. Sed hoc credimus hic per
fidem, cognoscemus autem in vita aeterna per perfectam visionem. Et ideo ad consolationem nostram dicemus
aliquid de his.
Sciendum est igitur, quod diversa diversum modum generationis habent.
Generatio autem Dei alia est quam generatio aliarum rerum: unde non possumus attingere ad generationem Dei,
nisi per generationem eius quod in creaturis magis accedit ad similitudinem Dei. Nihil est autem Deo ita simile
sicut anima hominis, ut dictum est. Modus autem generationis in anima est quia homo cogitat per animam suam
aliquid, quod vocatur conceptio intellectus; et huiusmodi conceptio oritur ex anima, sicut ex patre, et vocatur
verbum intellectus, sive hominis. Anima igitur cogitando generat verbum suum.
Sic et filius Dei nihil est aliud quam verbum Dei; non sicut verbum exterius prolatum, quia illud transit, sed sicut
verbum interius conceptum: et ideo ipsum verbum Dei est unius naturae cum Deo, et aequale Deo. Unde et
beatus ioannes de verbo Dei loquens, tres haereses destruxit.
Primo haeresim Photini, quae tacta est, cum dicit: in principio erat verbum; secundo Sabellii, cum dicit, et
verbum erat apud Deum; tertio Arii, cum dicit, et Deus erat verbum.
Verbum autem aliter est in nobis, et aliter in Deo. In nobis enim verbum nostrum est accidens; sed in Deo
verbum Dei est idem quod ipse Deus, cum nihil sit in Deo quod non sit essentia Dei.
Nullus autem potest dicere quod Deus non habeat verbum, quia contingeret Deum esse insipientissimum: et ideo
sicut fuit semper Deus, ita et verbum eius.
Sicut autem artifex facit omnia per formam quam praecogitavit in corde suo, quod est verbum eius; ita et Deus
omnia facit verbo suo, sicut per artem suam. Ioan. I, 3: omnia per ipsum facta sunt.
Si ergo verbum Dei est filius Dei, et omnia Dei verba sunt similitudo quaedam istius verbi; debemus primo
libenter audire verba Dei: hoc est enim signum quod diligamus Deum, si verba illius libenter audimus.
Secundo debemus credere verbis Dei, quia ex hoc verbum Dei habitat in nobis, idest Christus, qui est verbum
Dei, apostolus, Ephes. III, 17: habitare Christum per fidem in cordibus vestris. Ioan. V, 38: verbum Dei non
habetis in vobis manens.
Tertio oportet quod verbum Dei in nobis manens continue meditemur; quia non solum oportet credere, sed
meditari; aliter non prodesset; et huiusmodi meditatio valet multum contra peccatum. Psal. Cxviii, 11: in corde
meo abscondi eloquia tua, ut non peccem tibi; et iterum de viro iusto dicitur Psal. I, 2: in lege eius meditabitur
die ac nocte. Unde de beata virgine dicitur Luc. II, 51, quod conservabat omnia verba haec conferens in corde
suo.
Quarto oportet quod homo verbum Dei communicet aliis, commonendo, praedicando, et inflammando.
Apostolus, ephes. IV, 29: omnis sermo malus ex ore vestro non procedat, sed si quis bonus ad aedificationem.
Idem, colos. III, 16: verbum Christi habitet in vobis abundanter, in omni sapientia, docentes et commonentes
vosmetipsos.
Idem, I Tim. IV, 2: praedica verbum, insta opportune, importune, argue, obsecra, increpa in omni patientia et
doctrina.
Ultimo verbum Dei debet executioni mandari. Iac. I, 22: estote factores verbi, et non auditores tantum, fallentes
vosmetipsos.
Ista quinque servavit per ordinem beata maria in generatione verbi Dei ex se. Primo enim audivit: spiritus
sanctus superveniet in te, Luc. II, 35, secundo consensit per fidem: ecce ancilla Domini, ibid. 38, tertio tenuit et
portavit in utero, quarto protulit et peperit eum, quinto nutrivit et lactavit eum; unde ecclesia cantat: ipsum regem
Angelorum sola virgo lactabat ubere de caelo pleno.
|#3 Articulus 3: Qui conceptus est de spiritu sancto, natus ex maria virgine.
Non solum est necessarium credere christiano filium Dei, ut ostensum est; sed etiam oportet credere
incarnationem eius. Et ideo beatus ioannes postquam dixerat multa subtilia et ardua, consequenter insinuat nobis
eius incarnationem, cum dicit: et verbum caro factum est.
Et ut de hoc aliquid capere possimus, duo exempla ponam in medium.
Constat quod filio Dei nihil est ita simile sicut verbum in corde nostro conceptum, non prolatum. Nullus autem
cognoscit verbum dum est in corde hominis, nisi ille qui concipit; sed tunc primo cognoscitur cum profertur. Sic
verbum Dei dum erat in corde patris non cognoscebatur nisi a patre tantum: sed carne indutum, sicut verbum

6

