Tertio ex inhabitatione trinitatis: nam ubicumque Deus inhabitat, locus ille sanctus est: unde genes. XXVIII, 16:
vere locus iste sanctus est; et Psal. Xcii, 5: domum tuam decet sanctitudo, Domine.
Quarto propter invocationem Dei. Ier. XIV, 9: tu autem in nobis es, Domine, et nomen tuum invocatum est super
nos.
Cavendum est ergo ne post talem sanctificationem polluamus animam nostram, quae templum Dei est, per
peccatum.
Apostolus, I Cor. III, 17: si quis templum Dei violaverit, disperdet illum Deus.
Circa tertium sciendum est, quod ecclesia est catholica, idest universalis: primo quantum ad locum, quia est per
totum mundum, contra donatistas.
Rom. I, 8: fides vestra annuntiatur in universo mundo; Marc. Ult., 15: euntes in mundum universum, praedicate
evangelium omni creaturae. Unde antiquitus Deus erat notus tantum in Iudaea, nunc autem per totum mundum.
Habet autem haec ecclesia tres partes.
Una est in terra, alia est in caelo, tertia est in Purgatorio.
Secundo est universalis quantum ad conditionem hominum, quia nullus abiicitur, nec Dominus, nec servus, nec
masculus, nec femina. Gal. III, 28: non est masculus neque femina.
Tertio est universalis quantum ad tempus. Nam aliqui dixerunt, quod ecclesia debet durare usque ad certum
tempus. Sed hoc est falsum: quia haec ecclesia incepit a tempore Abel, et durabit usque ad finem saeculi. Matth.
Ult., ult.: ecce ego vobiscum sum omnibus diebus usque ad consummationem saeculi. Sed post
consummationem saeculi remanebit in caelo.
Circa quartum sciendum est, quod ecclesia est firma. Domus autem dicitur firma, primo si habet bona
fundamenta.
Fundamentum autem ecclesiae principale est Christus. Apostolus, I cor. III, 11: fundamentum aliud nemo potest
ponere praeter id quod positum est, quod est Christus Jesus. Secundarium vero fundamentum sunt apostoli, et
eorum doctrina; et ideo firma est: unde in Apoc. XXI, dicitur, quod civitas habebat duodecim fundamenta, et
erant ibi scripta nomina duodecim apostolorum. Et inde est quod dicitur ecclesia apostolica. Exinde etiam est
quod ad significandum firmitatem huius ecclesiae, b. Petrus dictus est vertex.
Secundo apparet firmitas domus, si conquassata non potest destrui. Ecclesia autem nunquam potuit destrui: nec a
persecutoribus; immo persecutionibus durantibus magis crevit, et qui eam persequebantur, et quos ipsa
persequebatur, deficiebant: Matth. XXI, 44: qui ceciderit super lapidem istum, confringetur; super quem vero
ceciderit, conteret eum; nec ab erroribus; immo quanto magis errores supervenerunt, tanto magis veritas
manifestata est: II tim. III, 8: homines corrupti mente, reprobi circa fidem; sed ultra non proficient; nec a
tentationibus Daemonum: ecclesia enim est sicut turris, ad quam fugit quicumque pugnat contra diabolum: Prov.
XVIII, 10: turris fortissima nomen Domini. Et ideo diabolus principaliter conatur ad destructionem eius; sed non
praevalet, quia Dominus dixit Matth. XVI, 18: et portae inferi non praevalebunt adversus eam; quasi dicat:
bellabunt adversum te, sed non praevalebunt.
Et inde est quod sola ecclesia Petri (in cuius partem venit tota Italia, dum discipuli mitterentur ad praedicandum)
semper fuit firma in fide: et cum in aliis partibus vel nulla fides sit, vel sit commixta multis erroribus, ecclesia
tamen Petri et fide viget, et ab erroribus munda est. Nec mirum: quia Dominus dixit Petro, luc. XXII, 32: ego
rogavi pro te, Petre, ut non deficiat fides tua.
|#10 Articulus 10: Sanctorum communionem, remissionem peccatorum.
Sicut in corpore naturali operatio unius membri cedit in bonum totius corporis, ita in corpore spirituali, scilicet
ecclesia. Et quia omnes fideles sunt unum corpus, bonum unius alteri communicatur.
Apostolus, Rom. XII, 5: singuli autem alter alterius membra. Unde et inter alia credenda quae tradiderunt
apostoli, est quod communio bonorum sit in ecclesia; et hoc est quod dicitur, sanctorum communionem.
Inter alia vero membra ecclesiae, principale membrum est Christus, quia est caput. Ephes. I, 22-23: ipsum dedit
caput super omnem ecclesiam, quae est corpus ipsius. Bonum ergo Christi communicatur omnibus christianis,
sicut virtus capitis omnibus membris; et haec communicatio fit per sacramenta ecclesiae, in quibus operatur
virtus passionis Christi, quae operatur ad conferendam gratiam in remissionem peccatorum.
Huiusmodi autem sacramenta ecclesiae sunt septem. Primum est baptismus, qui est regeneratio quaedam
spiritualis.
Sicut enim vita carnalis non potest haberi nisi homo carnaliter nascatur: ita vita spiritualis, vel gratiae, non potest
haberi nisi homo renascatur spiritualiter. Haec autem generatio fit per baptismum: ioan. III, 5: nisi quis renatus
fuerit ex aqua et spiritu sancto, non potest introire in regnum Dei.

17

