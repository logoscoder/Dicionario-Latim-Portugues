Sic ergo per hanc communionem consequimur duo: unum scilicet quod meritum Christi communicatur omnibus;
aliud quod bonum unius communicatur alteri.
Unde excommunicati, per hoc quod sunt extra ecclesiam, perdunt partem omnium bonorum quae fiunt; quod est
maius damnum quam damnum alicuius rei temporalis.
Est etiam aliud periculum: quia constat quod per huiusmodi suffragia impeditur diabolus ne possit nos tentare:
unde quando quis excluditur ab huiusmodi suffragiis, diabolus facilius vincit eum. Et inde est quod in primitiva
ecclesia, cum aliquis excommunicabatur, statim diabolus vexabat eum corporaliter.
|#11 Articulus 11: Carnis resurrectionem.
Spiritus sanctus non solum sanctificat ecclesiam quantum ad animam, sed virtute eius resurgent corpora nostra.
Rom. 4, 24: qui suscitavit Jesum Christum Dominum nostrum a mortuis; et I cor. XV, 21: quoniam quidem per
hominem mors, et per hominem resurrectio mortuorum. Et ideo credimus secundum fidem nostram,
resurrectionem mortuorum futuram.
Circa quam quatuor consideranda occurrunt. Primum est utilitas, quae ex fide resurrectionis provenit; secundum
est qualitas resurgentium, quantum ad omnes in generali; tertium quantum ad bonos; quartum quantum ad malos
in speciali.
Circa primum sciendum, quod ad quatuor est nobis utilis fides et spes resurrectionis.
Primo ad tollendum tristitias quas ex mortuis concipimus. Impossibile est enim quod homo non doleat ad
mortem cari sui; sed per hoc quod sperat eum resurrecturum, multum temperatur dolor mortis.
I Thess. IV, 12: nolumus vos ignorare, fratres, de dormientibus, ut non contristemini, sicut et ceteri qui spem non
habent.
Secundo aufert timorem mortis.
Nam si homo post mortem non speraret aliam vitam meliorem, sine dubio mors esset valde timenda, et potius
deberet homo quaecumque mala facere, quam incurrere mortem. Sed quia credimus esse aliam vitam meliorem,
ad quam perveniemus post mortem, constat quod nullus debet mortem timere, nec timore mortis aliqua mala
facere. Hebr. II, 14-15: ut per mortem destrueret eum qui habebat mortis imperium, idest diabolum; et liberaret
eos qui timore mortis per totam vitam obnoxii erant servituti.
Tertio reddit sollicitos et studiosos ad bene operandum. Si enim vita hominis esset tantum ista in qua vivimus,
non inesset hominibus magnum studium ad bene operandum: quia quidquid faceret, parvum esset, cum eius
desiderium non sit ad bonum determinatum secundum certum tempus, sed ad aeternitatem. Sed quia credimus
quod per haec quae hic facimus, recipiemus bona aeterna in resurrectione, ideo studemus bona operari. I Cor.
XV, 19: si in hac vita tantum in Christo sperantes sumus, miserabiliores sumus omnibus hominibus.
Quarto retrahit a malo. Sicut enim spes praemii allicit ad bonum operandum, ita timor poenae, quam credimus
malis reservari, retrahit a malo. Ioan. V, 29: et procedent qui bona fecerunt, in resurrectionem vitae; qui vero
mala egerunt, in resurrectionem iudicii.
Circa secundum sciendum est, quod quantum ad omnes quadruplex conditio attendi potest in resurrectione.
Prima est quantum ad identitatem corporum resurgentium: quia idem corpus quod nunc est, et quantum ad
carnem et quantum ad ossa resurget; licet aliqui dixerint quod hoc corpus quod nunc corrumpitur, non resurget;
quod est contra apostolum.
Ait I Cor. XV, 53: oportet enim corruptibile hoc induere incorruptionem; et quia sacra Scriptura dicit, quod
virtute Dei idem corpus ad vitam resurget: iob XIX, 26: rursum circumdabor pelle mea, et in carne mea videbo
Deum.
Secunda conditio erit quantum ad qualitatem, quia corpora resurgentia erunt alterius qualitatis quam nunc sint:
quia et quantum ad beatos et quantum ad malos corpora erunt incorruptibilia, quia boni erunt semper in gloria, et
mali semper in poena eorum. I Cor. XV, 53: oportet corruptibile hoc induere incorruptionem, et mortale hoc
induere immortalitatem. Et quia corpus erit incorruptibile et immortale, non erit usus ciborum et venereorum:
Matth. XXII, 30: in resurrectione neque nubent neque nubentur; sed erunt sicut Angeli Dei in caelo. Et hoc est
contra Iudaeos et saracenos. Iob VII, 10: non revertetur ultra in domum suam.
Tertia conditio est quantum ad integritatem, quia omnes et boni et mali resurgent cum omni integritate quae ad
perfectionem hominis pertinet; non enim erit ibi caecus vel claudus, nec aliquis defectus. Apostolus I Cor. XV,
52: mortui resurgent incorrupti, idest impassibiles quantum ad corruptiones praesentes.
Quarta conditio est quantum ad aetatem, quia omnes resurgent in aetate perfecta, idest triginta trium vel duorum
annorum. Cuius ratio est, quia qui nondum pervenerunt ad hoc, non habent aetatem perfectam, et senes hanc iam
amiserunt: et ideo iuvenibus et pueris addetur quod deest, senibus vero restituetur. Ephes. IV, 13: donec
occurramus omnes in... Virum perfectum, in mensuram aetatis plenitudinis Christi.
19

