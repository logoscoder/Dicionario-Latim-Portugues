OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*IN_SYMBOLUM APOSTOLORUM
|+PR Prologus
Primum quod est necessarium christiano, est fides, sine qua nullus dicitur fidelis christianus. Fides autem facit
quatuor bona.
Primum est quod per fidem anima coniungitur Deo: nam per fidem anima christiana facit quasi quoddam
matrimonium cum Deo: Oseae II, 20: sponsabo te mihi in fide. Et inde est quod quando homo baptizatur, primo
confitetur fidem, cum dicitur ei, credis in Deum?: quia baptismus est primum sacramentum fidei.
Et ideo dicit Dominus, Marc. Ult., 16: qui crediderit et baptizatus fuerit, salvus erit. Baptismus enim sine fide
non prodest.
Et ideo sciendum est, quod nullus est acceptus Deo sine fide: Hebr. XI, 6: sine fide autem impossibile est placere
Deo. Et ideo dicit Augustinus super illud rom. XIV, 23: omne autem quod non est ex fide, peccatum est: ubi non
est aeternae et incommutabilis veritatis agnitio, falsa est virtus etiam in optimis moribus.
Secundo, quia per fidem inchoatur in nobis vita aeterna: nam vita aeterna nihil aliud est quam cognoscere Deum:
unde dicit Dominus, Ioan. XVII, 3: haec est vita aeterna, ut cognoscant te solum verum Deum. Haec autem
cognitio Dei incipit hic per fidem, sed perficitur in vita futura, in qua cognoscemus eum sicuti est: et ideo dicitur
Hebr. XI, 1: fides est substantia sperandarum rerum. Nullus ergo potest pervenire ad beatitudinem, quae est vera
cognitio Dei, nisi primo cognoscat per fidem: Ioan. XX, 29: beati qui non viderunt et crediderunt.
Tertio, quia fides dirigit vitam praesentem: nam ad hoc quod homo bene vivat, oportet quod sciat necessaria ad
bene vivendum: et si deberet omnia necessaria ad bene vivendum per studium addiscere: vel non posset
pervenire, vel post longum tempus. Fides autem docet omnia necessaria ad bene vivendum. Ipsa enim docet
quod est unus Deus, qui est remunerator bonorum et punitor malorum; et quod est alia vita, et huiusmodi: quibus
satis allicimur ad bonum, et vitamus malum: Habac. II, 4: iustus meus ex fide vivit. Et hoc patet, quia nullus
Philosophorum ante adventum Christi cum toto conatu suo potuit tantum scire de Deo et de necessariis ad vitam
aeternam, quantum post adventum Christi scit una vetula per fidem: et ideo dicitur Isai. XI, 9: repleta est terra
scientia Domini.
Quarto, quia fides est qua vincimus tentationes: Hebr. XI, 33: sancti per fidem vicerunt regna. Et hoc patet, quia
omnis tentatio vel est a diabolo, vel a mundo, vel a carne. Diabolus enim tentat ut non obedias Deo nec
subiiciaris ei. Et hoc per fidem removetur. Nam per fidem cognoscimus quod ipse est Dominus omnium, et ideo
sibi est obediendum: I petr. V, 8: adversarius vester diabolus circuit quaerens quem devoret: cui resistite fortes in
fide. Mundus autem tentat vel alliciendo prosperis, vel terrendo adversis.
Sed haec vincimus per fidem, quae facit nos credere aliam vitam meliorem ista: et ideo prospera mundi huius
despicimus, et non formidamus adversa: I Ioan. V, 4: haec est victoria quae vincit mundum, fides nostra: et etiam
quia docet nos credere alia maiora mala, scilicet inferni. Caro vero tentat inducendo nos ad delectationes vitae
praesentis momentaneas. Sed fides ostendit nobis quod per has, si eis indebite adhaeremus, aeternas
delectationes amittimus: Ephes. VI, 16: in omnibus sumentes scutum fidei.
Sic ergo patet quod multum est utile habere fidem.
Sed dicit aliquis: stultum est credere quod non videtur, nec sunt credenda quae non videntur.
Respondeo. Dicendum, quod hoc dubium primo tollit imperfectio intellectus nostri: nam si homo posset perfecte
per se cognoscere omnia visibilia et invisibilia, stultum esset credere quae non videmus; sed cognitio nostra est
adeo debilis quod nullus Philosophus potuit unquam perfecte investigare naturam unius muscae: unde legitur,
1

