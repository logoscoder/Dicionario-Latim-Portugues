Nam quilibet diliget alium sicut seipsum; et ideo gaudebit de bono alterius sicut de suo. Quo fit ut tantum
augeatur laetitia et gaudium unius, quantum est gaudium omnium. Psal. Lxxxvi, 7: sicut laetantium omnium
habitatio est in te.
Haec quae dicta sunt, et multa ineffabilia habebunt sancti qui erunt in patria. Mali vero, qui erunt in morte
aeterna, non minus habebunt de dolore et poena quam boni de gaudio et gloria.
Exaggeratur autem poena eorum, primo ex separatione Dei et omnium bonorum. Et haec est poena damni, quae
respondet aversioni, quae poena maior est quam poena sensus. Matth. XXV, 30: inutilem servum eiicite in
tenebras exteriores.
In vita enim ista mali habent tenebras interiores, scilicet peccati; sed tunc habebunt etiam exteriores.
Secundo ex remorsu conscientiae. Psal. XLIX, 21: arguam te et statuam contra faciem tuam. Sap. V, 3: prae
angustia spiritus gementes. Et tamen haec poenitentia et gemitus erit inutilis, quia non propter odium mali, sed
propter dolorem poenae.
Tertio ex immensitate poenae sensibilis, scilicet ignis inferni, qui animam et corpus cruciabit: quae est
acerbissima poenarum, sicut dicunt sancti; et erunt sicut semper morientes, et nunquam mortui nec morituri:
unde dicitur mors aeterna, quia sicut moriens est in acerbitate poenarum, sic et illi qui sunt in inferno. Psal.
XLVIII, 15: sicut oves in inferno positi sunt: mors depascet eos.
Quarto ex desperatione salutis. Nam si eis daretur spes liberationis a poenis, eorum poena mitigaretur; sed cum
subtrahitur eis omnis spes, poena efficitur gravissima.
Isai. Lxvi, 24: vermis eorum non morietur, et ignis eorum non extinguetur.
Sic ergo patet differentia inter bene operari et male: quia bona opera ducunt ad vitam, mala autem trahunt ad
mortem; et propter hoc homines deberent frequenter reducere haec ad memoriam, quia ex hoc provocarentur ad
bonum et retraherentur a malo. Unde et signanter in fine omnium ponitur: vitam aeternam, ut semper magis
memoriae imprimatur: ad quam vitam nos perducat Dominus Jesus Christus, Deus benedictus in saecula
saeculorum. Amen.

21

