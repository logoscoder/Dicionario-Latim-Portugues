Catena Aurea (latine) 13039

Pagina 1008

Alcuinus. Scilicet in sanitatibus infirmorum, in exhibitione doctrinae et miraculorum; quae ex patre ostendi,
quia eius gloriam per omnia quaesivi. propter quod eorum opus me lapidatis? quamvis inviti, confitentur
multa beneficia sibi impensa a Christo; sed quod de sua patrisque aequalitate dixerat, pro blasphemia
deputabant; unde sequitur responderunt ei iudaei: de bono opere non lapidamus te, sed de blasphemia, et
quia, homo cum sis, facis teipsum Deum.
Augustinus. ad hoc responderunt quod dixerat: ego et pater unum sumus. Ecce iudaei intellexerunt quod
ariani non intelligunt; ideo enim irati sunt, quoniam senserunt non posse dici: ego et pater unum sumus, nisi
ubi aequalitas est patris et filii.
Hilarius. Iudaeus dicit cum sis homo; arianus: cum sis creatura; utrique autem dicunt facis te Deum.
Subicit enim arianus substantiae novae et alienae Deum, ut aut alterius generis deus sit, aut omnino nec
deus; dicit enim: non est filius ex nativitate, non est deus ex veritate; creatura est praestantior cunctis.
Chrysostomus in Ioannem. dominus autem non destruxit opinionem iudaeorum aestimantium quod se
Deo parem diceret; sed magis contrarium facit; nam sequitur respondit eis iesus: nonne scriptum est in lege
vestra? Augustinus in Ioannem. idest, vobis data: quia ego dixi: dii estis. Deus hoc dicit per prophetam in
psalmo, hominibus. Et legem appellavit dominus generaliter omnes illas scripturas, quamvis alicubi
specialiter dicat legem, a prophetis distinguens, sicuti est: in his duobus praeceptis tota lex pendet et
prophetae. Aliquando autem in tria distribuit easdem scripturas, ubi ait: oportebat impleri omnia quae scripta
sunt in lege et prophetis et psalmis de me. Nunc vero etiam psalmos legis nomine nuncupavit: ex quibus sic
argumentatur: si illos dixit deos ad quos sermo Dei factus est, et non potest solvi scriptura, quem pater
sanctificavit, et misit in mundum, vos dicitis: quia blasphemas, quia dixi: filius Dei sum? Hilarius.
Demonstraturus quidem quod ipse et pater unum essent, in eo primo ineptia ridiculi opprobrii confutatur, cur
in reatum vocaretur, quod se, cum homo esset, Deum faceret. Cum enim lex huius nominis appellationem
sanctis hominibus decerneret, et sermo Dei indissolubilis confirmaret hanc impartiti nominis professionem;
iam ergo non est criminis, quod se Deum, cum homo sit, faciat, cum eos qui homines sunt, deos lex dixerit.
Et si a ceteris hominibus non irreligiosa huius nominis usurpatio est: ab eo homine quem sanctificavit pater,
non impudenter usurpari videtur, quia Dei filium se dixerit, cum praecellat ceteros per id quod sanctificatus
in filium est, beato paulo dicente quod praedestinatus est filius in virtute secundum spiritum sanctificationis:
omnis enim haec de homine responsio est, quod Dei filius etiam hominis filius est.
Augustinus. vel aliter. Sanctificavit; idest, ut sanctus esset, gignendo ei dedit, quia sanctum eum genuit. Si
autem sermo Dei factus est ad homines ut dicerentur dii, ipsum verbum Dei quomodo non est deus? si per
sermonem Dei homines participando fiunt dii, verbum unde participatur non est deus? Theophylactus. vel
sanctificavit eum, hoc est sanxit sacrificari pro mundo. In quo ostendit se non esse Deum sicut ceteri: nam
salvum facere mundum, divinum opus est, non autem hominis deificati per gratiam.
Chrysostomus in Ioannem. Vel interim quidem, ut susciperetur sermo, humilius locutus est; postea autem
ad maius eos reduxit, dicens si non facio opera patris mei, nolite credere mihi; per hoc ostendens quod in
nullo minor est patre: quia enim substantiam eius impossibile erat eis videre, ab operum parilitate et
identitate demonstrationem eius quae secundum virtutem indissimilitudinis est, tribuit.
Hilarius. quid hic adoptio, quid indulgentia nominis loci invenit, ne ex natura Dei filius sit, cum Dei filius ex
naturae paternae operibus credendus sit? non exaequatur ac similis est Deo creatura, neque ei naturae
alienae potestas comparatur. Gerere autem se, non sua, sed quae patris sunt, testatur, ne per
magnificentiam gestorum naturae nativitas auferatur. Et quia sub sacramento assumpti corporis nati ex
maria hominis, Dei filius non intelligebatur, fides nobis intimatur ex gestis, cum ait si autem facio, et si mihi
non vultis credere, operibus credite. Cur enim sacramentum nati hominis intelligentiam divinae nativitatis
impediat, cum divina nativitas omne opus suum sub mysterio assumpti hominis exequatur? faciens igitur
opera patris, demonstrare debuit quid esset operibus credendum; nam sequitur ut cognoscatis et credatis
quia pater in me est, et ego in patre. Hoc est illud Dei filius sum; hoc est illud ego et pater unum sumus.
Augustinus in Ioannem. non enim filius sic dicit in me est pater et ego in illo, quomodo possunt dicere
homines: si enim bene cogitemus et bene vivamus, in Deo sumus, et deus in nobis est, quasi participantes
eius gratiam et illuminati ab ipso: unigenitus autem Dei filius in patre est, et pater in illo tamquam aequalis.

IOANNES 10,39-42
13039 (Jn 10,39-42 )

