Catena Aurea (latine) 9512

Pagina 624

potuit utique prius hoc petro dici, cum de capta ingenti multitudine piscium miraretur, quod lucas insinuavit;
ambobus postea, quod illi duo commemoraverunt. Vel intelligendum est hoc primo fuisse factum quod lucas
commemorat; nec tunc eos a domino vocatos, sed tantum fuisse praedictum petro quod homines esset
capturus: non autem quod numquam pisces esset capturus: unde datur locus intelligere eos ad capturam
piscium remeasse, ut postea fieret quod Matthaeus et marcus narrant: tunc enim non subductis ad terram
navibus, tamquam cura redeundi, sed ita eum secuti sunt, tamquam vocantem aut iubentem. Sed si,
secundum ioannem, iuxta iordanem secuti sunt eum petrus et andreas; quomodo ab aliis evangelistis dicitur
quod eos in galilaea piscantes invenit et ad discipulatum vocavit, nisi quia intelligendum est, non sic eos
vidisse dominum iuxta iordanem ut ei inseparabiliter cohaererent, sed tantum cognovisse quis esset,
eumque miratos ad propria remeasse? Ambrosius. Mystice autem quos petrus in verbo capit, negat suam
praedam, negat suum munus. Exi, inquit, a me, domine. Noli timere et tu quae tua sunt domino deferre,
quia quae sua sunt nobis ille concessit.
Augustinus de quaest. evang.. Vel aliter. Ex persona ecclesiae carnalibus hominibus plenae petrus dicit
exi a me, quia homo peccator sum; tamquam ecclesia turbis carnalium impleta, et eorum moribus pene
submersa, regnum spiritualium, in quibus maxime persona Christi eminet, a se quodammodo repellat. Non
enim hoc voce linguae dicunt homines bonis ministris dei, ut eos a se repellant; sed voce morum et actuum
suadent a se recedi, ne per bonos regantur, et eo vehementius quo deferunt eis honorem; ut
honorificentiam eorum significaverit petrus cadens ad pedes domini, mores autem in eo quod dixit exi a me.
Beda. Confortat autem dominus timorem carnalium, ne quis vel de suae conscientia culpae tremens, vel
de aliorum innocentia stupens sanctitatis iter formidet aggredi.
Augustinus de quaest. Evang.. dominus autem dum non recessit ab eis, significat, in bonis et spiritualibus
viris non esse oportere hanc voluntatem ut peccatis turbarum commoti, quo quasi securius tranquilliusque
vivant, munus ecclesiasticum deserant. Quod autem subductis ad terram navibus, relictis omnibus secuti
sunt eum, potest significare finem temporis quo ab huius mundi salo, qui Christo inhaeserunt penitus
recessuri sunt.

LUCA 5,12-16
9512 (Lc 5,12-16 )
Ambrosius in lucam. Quarto signo, ex quo in capharnaum dominus venit leprosus sanatur. Si autem
quarto die solem illuminavit, et clariorem ceteris fecit, hoc clarius opus aestimare debemus, de quo dicitur et
factum est cum esset in una civitate, et ecce vir plenus lepra. bene ubi leprosus mundatur, certus non
exprimitur locus, ut ostendatur non unum populum specialis alicuius civitatis, sed omnes populos fuisse
sanatos.
Athanasius. adoravit autem leprosus dominum deum existentem in corpore; et neque propter carnem
putavit esse creaturam verbum dei; nec pro eo quod verbum erat, vilipendit carnem quam vestiebat; immo
ut in templo creato adorabat omnium creatorem, in faciem procidens; sequitur enim et videns iesum et
procidens in faciem, rogavit eum.
Ambrosius. Quod in faciem procidit, humilitatis est et pudoris, ut unusquisque de vitae suae maculis
erubescat: sed confessionem verecundia non repressit: ostendit vulnus, remedium postulavit, dicens
domine, si vis, potes me mundare. De voluntate domini non quasi pietatis incredulus dubitavit; sed quasi
iniquitatis suae conscius non praesumpsit: religionis autem et fidei plena confessio est quae in voluntate
domini posuit potestatem.
Cyrillus. noverat enim lepram experimentis medicorum non cedere; sed vidit divina maiestate pelli
daemones, et ceteros ab aliis valetudinibus curari, quae coniecit divina dextera fieri. Titus. Addiscamus
etiam ex verbis leprosi corporalium infirmitatum medelam non quaerere, sed divino beneplacito totum
committere, qui novit opportuna, et omnia iudicio disposuit.
Ambrosius. Eo autem sanat genere quo fuerat obsecratus; unde sequitur et extendens iesus manum,
tetigit illum. lex tangi leprosos prohibet; sed qui dominus legis est, non obsequitur legi, sed legem facit. Non
ergo tetigit, quia sine tactu mundare non poterat, sed ut probaret quia subiectus non erat legi, nec
contagium timebat ut homines, sed quia contaminari non poterat qui alios liberabat; simul e contrario ut
lepra tactu domini fugaretur, quae solebat contaminare tangentem.

