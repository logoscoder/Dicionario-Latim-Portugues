Catena Aurea (latine)

Pagina 517

Glossa. Praemissis his quae ante excidium civitatis erant futura, nunc dominus praedicit ea quae circa
ipsam civitatis destructionem contigerunt, dicens cum autem videritis abominationem desolationis stantem
ubi non debet, qui legit intelligat.
Augustinus de cons. Evang.. Matthaeus dicit: stantem in loco sancto; in hac autem mutatione verbi
marcus exposuit eamdem sententiam: ideo quippe dixit ubi non debet, quia in loco sancto non debet.
Beda. Quando autem ad intelligentiam provocamur, mysticum monstratur esse quod dictum est. Potest
autem simpliciter aut de antiChristo accipi, aut de imagine caesaris, quam pilatus posuit in templo, aut de
hadriani equestri statua, quae in ipso sancto sanctorum loco multo tempore stetit. Abominatio quoque
secundum veterem scripturam idolum nuncupatur: et idcirco addidit desolationis, quod in desolato templo,
atque deserto idolum positum sit.
Theophylactus. Vel abominationem desolationis dicit ingressum hostium in civitatem per violentiam.
Augustinus ad hesychium. Lucas vero, ut ostenderet tunc factam fuisse abominationem desolationis,
quando expugnata est ierusalem, hoc eodem loco domini verba commemorat: cum videritis circumdari ab
exercitu ierusalem, tunc scitote quia appropinquavit desolatio eius. Sequitur tunc qui in iudaea sunt fugiant
in montes.
Beda. Haec iuxta litteram facta esse constat, cum appropinquante romano bello, et exterminio iudaicae
gentis, oraculo admoniti omnes qui erant in provincia Christiani, longius discesserunt, ut ecclesiastica narrat
historia, et trans iordanem secedentes, manebant ad tempus in civitate pella, sub tutela agrippae regis
iudaeorum, cuius in actibus apostolorum mentio est, qui cum ea quae sibi obtemperare volebat parte
iudaeorum, semper imperio romanorum subditus agebat.
Theophylactus. Bene autem dixit qui in iudaea sunt, quia apostoli in iudaea adhuc non erant, sed ante
praelium fugati sunt a ierusalem.
Glossa. Vel magis ipsi exierunt, spiritu ducti divino. Sequitur et qui super tectum, non descendat in
domum, nec introeat ut tollat quid de domo sua: desiderabile enim erit etiam nudo corpore de tanta
tribulatione salvari. Sequitur vae autem praegnantibus et nutrientibus in illis diebus.
Beda. Quarum scilicet uteri vel manus filiorum sarcina praegravatae, fugae necessitatem non minime
impediant.
Theophylactus. Mihi autem videtur quod filiorum esum in his ostendat: nam fame et pestilentia afflicti
manus filiis iniecerunt.
Glossa. Postquam autem fecerat mentionem de duplici impedimento fugae, quod scilicet posset esse vel
ex cupiditate rerum asportandarum, vel ex deportatione natorum, tangit tertium impedimentum, quod scilicet
est ex parte temporis, dicens orate ergo ut hieme non fiant.
Theophylactus. Ne scilicet ex difficultate temporis impediantur qui fugere cupiunt. Causam autem tantae
necessitatis ad effugiendum convenienter assignat, cum dicit erunt enim in diebus illis tribulationes tales
quales non fuerunt ab initio creaturae quam condidit Deus, usque nunc, nec fient.
Augustinus ad hesychium. Iosephus enim qui iudaicas scripsit historias, talia mala dicit illi populo tunc
accidisse, ut vix credibilia videantur. Unde non immerito dictum est, talem tribulationem nec fuisse a
creaturae initio, nec futuram. Sed etsi tempore antiChristi talis aut maior forsitan erit, intelligendum est de
illo populo dictum quod eis talis amplius futura non erit. Si enim antiChristum illi primi et praecipui recepturi
sunt, facturus est tunc idem populus tribulationem potius quam passurus.
Beda. Hoc autem solum est in tantis malis refugium, ut Deus, qui dat virtutem patiendi, breviet potentiam
persequendi: unde sequitur et nisi breviasset dominus dies.
Theophylactus. Idest, nisi in brevi spatio bellum romanorum fuisset, non fuisset salva omnis caro; idest,
nullus evasisset iudaeus; sed propter electos, quos elegit, idest propter iudaeos credentes aut in posterum
credituros, breviavit dies; idest, cito bellum est terminatum; nam praesciebat Deus quod multi post
desolationem civitatis crederent iudaeorum: huius gratia eorum genus ex toto destrui non permisit.
Augustinus ad hesychium. Quidam autem convenientius intellexisse mihi videntur mala ipsa significata

