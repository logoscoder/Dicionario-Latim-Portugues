Catena Aurea (latine)

Pagina 393

Leo papa in serm. 1 de passione. Dominus autem zelantis apostoli pium motum progredi ultra non patitur;
unde sequitur tunc ait illi iesus: converte gladium tuum in locum suum. Contra sacramentum enim erat
redemptionis nostrae, ut qui mori pro omnibus venerat, capi nollet. Dat ergo in se furentibus licentiam
saeviendi, ne dilato gloriosae crucis triumpho, et dominatio diabolica fieret longior, et captivitas humana
diuturnior.
Rabanus. Oportuit etiam ut auctor gratiae fideles patientiam suo exemplo doceret, et potius ad
sustinendum fortiter adversa instrueret quam ad vindicandum provocaret.
Chrysostomus in Matth. Ad hoc autem ut discipulo persuaderetur, comminationem addit, dicens omnes
enim qui acceperint gladium, gladio peribunt.
Augustinus contra faustum. Idest, omnis qui usus fuerit gladio. Ille autem utitur gladio, qui nulla
superioritate aut legitima potestate vel iubente vel concedente, in sanguinem alicuius armatur. Nam utique
dominus iusserat ut ferrum discipuli eius ferrent; sed non iusserat ut ferirent. Quid ergo indignum si petrus
post hoc peccatum factus est pastor ecclesiae, sicut moyses post percussum aegyptium factus est rector et
princeps synagogae? uterque enim non detestabili immanitate, sed emendabili animositate regulam
excessit; uterque odio improbitatis alienae; sed ille fraterno, iste dominico, licet adhuc carnali, tamen amore
peccavit.
Hilarius. Sed non omnibus gladio utentibus mors solet esse per gladium; nam plures aut febris aut alius
accidens casus absumit, qui gladio, aut iudicii officio, aut resistendi latronibus necessitate sunt usi. Et si
secundum sententiam eius, omnis gladio utens, gladio perimeretur, recte ad necem eorum gladius
eximebatur, qui eodem utebantur ad facinus.
Hieronymus. Quo ergo gladio peribit quicumque gladium sumpserit? illo nempe qui igneus vertitur ante
paradisum, et gladio spiritus, qui in Dei describitur armatura.
Hilarius in Matth. recondi ergo gladium praecipit dominus: quia eos non humano, sed oris sui gladio esset
perempturus.
Remigius. Vel aliter. qui gladio utitur ad occidendum hominem, ipse suae prius malitiae moritur gladio.
Chrysostomus in Matth. non solum autem mitigavit discipulos per comminationem poenae, sed etiam
ostendendo quod voluntarie hoc sustinebat; unde sequitur an putas quia non possum rogare patrem meum;
et exhibebit mihi modo plus quam duodecim legiones angelorum? quia multa humanae infirmitatis
ostenderat, non videretur credibilia dicere, si dixisset quod eos perdere posset; et ideo dicit an putas quia
non possum? etc.
Hieronymus. Quasi diceret: non indigeo duodecim apostolorum auxilio, etiam si omnes me defenderent,
qui possum habere duodecim legiones angelici exercitus. una legio apud veteres sex millibus hominum
complebatur: de duodecim ergo legionibus, septuaginta duo millia angelorum fiunt, in quot gentes hominum
lingua divisa est.
Origenes in Matth. ex hoc autem demonstratur quoniam secundum similitudinem legionum militiae
mundialis sunt et angelorum legiones militiae caelestis militantium contra legiones daemonum: militia enim
omnis propter adversarios intelligitur constituta. Non autem quasi indigens auxilio angelorum hoc dicebat,
sed secundum aestimationem petri volentis ei auxilium ferre. Magis enim angeli opus habent auxilio
unigeniti filii Dei quam ipse illorum.
Remigius. Possumus etiam intelligere per angelos romanorum exercitum: cum tito enim et vespasiano
omnes linguae adversus iudaeam surrexerunt, et impletum est: quia pugnabit pro eo orbis terrarum contra
insensatos.
Chrysostomus in Matth. non solum autem per hoc timorem discipulorum evacuat, sed etiam per hoc quod
scripturas in medium introducit, dicens quomodo ergo implebuntur scripturae quia sic oportet fieri? .
Hieronymus. haec sententia promptum ad patiendum demonstrat animum: quod frustra prophetae
cecinerint, nisi dominus eos vera dixisse sua passione asseveret.

