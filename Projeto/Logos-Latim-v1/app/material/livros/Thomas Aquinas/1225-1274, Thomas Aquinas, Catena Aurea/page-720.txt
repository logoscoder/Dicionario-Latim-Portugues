Catena Aurea (latine) 10204

Pagina 720

Theophylactus. vocat igitur fermentum hypocrisim tamquam alterantem et corrumpentem intentiones
hominum, quibus se ingesserit: nihil enim sic alterat mores ut hypocrisis.
Beda. Nam sicut modicum fermentum totam farinae massam corrumpit, sic simulatio animum tota virtutum
sinceritate et veritate fraudabit.
Ambrosius. Pulcherrimum autem locum tenendae simplicitatis et aemulandae fidei salvator intexuit, ne
iudaicae more perfidiae, alia promamus in affectu, alia voce simulemus; cum ultimo tempore occulta
cogitationum accusantium aut etiam defendentium secretum nostrae mentis aperitura videantur; unde
subditur nihil autem opertum est quod non reveletur, neque absconditum quod non sciatur.
Origenes. Aut ergo de illo tempore hoc dicit quando iudicabit deus occulta hominum; aut id dicit, quia
quantumcumque conetur aliquis occultare bona aliorum infamiis, bonum naturaliter latere non potest.
Chrysostomus in matth.. quasi dicat discipulis: quamvis nunc quidam vocent vos seductores et magos,
deteget omnia tempus, et arguet eorum calumniam, et vestram declarabit virtutem: unde quaecumque vobis
in parvo angulo palaestinae locutus sum, haec audacter et fronte detecta et qualibet sublata formidine toti
orbi praedicate; et ideo subdit quoniam quae in tenebris dixistis, in lumine dicentur; et quod in aure locuti
estis et in cubiculis, praedicabitur in tectis.
Beda. Vel hoc dicit, quia quae inter tenebras quondam pressurarum carcerumque umbras locuti vel passi
sunt apostoli, nunc clarificata per orbem ecclesia, lectis eorum actibus publice praedicantur. sane quod dicit
praedicabitur in tectis, iuxta morem provinciae palaestinae loquitur, ubi solent in tectis residere: non enim
tecta nostro more culminibus sublimata, sed plano schemate faciunt aequalia. Ergo dicit praedicabitur in
tectis: idest cunctis audientibus palam dicetur.
Theophylactus. Vel hoc proponitur pharisaeis, quasi dicat: o pharisaei, quae in tenebris dixistis, idest quod
in opacis cordibus vestris tentare me conamini, in lumine dicentur: ego enim sum lux, et in me luce notum
fiet quicquid vestra machinatur caligo; et quod in aure locuti estis et in cubiculis, idest quicquid mutuis
susurris vestris auribus instillastis, praedicabitur in tectis; idest, ita mihi fuit audibile ac si in tectis
praedicatum fuisset. hic etiam intelligere potes quod lux sit evangelium, tecta vero altae apostolorum
animae. Quotquot vero consiliati sunt pharisaei, divulgata sunt postmodum, et audita in evangelii luce,
flante magno praecone spiritu sancto super apostolorum animas.

LUCA 12,4-7
10204 (Lc 12,4-7 )
Cyrillus. Quoniam gemina est causa perfidiae, quae aut ex inolita malitia aut ex accidenti metu nascitur; ne
quis metu territus deum, quem corde cognoscit, negare cogatur, pulchre addit dico autem vobis amicis
meis, ne terreamini ab his qui occidunt corpus.
Cyrillus. Non quibuscumque enim simpliciter hic sermo convenire videtur, sed his qui deum ex tota diligunt
mente: quibus convenit dicere: quis nos separabit a caritate Christi? qui autem non tales sunt, labiles sunt,
et ad prosiliendum parati. porro dominus dicit: maiorem hac dilectionem nemo habet quam ut animam suam
ponat quis pro amicis suis. quomodo autem non est inconvenientissimum Christo non rependere quod ab
eo recepimus? Ambrosius. Mortem etiam docet non esse terribilem, quam locupletiore fenore sit
immortalitas redemptura.
Cyrillus. Est ergo advertendum, quod laboribus parantur coronae et honores, quibus mortales usque ad
tempus suam iram extendunt, fitque illis nostrae persecutionis finis corporalis interitus; unde subdit et post
hoc non habent amplius quid faciant.
Beda. Ergo supervacua furiunt insania qui mortua martyrum membra feris avibusque discerpenda
proiciunt, cum nequaquam omnipotentiae dei, quin ea resuscitando vivificet, resistere possint.
Chrysostomus in Matthaeum. Considera qualiter dominus discipulos omnibus superiores constituit, ipsam
mortem cunctis terribilem hortans contemnere. Simul autem et documenta immortalitatis animae ostendit
eis, cum subdit ostendam autem quem timeatis: timete eum qui postquam occiderit, habet potestatem
mittere in gehennam.

