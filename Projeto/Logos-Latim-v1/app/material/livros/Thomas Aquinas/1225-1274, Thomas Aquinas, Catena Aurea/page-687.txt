Catena Aurea (latine)

Pagina 687

Ambrosius. Sed dominus quos miseretur advocat; unde sequitur dixitque iesus: sine ut mortui sepeliant
mortuos suos; tu autem vade, et annuntia regnum dei. Cum religiosum humani corporis sepeliendi
acceperimus officium, quomodo paterni quoque funeris sepultura prohibetur, nisi ut intelligas humana
posthabenda divinis? bonum studium, sed maius impedimentum; nam qui partitur studium, derivat affectum;
qui dividit curam, differt profectum; ergo prius sunt obeunda quae maxima: nam et apostoli ne occuparentur
studio dispensandi, ministros pauperibus ordinaverunt.
Chrysostomus in Matthaeum. Quid autem magis necessarium paternis exequiis; quid facilius, cum non
esset multum temporis dandum? per hoc docemur quod minime tempus frustra ducere decet, etsi mille
cogentia sint; immo praeferre spiritualia cunctis admodum necessariis. Diabolus enim insistit attentius,
volens aliquem aditum invenire; et si modicam sumat negligentiam, magnam operatur pusillanimitatem.
Ambrosius. Non ergo paterni funeris sepultura prohibetur: sed necessitudini generis divinae religionis
pietas antefertur. Illud consortibus relinquitur, hoc mandatur relictis. Quomodo autem mortui sepelire
mortuos possunt, nisi geminam hic intelligas mortem, unam naturae, alteram culpae? est etiam mors tertia,
in qua peccato morimur, Deo vivimus.
Chrysostomus in Matthaeum. cum ergo dixisset mortuos suos, ostendit hunc non esse mortuum eius;
puto enim de numero infidelium fuisse defunctum.
Ambrosius. Aut quia sepulchrum patens est guttur impiorum, memoria eorum abolenda praescribitur
quorum simul cum corpore meritum occidit; nec revocatur ab officio patris filius, sed fidelis a perfido
communione secernitur; non interdictum est muneris, sed religionis mysterium, communionem nobis cum
gentibus mortuis non futuram.
Cyrillus. Vel aliter. Erat enim pater senectute gravatus. Putat autem honestum aliquid agere, dum
proponeret observare ei debitam pietatem, secundum illud: honora patrem tuum et matrem tuam. Unde ubi
vocatus est ad evangelicum ministerium, dicente domino sequere me, quaerebat inducias quae sufficere
possent ad decrepiti patris sustentationem dicens permitte mihi primum ire, et sepelire patrem meum: non
quod defunctum patrem sepelire rogaret; neque enim Christus hoc agere volentem impedivisset; sed dixit
sepelire, idest sustentare in senectute usque ad mortem. sed dominus ad eum dixit sine mortuos sepelire
mortuos suos: erant enim et alii curatores linea parentelae astricti, sed, ut aestimo, mortui, eo quod nondum
Christo crediderant. Hinc percipe quod praeferenda sit pietas qua Deo tenemur, amori parentum; quibus
reverentiam exhibemus, quia per eos geniti sumus; sed omnium deus, cum non essemus, ad esse nos
conduxit; parentes autem facti sunt ministri introitus ad esse.
Augustinus de cons. Evang.. Hoc ergo dicebat dominus illi cui dixerat sequere me. alius vero discipulus
misit se in medio, cui nemo aliquid dixerat; unde sequitur et alter ait: sequar te, domine, sed primum
permitte mihi ire, et renuntiare his qui domi sunt, ne forte, quomodo fieri solet, quaerant me.
Cyrillus. Imitanda autem huiusmodi promissio, et omni laude plena; sed quaerere renuntiare his qui domi
sunt, licentiando se ab eis, ostendit quod utcumque divisus sit a domino, dum hoc non perfecte adire
proposuerit mente: nam velle consulere proximos non consensuros huic proposito, indicat se utcumque,
labentem: propter quod dominus hoc improbat. sequitur ait ad illum iesus: nemo mittens manum suam ad
aratrum, et respiciens retro, aptus est regno dei. apposuit manum aratro qui affectuosus est ad sequendum;
tamen respicit retro qui dilationem petit, occasione redeundi ad domum et cum propinquis conferendi.
Augustinus de verb. Dom.. quasi dicat ei: vocat te oriens, et tu attendis occidentem.
Beda. Manum etiam cuilibet in aratrum mittere, est quasi quodam compunctionis instrumento, ligno et ferro
dominicae passionis duritiem sui cordis atterere, atque ad serendos bonorum operum fructus aperire; quam
si quis excolere incipiens cum uxore lot ad ea quae reliquerat, respicere delectatur, futuri iam regni munere
privatur.
Graecus. Crebri namque intuitus eorum quae deseruimus, propter consuetudinem trahunt ad retro acta:
violentum enim quid usus est ad retinendum sibi. Nonne habitus ex usu, ex habitu vero natura innascitur?
naturam vero amovere vel alterare difficile: nam et si paulisper declinet coacta, redit ad seipsam velociter.
Beda. Si autem secuturus dominum discipulus, quia vel domi renuntiare velit arguitur, quid fiet illis qui nulla
utilitatis gratia saepe visitant domos illorum quos in mundo reliquerunt?

C 10 1 2

