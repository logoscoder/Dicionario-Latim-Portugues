Catena Aurea (latine)

Pagina 50

commemorat, inter cetera dicens: iordanis conversus est retrorsum. Ante quidem retrorsum aquae
conversae fuerant, modo retrorsum peccata conversa sunt; sicut etiam elias in iordane divisionem fecit
aquarum, et Christus dominus in eodem iordane separationem operatus est peccatorum.
Remigius. Officium designatur cum sequitur ut baptizaretur ab eo.
Chrysostomus super Matth. Non ut ipse remissionem peccatorum acciperet per baptismum, sed ut
sanctificatas aquas relinqueret postmodum baptizandis.
Augustinus. Salvator enim ideo baptizari voluit, non ut sibi munditiam acquireret, sed ut nobis fluentia
mundaret. Ex quo ipse in aquam demergitur, ex eo omnium peccata abluit aqua. Nec mirum quod aquam,
hoc est substantiam corporalem, ad purificandam animam dicimus pervenire: pervenit plane, et penetrat
conscientiae universa latibula. Quamvis enim ipsa sit subtilis et tenuis, benedictione tamen christi facta
subtilior, occultas vitae causas ac secreta mentis subtiliore rore pertransit. Subtilior enim est benedictionum
cursus quam aquarum meatus. Unde quae de salvatoris baptismate benedictio fluxit, tamquam fluvius
spiritalis, omnium gurgitum tractus, universorum fontium venas implevit.
Chrysostomus super Matth. Ad hoc autem ad baptismum venit, ut qui humanam suscepit naturam, totum
humanae naturae inveniatur implesse mysterium: nam quamvis ipse non erat peccator, tamen naturam
suscepit peccatricem. Propterea etsi pro se baptismate non egebat, tamen aliis carnalis natura opus
habebat.
Augustinus in serm. De epiph. Item ideo baptizari voluit, quia voluit facere quod faciendum omnibus
imperabat; ut bonus magister doctrinam suam non tam verbis insinuaret, quam actibus exerceret.
Augustinus super ioannem. Hinc ergo dignatus est a ioanne baptizari, ut cognoscerent servi quanta
alacritate debeant currere ad baptisma domini, quando ipse non dedignatus est accipere baptisma servi.
Hieronymus. Item baptizari voluit, ut baptismate suo ioannis baptisma comprobaret.
Chrysostomus in Matth. Quia vero baptismus poenitentiae erat, et in demonstrationem delictorum
inducebatur, ne aliquis aestimaret quod hac ratione Christus ad iordanem venit, ideo venienti dixit ego a te
debeo baptizari et tu venis ad me? quasi dicat: .
Chrysostomus super Matth.: ut tu me baptizes, est idonea ratio, ut iustus efficiar, et dignus caelo; ut
autem ego te baptizem, quae est ratio? omne bonum de caelo descendit in terram, non de terra ascendit in
caelum.
Hilarius in Matth. Denique a ioanne baptizari prohibetur ut Deus, et ita in se fieri oportere ut homo docet;
unde sequitur respondens autem iesus dixit ei: sine modo.
Hieronymus. Pulchre dixit modo, ut ostenderet Christum in aqua a ioanne, ioannem a Christo in spiritu
baptizandum. Sive aliter sine modo, ut qui formam servi assumpsi, expleam et humilitatem eius; alioquin
scito te in die iudicii meo esse baptismate baptizandum. Vel sine modo, ut dicat dominus: habeo et aliud
baptisma, quo et baptizandus sum. Tu me baptizas in aqua, ut ego te baptizem pro me in sanguine tuo.
Chrysostomus super Matth. In quo etiam ostendit quia postea Christus baptizavit ioannem, quamvis etiam
in apocryphis libris hoc manifeste scriptum sit. Sed sine modo ut iustitiam baptismatis non verbis sed factis
adimpleam: prius suscipiam, postea praedicabo; unde sequitur sic enim decet nos omnem implere iustitiam;
ubi non hoc significat, ut si fuerit baptizatus, adimpleat omnem iustitiam, sed sic: idest, quemadmodum
baptismatis iustitiam prius factis implevit, postea praedicavit, sic et omnem aliam iustitiam, secundum illud:
coepit iesus facere et docere. Aut ita: sic oportet nos implere omnem iustitiam baptismi, idest secundum
dispensationem humanae naturae; sic enim implevit iustitiam nascendi, crescendi et similium.
Hilarius in Matth. Erat et per eum omnis implenda iustitia, per quem solum lex poterat impleri.
Hieronymus. Non autem addit iustitiam legis, sive naturae, ut utrumque intelligamus.
Remigius. Vel sic: decet nos implere omnem iustitiam, idest, ostendere exemplum omnis implendae
iustitiae in baptismo, sine quo non aperitur aditus regni caelestis. Vel etiam discant superbi exemplum
humilitatis, ut non dedignentur baptizari ab humilibus membris meis, dum viderint me baptizatum a te
ioanne servo meo. Illa autem est vera humilitas quam comes obedientia sequitur; unde subditur tunc dimisit
eum, idest, ad ultimum assensum praebuit ut baptizaret eum.

