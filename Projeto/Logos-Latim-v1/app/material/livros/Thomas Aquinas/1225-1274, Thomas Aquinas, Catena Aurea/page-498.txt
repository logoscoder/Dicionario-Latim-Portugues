Catena Aurea (latine) 7032

Pagina 498

hoc, etc., iudaicam mille annorum fabulam post resurrectionem iustorum dogmatizant, quando omnia quae
propter deum dimisimus, multiplici sunt foenore reddenda, insuper et vita aeterna donanda. Nec vident
quod etsi in ceteris digna sit promissio, in uxoribus tamen centenis, iuxta alios evangelistas, apparet
turpitudo? praesertim cum dominus in resurrectione nubendum non esse testetur, et ea quae propter se
dimissa fuerint, recipienda in hoc tempore cum persecutionibus asseveret: quas mille annis suis abesse
affirmant.
Chrysostomus. Est quidem igitur centies tantum merces secundum communicationem, et non secundum
possessionem: hoc enim adimplevit eis dominus non corporaliter, sed alio quodam modo.
Hieronymus. Uxor enim in domo circa viri cibum negotiatur et vestimenta. Vide igitur hoc et in apostolis:
multae enim mulieres sollicitae erant de eorum cibo et vestimentis, et ministrabant eis. Similiter et patres et
matres plurimas apostoli habuerunt, scilicet eos qui ipsos diligebant; sed et petrus unam relinquens domum,
postea omnium discipulorum domos habebat. Et maius est, quia cum persecutionibus haec omnia
possidebunt sancti, si persecutionem sint passi et angustiati; propter quod sequitur multi autem erunt primi
novissimi, et novissimi primi: pharisaei enim primi existentes, facti sunt novissimi; qui vero omnia
reliquerunt, et Christum secuti sunt, fuerunt novissimi in saeculo isto per angustias et persecutiones; sed
erunt primi per spem quae est in deum.
Beda. Potest sane hoc quod ait, accipiet centies tantum, altius intelligi. Centenarius quippe numerus de
laeva translatus in dexteram, licet eamdem in flexu digitorum videatur habere figuram, quam habuerat
denarius in laeva, tamen quantitatis magnitudine sursum crescit: quia videlicet omnes qui propter regnum
Dei temporalia spreverunt, et in hac vita persecutionibus plenissima, eiusdem regni gaudium fide certa
degustant, atque in expectatione patriae caelestis, quae significatur in dextera, omnium electorum
delectatione fruuntur. Verum quia multi virtutum studia non eadem qua incipiunt intentione pietatis,
consummant, mox subinfertur multi autem erunt, etc.. Quotidie enim videmus multos in laico habitu
constitutos, magnis vitae meritis excellere; et alios a prima aetate spirituali studio ferventes, ad extremum
otio torpente lassescere, atque inerti stultitia quod spiritu coepere, carne consummare.

MARCUS 10,32-34
7032 (Mc 10,32-34 )
Beda. Meminerant discipuli sermonis quo dominus se passurum multa a summis sacerdotibus et scribis
praedixerat; et ideo hierosolymam tendentes stupebant: et hoc est quod dicitur erant autem in via
ascendentes ierusalem, et praecedebat illos iesus.
Theophylactus. Ut ostendat quod ad passionem praecurrit, et quod non refugit mortem pro nostra salute. Et
stupebant et sequentes timebant.
Beda. Ne vel ipsi cum eo occiderentur, vel saltem ille, cuius vita et magisterio gaudebant, inimicorum
manibus occumberet. Praevidens autem dominus ex passione sua discipulorum animos perturbandos, eis
et passionis poenam et resurrectionis suae gloriam praedicit: unde sequitur et assumens iterum duodecim,
coepit illis dicere quae ei essent ventura.
Theophylactus. Ut scilicet discipulorum corda confirmaret, ut cum haec praeaudirent, levius postmodum
sustinerent, et in repentinis non formidarent, et etiam ut ostenderet quod voluntarie pateretur. Qui enim
praenoscit, et potest fugere, et non fugit, manifestum est quod voluntarie seipsum passionibus tradit.
Seorsum autem assumit discipulos; namque conveniens erat passionis mysterium propinquioribus sibi
revelare.
Chrysostomus in Matth.. Commemorat autem singula quae passurus erat, ne si aliquid praetermissum
remaneret, cernentes postmodum illud subito turbarentur; unde subdit quia ecce ascendimus ierosolymam.
Glossa. Ad quem scilicet pertinet pati: nam divinitas pati non potest. Tradetur, scilicet a iuda, principibus
sacerdotum et scribis et senioribus, et condemnabunt eum morte, iudicantes eum esse reum mortis. Et
tradent eum gentibus, scilicet pilato gentili; et illudent ei milites eius; et conspuent eum, et flagellabunt eum,
et interficient eum.
Chrysostomus in Matth.. Ut autem cum fuerint contristati propter passionem et mortem, tunc et
resurrectionem expectent, subdit et tertia die resurget: cum enim tristitias et opprobria quae contigerunt non

