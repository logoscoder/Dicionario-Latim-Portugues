Catena Aurea (latine)

Pagina 67

Augustinus de serm. Dom. vel ascendit in montem, ut significet, quia minora erant praecepta iustitiae
quae a Deo data sunt per prophetas populo iudaeorum, quem timore adhuc alligari oportebat; per filium
autem suum maiora populo quem caritate iam convenerat liberari. sequitur et cum sedisset, accesserunt ad
eum discipuli eius.
Hieronymus. Ideo autem non stans, sed sedens, loquitur, quia non poterant eum intelligere in sua
maiestate fulgentem.
Augustinus de serm. dom. Vel quod sedens docebat, pertinet ad dignitatem magistri. Accesserunt autem
ad eum discipuli eius, ut audiendis verbis illius hi essent etiam corpore viciniores qui praeceptis implendis
animo appropinquabant.
Rabanus. Mystice autem sessio domini, incarnatio eius est: quia nisi dominus incarnatus esset, humanum
genus ad eum accedere non potuisset.
Augustinus de cons. Evang. movet autem quod Matthaeus in monte dicit hunc habitum esse sermonem a
domino sedente; Lucas autem in loco campestri a domino stante. Haec igitur diversitas facit videri alium
fuisse illum, alium istum. Qui enim prohibet Christum quaedam alibi repetere quae ante iam dixerat, aut
iterum facere quae ante iam fecerat? quamquam etiam possit illud occurrere: in aliqua excellentiori parte
montis primo cum solis discipulis dominum fuisse, quando ex eis duodecim elegit; deinde cum eis
descendisse non de monte, sed de ipsa montis celsitudine in campestrem locum, idest, in aliquam
aequalitatem quae in latere montis erat et multos capere poterat, atque ibi stetisse donec ad eum turbae
congregarentur; ac postea cum sedisset, accessisse propinquius discipulos eius, atque ita illis ceterisque
turbis praesentibus, unum habuisse sermonem, quem Matthaeus Lucasque narrant diverso narrandi modo,
sed eadem veritate rerum. Gregorius moralium. sublimia autem praecepta domino in monte dicturo
praemittitur aperiens os suum, docebat eos, qui dudum aperuerat ora prophetarum.
Remigius. Ubicumque autem legitur dominus aperuisse os, inspiciendum est, quia magna sunt quae
sequuntur.
Augustinus de serm. dom. Vel dicit aperiens os suum, ut ipsa mora commendet aliquanto longiorem
futurum esse sermonem.
Chrysostomus in Matth. Vel hoc dicit, ut discas quoniam nunc quidem docebat os aperiens in loquendo,
nunc autem vocem, quae est ab operibus, emittens.
Augustinus. Si quis autem pie sobrieque consideravit, inveniet in hoc sermone, quantum ad mores
opportunos pertinet, perfectum vitae christianae modum; unde sic ipse sermo concluditur: omnis qui audit
verba mea haec et facit ea, similabo eum viro sapienti.
Augustinus de Civ. Dei. Nulla autem est causa philosophandi, nisi finis boni; quod autem beatum facit,
ipse est finis boni. Et ideo a beatitudine incipit dicens beati pauperes spiritu.
Augustinus de serm. Dom. Praesumptio quidem spiritus, audaciam et superbiam significat. vulgo etiam
magnum spiritum superbi habere dicuntur, et recte, nam spiritus ventus vocatur; qui vero nesciat superbos
inflatos dici, quasi vento distentos? quapropter recte hic intelliguntur pauperes spiritu humiles et timentes
Deum, idest non habentes inflantem spiritum.
Chrysostomus in Matth. Vel spiritum hic elationem et animum dicit: quia enim sunt multi humiles nolentes,
rerum necessitate coacti, non est laus; unde illos beatificat qui se ex electione humiliant. Ideo autem hic
incipit radicitus evellens superbiam, quia haec fuit radix et fons malitiae universae; contra quam ponit
humilitatem, velut quoddam stabile fundamentum; qua subiecta, cum stabilitate alia superaedificantur; hac
autem destructa, pereunt quaecumque congregaveris bona.
Chrysostomus super Matth. ideo autem dixit manifeste beati humiles spiritu, ut sic humiles ostendat, ut
semper adiutorium Dei sint mendicantes; unde in graeco dicitur beati ptochi, mendici, vel egeni. Sunt enim
multi naturaliter humiles, et non ex fide, qui non pulsant adiutorium Dei; sed solum qui secundum fidem sunt
humiles.
Chrysostomus in Matth. vel quia pauperes spiritu hic dicit formidantes et trementes Dei iussiones,
quomodo dominus per isaiam commendat. quid autem amplius quam simpliciter humiles? humilium enim
hic quidem mediocriter est, hic autem superabundanter.

