Catena Aurea (latine) 4821

Pagina 274

Chrysostomus in Matth. non autem dixit simpliciter ubi congregati fuerint; sed addit in nomine meo; quasi
dicat: si quis me principalem causam amicitiae ad proximum habuerit, cum eo ero, si et in aliis virtuosus erit.
Quomodo ergo non ibi consentientes consequuntur id quod petunt? primo quidem, quia non expedientia
petunt. Secundo, quia indigni sunt qui petunt, et ea quae sunt a seipsis non inferunt: unde dicit si duo ex
vobis, qui evangelicam ostenditis conversationem. Tertio, quia adversus eos qui contristaverunt orant
vindictam quaerentes. quarto, quia petunt misericordiam peccantibus qui non poenituerunt.
Origenes. et ista est etiam causa propter quam non exaudimur orantes, quia non consentimus nobis per
omnia super terram, neque dogmate neque conversatione. sicut enim in musicis, nisi fuerit convenientia
vocum, non delectat audientem, sic in ecclesia, nisi consensum habuerit, non delectatur Deus in ea, nec
audit voces eorum.
Hieronymus. Possumus autem et hoc spiritualiter intelligere, quod ubi spiritus et anima corpusque
consenserint, et non intra se bellum diversarum habuerint voluntatum, de omni re quam petierint, impetrent
a patre: nulli enim dubium est quin bonarum rerum postulatio sit, ubi corpus vult habere ea quae spiritus.
Origenes. vel in quo duo testamenta consentiunt sibi, eius invenitur oratio de omni re acceptabilis Deo.

MATTHAEUS 18,21-22
4821 (Mt 18,21-22 )
Hieronymus. Supra dixerat dominus: videte ne contemnatis unum de pusillis istis: et adiecerat: si
peccaverit in te frater tuus, etc.; et praemium repromiserat, dicens: si duo ex vobis, etc., unde provocatus
apostolus petrus interrogat; et hoc est quod dicitur tunc accedens ad eum petrus, dixit: domine, quoties
peccaverit in me frater meus, et dimittam ei? et cum interrogatione profert sententiam, dicens usque
septies? .
Chrysostomus in Matth. Putavit quidem petrus aliquid se magnum dicere. sed quid amator hominum
Christus responderit, subditur dicit illi iesus: non tibi dico usque septies; sed usque septuagies septies.
Augustinus de verb. Dom. audeo dicere: et si septuagies octies peccaverit, ignoscas; et si centies; et
omnino quoties peccaverit, ignosce. Si enim Christus millia peccatorum invenit, et tamen omnia donavit, noli
subducere misericordiam. Ait enim apostolus: donantes vobismetipsis, si quis adversus aliquem habet
querelam, sicut et Deus in Christo donavit nobis.
Chrysostomus in Matth. Cum ergo dicit usque septuagies septies, non numerum determinatum ponit, ut
numero concludat remissionem; sed quod continue et semper est significavit.
Augustinus de verb. dom. Non tamen sine causa dominus septuagies septies dixit: nam lex decem
praeceptis commendatur: lex enim per decem, peccatum per undecim significatur, quia transgressio denarii
est. septem autem solet pro toto computari, quia septem diebus volvitur tempus. Duc autem septies
undecim, fiunt septuagies septies. Omnia ergo peccata dimitti voluit, quia ea septuagesimo septimo numero
praesignavit.
Origenes in Matth. vel quia numerus sex videtur esse operis et laboris, septimus autem repausationis, dicit
remissionem fieri oportere fratribus in hoc mundo degentibus, et secundum res huius mundi peccantibus. Si
autem aliquis ultra ea peccata peccaverit, iam non habebit remissionem.
Hieronymus. Vel intelligendum est septuagies septies, idest quadringentis nonaginta vicibus: ut toties
peccanti fratri dimitteret quoties ille peccare posset.
Rabanus. Aliter tamen datur venia petenti fratri: ut nobis scilicet socia caritate communicet, sicut ioseph
fratribus; aliter inimico persequenti, ut bonum ei velimus, et si licet, faciamus, ut David lugens saul.

MATTHAEUS 18,23-35
4823 (Mt 18,23-35 )

