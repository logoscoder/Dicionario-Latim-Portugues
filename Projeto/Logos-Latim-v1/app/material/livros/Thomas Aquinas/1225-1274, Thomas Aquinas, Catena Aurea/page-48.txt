Catena Aurea (latine)

Pagina 48

sed tenet animam ut ei non consentiat. Et quoniam Christus iudex est, baptizat in igne, idest in
tentationibus; in igne autem baptizare non potest homo purus. Ille enim tentandi habet licentiam qui
remunerandi habet potestatem. Hic autem baptismus tribulationis, idest ignis, comburit carnem ut non
germinet concupiscentias: nam caro spirituales quidem poenas non timet, sed carnales. Ideo ergo dominus
super servos suos carnales tribulationes mittit, ut timens angustias suas caro non concupiscat malum.
Vides ergo quia spiritus repellit concupiscentias, et praevalere non sinit; ignis autem ipsas
concupiscentiarum radices comburit.
Hieronymus. Vel in spiritu sancto et igni: quia ignis est spiritus sanctus, quo descendente, sedit quasi ignis
super linguas credentium. Et impletus est sermo domini dicens: ignem veni mittere in terram, sive quia, in
praesenti, spiritu baptizamur, et in futuro, igni, secundum illud apostoli: uniuscuiusque opus quale sit, ignis
probabit.
Chrysostomus in Matth. Non autem dicit: dabit vobis spiritum sanctum, sed baptizabit vos in spiritu
sancto, copiam gratiae metaphorice ostendens. Per hoc etiam monstratur quod sola voluntate etiam in fide
indiget ad iustificandum, non laboribus et sudoribus; et sicut facile est baptizari, ita facile est per eum
transmutari et fieri meliores. In igne vero vehementiam gratiae, quae vinci non possit, demonstrat; et ut
intelligatur quod similes antiquis et magnis prophetis repente suos faciat: propter hoc enim ignis meminit,
quia plures visionum prophetalium per ignem apparuerunt.
Chrysostomus super Matth. Patet ergo quod baptismus christi non solvit ioannis baptismum, sed in se
inclusit: qui enim baptizatur in nomine christi, utrumque baptismum habet, et aquae et spiritus: quia Christus
et spiritus erat, et corpus suscepit, ut et corporale et spirituale baptisma daret. Ioannis autem baptismus non
includit in se baptismum christi, quia quod minus est, maius in se includere non potest. Ideo apostolus cum
invenisset quosdam ephesios ioannis baptismate baptizatos, iterum baptizavit eos in nomine christi, quia in
spiritu non erant baptizati, quoniam et Christus iterum baptizavit eos qui a ioanne fuerant baptizati, sicut
sermo ioannis demonstrat, dicens ego vos baptizo in aqua, ille vos baptizabit in spiritu. Nec videbatur iterum
baptizare, sed semel: quia enim amplius erat baptisma christi quam ioannis, novum dabatur, et non iteratum.
Hilarius in Matth. Salutis igitur nostrae et iudicii tempus designat in domino, dicens baptizabit vos in spiritu
sancto et igni, quia baptizatis in spiritu sancto reliquum sit consummari igne iudicii; unde subditur cuius
ventilabrum in manu sua.
Rabanus. Per ventilabrum, idest palam, discretio iusti examinis designatur, quod habet dominus in manu,
idest in potestate, quia pater omne iudicium dedit filio. Sequitur et permundabit aream suam.
Chrysostomus super Matth. Area idest ecclesia, horreum vero regnum caeleste, ager autem hic mundus.
Mittens ergo dominus apostolos ceterosque doctores quasi messores, praecidit omnes gentes de mundo et
in aream ecclesiae congregavit. Hic ergo triturandi sumus, hic ventilandi: omnes enim homines in rebus
carnalibus delectantur, sicut grana in palea. Sed qui fidelis est et boni cordis habet medullam, mox ut leviter
tribulatus fuerit, negligens carnalia, currit ad dominum; si autem modicae fidei fuerit, vix cum grandi
tribulatione; qui autem omnino infidelis est et vacuus, quantumcumque tribulatus fuerit, non transit ad
Deum. Triticum autem cum primum trituratum fuerit, iacet cum paleis in uno loco confusum, postea autem
ventilatur ut separetur; sic et in una ecclesia fideles cum infidelibus habentur commixti; ideo movetur
persecutio quasi ventus, ut ventilabro christi iactati, qui iam disiuncti fuerant actibus, separentur et locis. Et
vide quia non dixit: mundabit aream suam: sed permundabit: necesse est enim ut diversis modis tentetur
ecclesia donec permundetur. Et primum quidem ventilaverunt illam iudaei, deinde gentiles, modo haeretici,
postmodum perventilabit antiChristus. Sicut enim quando modica est aura, non permundatur tota tritici
massa, sed leviores paleae iactantur, graviores autem remanent, sic et modo modico flatu tentationis
sufflante pessimi homines recedunt. Si autem surrexerit maior tempestas, etiam illi qui videntur esse
stabiles, sunt exituri. Ideo necessaria est tentatio maior, ut permundetur ecclesia.
Remigius. Hanc etiam aream, scilicet ecclesiam, dominus mundat in hac vita, cum vel per iudicium
sacerdotum mali de ecclesia tolluntur, vel per mortem de hac vita abscinduntur.
Rabanus. Universaliter autem areae purgatio in fine perficietur, quando mittet angelos suos filius hominis
et colliget de regno suo omnia scandala. Gregorius moralium. Nam post trituram vitae praesentis, in qua
nunc triticum sub paleis gemit, ita illo extremi iudicii ventilabro triticum paleaque discernitur, ut nec in tritici
horreum paleae transeant, nec in palearum ignem horrei grana dilabantur; et hoc est quod sequitur et
congregabit triticum suum in horreum, paleas autem comburet igni inextinguibili.
Hilarius in Matth. Triticum suum, perfectos scilicet credentium fructus, dicit caelestibus horreis
recondendum; paleas vero infructuosorum hominum inanitatem.

