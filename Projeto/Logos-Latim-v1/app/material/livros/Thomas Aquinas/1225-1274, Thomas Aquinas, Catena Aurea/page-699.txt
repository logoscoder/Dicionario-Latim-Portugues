Catena Aurea (latine)

Pagina 699

humanum genus despoliaverunt, morum scilicet ornamentis, et vulneraverunt, dono scilicet possibilitatis
liberi arbitrii perdito; unde sequitur qui etiam despoliaverunt eum, et plagis impositis abierunt. In illo enim
peccante plagam fecit, in nobis vero plagas, cum per unum peccatum quod contrahimus, superaddimus
multa peccata.
Augustinus de quaest. Evang.. Vel spoliaverunt hominem immortalitate, et plagis impositis, peccata
suadendo, reliquerunt semivivum: quia ex parte qua potest intelligere et cognoscere deum, vivus est homo:
ex parte autem qua peccatis contabescit et premitur, mortuus est et hoc est quod subditur semivivo relicto.
Augustinus hypognosticon. semivivus enim habet vitalem motum, idest liberum arbitrium, vulneratum;
quod ad aeternam vitam, quam perdiderat, redire non sufficiebat: et ideo iacebat, quia vires ei propriae ad
surgendum non sufficiebant, ut ad se sanandum medicum, idest deum, requireret.
Theophylactus. aut semivivus dicitur homo post peccatum; quia anima immortalis est, corpus vero
mortale, ita ut medietas hominis morti succumbat: aut quia humana natura in Christo sperabat consequi
salutem, ita ut non omnino morti succumberet; sed inquantum adam peccaverit, mors in mundum intravit; in
Christi vero iustificatione mors erat destruenda.
Ambrosius. vel spoliant quae accepimus indumenta gratiae spiritualis, et sic vulnera inferre consueverunt:
nam si intemerata quae sumpsimus indumenta servemus, plagas latronum sentire non possumus.
Basilius. Vel potest intelligi quod expoliaverunt eum, plagis prius impositis: praecedunt enim vulnera
nuditatem, ut intelligas quod peccatum gratiae praecedat carentiam.
Beda. dicuntur autem plagae peccata, quia his naturae humanae integritas violatur. abierunt autem non ab
insidiis cessando, sed insidiarum fraudes occultando.
Chrysostomus. Hic itaque homo, idest adam, iacebat destitutus salutis auxilio, confossus vulneribus
delictorum; cui nec sacerdos aaron transiens sacrificio potuit profuisse; sequitur enim accidit autem ut
sacerdos quidam descenderet eadem via; et viso eo praeterivit; nec etiam eius frater moyses levita, per
legem potuit subvenire; unde sequitur similiter et levita, cum esset secus locum, et videret eum, pertransiit.
Augustinus hypognosticon. vel in sacerdote et levita duo tempora intelliguntur, legis scilicet, et
prophetarum: in sacerdote lex, per quam sacerdotium et sacrificia instituta sunt; in levita vaticinium
prophetarum: quorum temporibus humanum genus sanari non potuit, quia per legem cognitio peccati, non
abolitio.
Theophylactus. dicit autem praeterivit, quia lex venit, et stetit usque ad tempus praefixum; deinde non
valens curare, abiit. vide etiam quod lex non ad hoc data est praecogitative ut hominem curaret: non enim
poterat homo a principio suscipere Christi mysterium; et ideo dicit accidit ut sacerdos quidam descenderet:
quod consuevimus dicere in his quae non praemeditative fiunt.
Augustinus de verb. dom.. Vel quia homo descendens a ierusalem in iericho israelita fuisse intelligitur:
quod intelligi potest, quia transiens sacerdos utique genere proximus praeteriit iacentem; transiit levita, et
hic genere proximus iacentem et ipse contempsit.
Theophylactus. Miserti, inquam, illius fuere cum cogitaverunt: postmodum vero tenacitate devicti abierunt
retrorsum: hoc enim designat quod dicit praeteriit.
Augustinus. Transiit samaritanus genere longinquus, misericordia proximus; fecit quod sequitur:
samaritanus autem quidam iter faciens, venit secus eum: in quo samaritano se voluit intelligi dominus
noster iesus Christus: samaritanus enim custos interpretatur et de ipso dicitur: non dormitabit neque dormiet
qui custodit israel, quia resurgens a mortuis, iam non moritur. denique cum dictum esset illi: quia
samaritanus es, et daemonium habes, negavit se habere daemonium, quia se noverat daemonum
expulsorem, non se negavit infirmi custodem.
Graecus. Vocat autem hic Christus se samaritanum opportune: cum enim alloqueretur legisperitum
superbientem in lege, voluit exprimere quoniam nec sacerdos, nec levita, et qui conversabantur in lege,
legis propositum implebant; sed ipse venit consummaturus legis propositum.
Ambrosius. Hic autem samaritanus etiam erat descendens; quis enim est qui descendit de caelo, nisi qui
ascendit in caelum, filius hominis qui est in caelo? Theophylactus. Dicit autem iter faciens, quasi ex
proposito hoc statuens, ut nos curaret.

