Catena Aurea (latine)

Pagina 242

Glossa. Magna fides chananaeae hic notatur: Deum credit, ubi dominum vocat; hominem, ubi dicit filium
David. Nihil ex merito postulat, sed solam misericordiam Dei efflagitat, dicens miserere. Nec dicit: miserere
filiae, sed miserere mei: quia dolor filiae dolor est matris; et ut magis eum ad compassionem moveat, totum
ei dolorem enarrat: unde sequitur filia mea male a daemonio vexatur: in quo vulnera medico detegit, et
magnitudinem et qualitatem morbi: magnitudinem, cum dicit male vexatur; qualitatem cum dicit a daemonio.
Origenes. vide autem prudentiam feminae: non ivit ad homines seductores; non quaesivit inanes ligaturas;
sed omnes relinquens diaboli cultus, venit ad dominum. Non petivit iacobum, non rogavit ioannem, non
accessit ad petrum: sed suscepit in se poenitentiae patrocinium, et sola cucurrit ad dominum. Sed vide
inexpertum negotium. Petit, et lamentum suum producit in clamorem; et amator hominum Deus non
respondet verbum: unde sequitur qui non respondit ei verbum.
Hieronymus. Non autem de superbia pharisaica, nec de scribarum supercilio, sed ne ipse sententiae suae
contrarius videretur, per quam iusserat: in viam gentium ne abieritis: nolebat enim occasionem
calumniantibus dare, perfectamque salutem gentium passionis et resurrectionis tempori reservabat.
Glossa. differendo etiam et non respondendo, patientiam mulieris et perseverantiam nobis ostendit. Ideo
etiam non respondit, ut discipuli pro ea rogarent: ostendens per hoc, necessarias esse preces sanctorum
ad aliquid impetrandum: unde sequitur et accedentes discipuli eius, rogabant eum dicentes: dimitte eam,
quia clamat post nos.
Hieronymus. Discipuli adhuc illo tempore mysteria domini nescientes, vel misericordia moti, rogabant pro
chananaea muliere, vel importunitate eius carere cupientes.
Augustinus de cons. Evan. affert autem aliquam repugnantiae quaestionem quod Marcus in domo dicit
fuisse dominum cum ad illum venit mulier pro filia sua rogans, Matthaeus autem posset intelligi de domo
tacuisse, eamdem tamen rem commemorasse. Sed quoniam dicit discipulos domino ita suggessisse,
dimitte illam, quoniam clamat post nos, nihil videtur aliud significare quam post ambulantem dominum,
mulierem istam deprecatoriam vocem misisse. Intelligendum est ergo, dixisse quidem marcum quod
intraverit ubi erat iesus, cum eum praedixisset fuisse in domo. Sed quia Matthaeus ait non respondit ei
verbum, dedit agnoscere, quod tacuerunt ambo, et in eo silentio egressum fuisse iesum de domo illa; atque
ita cetera contexuntur quae iam in nullo discordant.
Chrysostomus in Matth. Aestimo autem et discipulos ad calamitatem mulieris esse tristatos, sed tamen
non sunt ausi dicere: da ei hanc gratiam, sed dimitte eam: sicut et nos cum volumus alicui persuadere,
multoties contraria dicimus. ipse autem respondens ait: non sum missus nisi ad oves quae perierunt domus
israel.
Hieronymus. Non autem hoc dicit quin ad gentes non missus sit, sed quod primum ad israel missus est, ut
illis non recipientibus evangelium, iusta fieret ad gentes transmigratio.
Remigius. Specialiter enim missus est ad salutem iudaeorum, ut etiam corporali praesentia eos doceret.
Hieronymus. Signanter autem dixit ad oves perditas domus israel, ut etiam ex hoc nunc erroneam ovem
de alia parabola intelligamus.
Chrysostomus in Matth. sed quia mulier vidit nihil posse apostolos, inverecunda effecta est bona
inverecundia: ante enim neque in conspectum venire audebat: unde dictum est clamat post nos. Quando
autem videbatur ut angustiata recederet, tunc proprius venit: unde sequitur at illa venit et adoravit eum.
Hieronymus. Nota, quod ista chananitidis perseveranter primum filium David, deinde dominum vocat, et ad
extremum, Deum adoravit.
Chrysostomus in Matth. ideoque non dixit: roga vel deprecare Deum; sed domine, adiuva me. quanto
ergo magis mulier multiplicabat supplicationem, tanto et ipse multiplicabat negationem: et non adhuc
iudaeos oves vocat, sed filios, illam autem canem: unde sequitur qui respondens ait: non est bonum
sumere panem filiorum, et dare canibus.
Glossa. Filii sunt iudaei generati et nutriti sub cultu unius Dei per legem; panis est evangelium, miracula, et
alia quae ad salutem nostram pertinent. non est ergo conveniens ut a filiis auferantur, et dentur gentibus,
qui sunt canes, donec iudaei repudient.

