Catena Aurea (latine) 3543

Pagina 93

Augustinus ad marcellinum. Obiciunt autem quidam, quod haec christi doctrina rei publicae moribus nulla
ex parte conveniat: nam quis, inquiunt, tolli sibi ab hoste aliquid patiatur, vel romanae provinciae
depraedatoribus non mala velit belli iure rependere? sunt autem ista praecepta patientiae semper in cordis
praeparatione retinenda, ipsaque benevolentia, ne reddatur malum pro malo, semper in voluntate
complenda est. Agenda sunt autem multa etiam cum invitis benigna quadam asperitate plectendis; ac per
hoc si terrena res publica praecepta christiana custodiat, et ipsa bella sine benevolentia non gerentur, ut ad
pietatis iustitiaeque pacatam societatem victis facilius consulatur; nam cui licentia iniquitatis eripitur, utiliter
vincitur: quoniam nihil est infelicius felicitate peccantium, qua poenalis nutritur impunitas, et mala voluntas
velut hostis interior roboratur.

MATTHAEUS 5,43-47
3543 (Mt 5,43-47 )
Glossa. Docuit dominus supra, iniuriam inferenti non esse resistendum, sed ad plura perferenda paratum
esse; nunc autem ulterius docet iniuriam inferentibus impendendum esse caritatis affectum simul et
effectum. Et cum praemissa ad complementum iustitiae legis pertineant, convenienter hoc ultimum rite
pertinet ad impletionem caritatis, quae, secundum apostolum, est legis plenitudo. Dicit ergo audistis quia
dictum est: diliges proximum tuum.
Augustinus de doctr. Christ. quod autem nullum hominem excepit qui praecepit proximum diligere,
dominus in parabola semivivi relicti ostendit, dicens proximum qui erga illum extitit misericors, ut eum
intelligamus proximum cui exhibendum esset misericordiae officium, si indigeret: quod nulli negandum esse,
quis non videat? domino dicente benefacite his qui oderunt vos.
Augustinus de serm. Dom. gradum autem esse in pharisaeorum iustitia, quae ad legem veterem
pertineret, hinc intelligitur quod multi etiam eos a quibus diliguntur oderunt. Ascendit ergo aliquem gradum
qui proximum diligit, quamvis adhuc oderit inimicum; unde ad hoc designandum subditur et odio habebis
inimicum tuum: quae vox non est accipienda ut iubentis iusto, sed permittentis infirmo.
Augustinus contra faustum. quaero autem a manichaeis, cur proprium velint esse legis moysi quod dictum
est antiquis oderis inimicum tuum. an et paulus non dixit homines quosdam Deo odibiles? quaerendum est
ergo quomodo intelligatur exemplo Dei, cui dixit paulus quosdam odibiles, odio habendos inimicos; et rursus
exemplo Dei, qui facit solem suum oriri super bonos et malos, diligendos inimicos. Haec itaque regula est
qua et oderimus inimicum propter id quod in eo malum est, idest iniquitatem, et diligamus inimicum propter
id quod in eo bonum est, idest rationalem creaturam. audito igitur et non intellecto quod antiquis dictum erat
oderis inimicum tuum, ferebantur homines in hominis odium, cum non deberent odire nisi vitium. Hos ergo
corrigit dominus cum subdit ego autem dico vobis: diligite inimicos vestros; ut qui iam dixerat: non veni
solvere legem sed implere, praecipiendo utique ut diligamus inimicos, cogeret nos intelligere quomodo
possemus unum eumdemque hominem et odisse propter culpam, et diligere propter naturam.
Glossa. Sed sciendum est, in toto corpore legis non esse scriptum odio habebis inimicum tuum; sed hoc
dicitur quantum ad traditionem scribarum, quibus visum est hoc addendum, quia dominus praecepit filiis
israel persequi inimicos et delere amalech de sub caelo.
Chrysostomus super Matth. sicut enim quod dictum est non concupisces, non dictum est ad carnem, sed
ad animam, sic in hoc loco caro quidem inimicum suum diligere non potest, anima autem potest: quia
dilectio vel odium carnis in sensu est, animae vero in intellectu. Quando ergo nocemur ab aliquo, etsi
sentimus odium, non tamen exequi volumus; cognosce quia caro nostra odit inimicum, anima vero diligit.
Gregorius moralium. Inimici autem dilectio tunc veraciter custoditur cum non de profectu deiicimur, nec de
ruina illius laetamur. Non enim amat aliquis quem non vult esse meliorem, eumque stantem voto
persequitur quem cecidisse gratulatur. Evenire tamen plerumque solet ut, non amissa caritate, et inimici nos
ruina laetificet, et rursum eius gloria sine invidiae culpa contristet; cum et redeunte eo quosdam bene erigi
credimus, et proficiente illo plerosque iniuste opprimi timemus. Sed ad hoc servandum est discretionis
examen, ne cum nostra odia exequimur, fallamur sub specie utilitatis alienae. Oportet etiam pensare quid
debemus ruinae peccatoris, et quid iustitiae ferientis; nam cum perversum quemquam omnipotens percutit,
et congaudendum est iustitiae iudicis, et condolendum miseriae pereuntis.
Glossa. Qui autem sunt contra ecclesiam, tribus modis ei adversantur: odio, verbis, cruciatu corporis.

