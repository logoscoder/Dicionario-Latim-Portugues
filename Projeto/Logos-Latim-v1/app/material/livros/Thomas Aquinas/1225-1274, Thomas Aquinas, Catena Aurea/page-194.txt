Catena Aurea (latine)

Pagina 194

Chrysostomus in Matth. deinde ut non turberis in his quae fiunt insania inopinabili pharisaeorum, inducit
prophetam hoc praedicentem; tanta erat enim prophetarum diligentia, ut neque hoc derelinquerent; sed et
vias eius et transitus prophetizarent, et intentionem cum qua hoc faciebat; ut discas quoniam omnia a spiritu
sancto loquebantur: si enim cogitationes hominum impossibile est scire, multo magis christi intentionem,
nisi spiritus sanctus revelaret. sequitur ergo ut impleretur quod dictum est per isaiam prophetam dicentem:
ecce puer meus quem elegi.
Remigius. dominus quidem iesus Christus puer omnipotentis Dei dictus est, non secundum divinitatem,
sed secundum assumptae carnis dispensationem: quia cooperante spiritu sancto carnem suscepit ex
virgine absque macula peccati. Quidam libri habent: electus, quem elegi: electus enim fuit a Deo patre,
idest praedestinatus, ut esset filius Dei proprius, non adoptivus.
Rabanus. quem elegi, dicit, ad opus quod nemo alius fecit, ut redimeret genus humanum, et pacificaret
mundum cum Deo. sequitur dilectus meus, in quo bene complacuit animae meae: quia ipse solus est agnus
sine macula peccati, de quo pater dicit: hic est filius meus dilectus, in quo mihi bene complacui.
Remigius. Quod autem dicit animae meae, non ita intelligendum est quod Deus pater animam habeat; sed
translative anima in Deum ascribitur, ut per eam demonstretur Dei affectus. Nec mirum si anima translative
in Deo dicitur, cum etiam cetera corporis membra ei ascribantur.
Chrysostomus in Matth. Hoc autem in principio propheta ponit, ut discas quia hoc quod hic dicitur, fuit
secundum consilium patris: dilectus enim secundum consilium eius qui diligit facit. Sed iterum electus, non
ut adversarius solvit legem, neque ut inimicus existens legislatori, sed ei concordans. Quia ergo dilectus
est, ponam spiritum meum super eum.
Remigius. tunc etiam Deus pater posuit spiritum suum super eum, cum operante spiritu sancto suscepit
carnem ex virgine, et mox ut homo factus est, plenitudinem spiritus sancti suscepit.
Hieronymus. Ponitur autem spiritus sanctus non super Dei verbum, sed super unigenitum, qui de sinu
patris processit, scilicet super eum de quo dictum est ecce puer meus. Quid autem per ipsum facturus sit,
subditur: et iudicium gentibus nuntiabit.
Augustinus de Civ. Dei. quia scilicet iudicium praenuntiavit futurum, quod gentibus erat occultum.
Chrysostomus. Deinde humilitatem eius manifestans, dicit non contendet; quia sicut illi placuit oblatus est,
et manibus persequentium se ultro obtulit; neque clamabit: quia sicut agnus coram tondente se obmutuit;
neque audiet aliquis in plateis vocem eius.
Hieronymus. lata enim est et spatiosa via quae ducit ad perditionem, et multi ingrediuntur per eam; qui
multi non audiunt vocem salvatoris, quia non sunt in arcta via, sed in spatiosa.
Remigius. Platea namque graece, latine latitudo dicitur. In plateis ergo vocem eius nemo audivit: quia suis
dilectoribus non delectabilia in hoc mundo promisit, sed aspera.
Chrysostomus in Matth. Volebat autem dominus per huiusmodi mansuetudinem curare iudaeos. sed licet
isti renuerent, non tamen eis restitit, eos destruendo: unde et eius virtutem et illorum imbecillitatem propheta
ostendens dicit: arundinem quassatam non confringet, et linum fumigans non extinguet.
Hieronymus. Qui peccatori non porrigit manum nec portat onus fratris sui, iste quassatum calamum
confringit; et qui modicam scintillam fidei contemnit in parvulis, hic linum extinguit fumigans.
Augustinus de Civ. Dei. unde persecutores iudaeos, qui calamo quassato, perdita integritate, et lino
fumanti, amisso lumine, comparati sunt, non contrivit, non extinxit: quia pepercit eis, quod nondum venerat
eos iudicare, sed iudicari ab eis.
Augustinus de quaest. Evang. In lino etiam fumigante notandum est, quia deserto lumine facit putorem.
Hilarius. Vel in hoc quod dicit arundinem quassatam non confringet ostendit quod ita facile erat ei omnes
eos frangere, sicut arundinem; et non simpliciter arundinem, sed iam contritam. In hoc autem quod dicit
linum fumigans non extinguet, demonstrat et illorum furorem accensum, et virtutem christi potentem ad
extinguendum huiusmodi furorem cum omni facultate: unde in hoc multa mansuetudo christi ostenditur.

