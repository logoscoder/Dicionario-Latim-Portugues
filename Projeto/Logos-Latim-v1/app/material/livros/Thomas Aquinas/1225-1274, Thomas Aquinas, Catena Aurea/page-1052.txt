Catena Aurea (latine)

Pagina 1052

Chrysostomus. Continue autem eum paraclitum vocat propter continentes eos tribulationes. Didymus de
spiritu sancto. Spiritum autem sanctum a patre in suo mitti nomine salvator affirmat, cum proprie nomen
salvatoris sit filius; siquidem naturae consortium, et, ut ita dicam, proprietas personarum ex ista voce
significatur. Filii quippe tantummodo est in nomine patris venire, salva proprietate filii ad patrem, et patris ad
filium. nullus autem alius venit in nomine patris; sed verbi gratia, in nomine domini, Dei, et omnipotentis.
Quomodo igitur servi qui in nomine domini veniunt, per hoc ipsum quod subiecti sunt et serviunt, indicant
dominum, servi quippe sunt domini; sic et filius qui venit in nomine patris, portat eius nomen per hoc quod
unigenitus Dei filius approbatur. Quia ergo spiritus sanctus in nomine filii a patre mittitur, ostendit quia
unitate sit iunctus ad filium; unde et filii dictus est spiritus, per adoptionem suam filios faciens eos qui se
recipere voluissent. Iste autem spiritus sanctus, qui venit in nomine filii missus a patre, docebit omnia eos
qui in fide Christi perfecti sunt: omnia autem illa quae spiritualia sunt et intellectualia veritatis et sapientiae
sacramenta. Docebit vero, non sicut qui artes aliquas et sapientiam studio industriaque didicere; sed quasi
ipsa ars atque doctrina et sapientia, veritatis spiritus invisibiliter menti insinuat scientiam divinorum.
Gregorius. Nisi autem idem spiritus cordi adsit audientis, otiosus est sermo doctoris. Nemo ergo docenti
homini tribuat quod ex ore docentis intelligitur: quia nisi intus sit qui doceat, doctoris lingua exterius in
vacuum laborat. sed et ipse conditor non ad eruditionem hominis loquitur, si eidem homini per unctionem
spiritus non loquatur.
Augustinus. numquid autem dicit filius et docet spiritus sanctus, ut dicente filio verba capiamus, docente
autem spiritu sancto, eadem verba intelligamus? omnis igitur et dicit et docet trinitas; sed nisi etiam
sigillatim commendaretur, eam nullo modo humana capere utcumque posset infirmitas.
Gregorius. requirendum vero nobis est cur de eodem spiritu dicatur suggeret vobis omnia, cum suggerere
soleat esse minoris. Sed quia suggerere aliquando dicimus subministrare, invisibilis spiritus suggerere
dicitur, non quod nobis scientiam ab imo inferat, sed ab occulto.
Augustinus. Vel quod addit suggeret, idest commemorabit vos, intelligere debemus etiam, quod iubemur
non oblivisci, saluberrima monita ad gratiam pertinere, quae nos commemorat Christus.
Theophylactus. Spiritus itaque sanctus et docuit et commemoravit: docuit quidem quaecumque non dixerat
eis Christus, tamquam non valentibus portare; commemoravit vero quaecumque dominus dixerat; sed
obscuritatis causa vel intellectus tarditate, commendare memoriae nequiverunt.
Chrysostomus. Quia vero et haec audientes turbantur, excogitantes odia et praelia sibi imminere post
eius recessum, rursus eos consolatur, dicens pacem relinquo vobis, pacem meam do vobis.
Augustinus. pacem nobis reliquit in hoc saeculo, in qua manentes hostem vincimus, et ut etiam hic
invicem diligamus; pacem suam nobis dabit in futuro saeculo, quando sine hoste regnabimus, ubi nunquam
dissentire possimus. Pax autem nobis ipse est, et cum credimus quia est, et cum videbimus eum sicuti est.
Sed quid est quod ubi dicit pacem relinquo vobis, non addit meam; ubi vero ait do vobis, ibi dixit meam?
utrum subaudiendum est meam et ubi dictum non est; an forte et hic aliquid latet? pacem enim suam eam
voluit intelligi qualem habet ipse; pax vero ista quam nobis reliquit in hoc saeculo, nostra potius dicenda est
quam ipsius. Illi quippe nihil repugnat in seipso, quia nullum habet omnino peccatum; nos autem talem
pacem nunc habemus in qua adhuc dicamus: dimitte nobis debita nostra. itemque inter nos ipsos est nobis
pax, quia invicem nobis credimus quod invicem diligamus. Sed nec ipsa plena est, quia cogitationes cordis
nostri invicem non videmus. Nec ignoro ista domini verba etiam sic accipi posse, ut eiusdem sententiae
repetitio videatur. Quod vero dominus adiunxit non quomodo mundus dat, ego do vobis, quid est aliud, nisi
non quomodo homines dant qui diligunt mundum? qui propterea sibi dant pacem, ut sine molestia mundo
perfruantur: et quando iustis dant pacem ut non eos persequantur, pax esse non potest vera ubi non est
vera concordia, quia disiuncta sunt corda.
Chrysostomus. Pax etiam exterior ad malum fit multoties, et eis qui habent eam nihil prodest.
Augustinus de verb. Dom.. Est autem pax serenitas mentis, tranquillitas animi, simplicitas cordis, amoris
vinculum, consortium caritatis. Nec poterit ad hereditatem domini pervenire qui testamentum pacis noluerit
observare; nec potest concordiam habere cum Christo qui discors voluerit esse cum Christiano.

IOANNES 14,27-31

