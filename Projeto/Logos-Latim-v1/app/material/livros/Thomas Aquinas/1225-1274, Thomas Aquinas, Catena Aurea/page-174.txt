Catena Aurea (latine) 4034

Pagina 174

Remigius. Confessio autem hic illa intelligenda est de qua dicit apostolus: corde creditur ad iustitiam, ore
fit confessio ad salutem. Ne ergo aliquis putaret se absque oris confessione posse salvari, non solum ait qui
me confessus fuerit, sed addit coram hominibus; et iterum addit qui autem negaverit me coram hominibus,
negabo et ego eum coram patre meo qui est in caelis.
Hilarius. in quo ostendit, quales nos testes hominibus fuerimus, tales apud Deum patrem testimonio eius
usuros.
Chrysostomus in Matth. Ubi considerandum est, quia in poena amplius est supplicium, et in bonis maior
retributio. quasi dicat: superabundasti prius, me hic confitendo aut negando; superabundabo et ego,
ineffabiliter tibi maiora dando: illic enim ego te confitebor aut negabo. Propter hoc si feceris aliquod bonum,
et non susceperis retributionem, ne turberis: cum additamento enim in futuro tempore retributio te expectat.
Et si feceris aliquod malum, et non exsolveris vindictam, non contemnas; illic enim te excipiet poena, nisi
transmuteris, et melior fias.
Rabanus. et sciendum, quod negare quod Deus non sit, nec pagani possunt; sed quod non sit Deus filius
et pater, negari ab infidelibus potest. Confitebitur ergo aliquem filius apud patrem, quia per filium habebit
accessum ad patrem, et quia filius dicet: venite, benedicti patris mei.
Remigius. Negabit autem negantem se, quia per ipsum non habebit accessum ad patrem, et a conspectu
suae divinitatis et patris repelletur.
Chrysostomus in Matth. Ideo autem non solum fidem quae est secundum mentem, sed et confessionem
exigit oris, ut erigat nos in liberam propalationem et ampliorem amorem, excelsos nos faciens. haec autem
verba ad universos loquitur: et neque in persona apostolorum loquitur solum: non enim solos apostolos, sed
et discipulos eorum facit viriles. Qui nunc hoc servat, non solum cum libera propalatione docebit, sed et
omnibus facile suadebit: huius enim verbi observatio multos ad apostolos adduxit.
Rabanus. vel confitetur quis iesum ea fide quae per dilectionem operatur, mandata eius fideliter implendo;
negat qui praeceptis non obedit.

MATTHAEUS 10,34-36
4034 (Mt 10,34-36 )
Hieronymus. Supra dixerat: quod dico vobis in tenebris, dicite in lumine; nunc infert quid post
praedicationem sequatur, dicens nolite arbitrari quia venerim pacem mittere in terram. Non veni pacem
mittere, sed gladium.
Glossa. Vel aliter continua: sicut timor mortis non debet attrahere, sic nec carnalis affectus.
Chrysostomus in Matth. qualiter eis iniunxit ut in unamquamque domum ingredientes pacem indicerent,
qualiter etiam et angeli dixerunt: gloria in excelsis Deo, et in terra pax hominibus, quoniam haec maxime est
pax, cum id quod aegrotat, inciditur; cum id quod litem infert, separatur: ita enim possibile erit caelum terrae
copulari. Nam et medicus ita reliquum conservat corpus, cum id quod insanabiliter se habet absciderit. ita
quidem et in turri babel gestum est: malam enim pacem bona dissonantia solvit. ita et paulus eos qui
adversus eum consonabant, divisit. Non enim ubique concordia bonum est: nam et latrones consonant. hoc
autem praelium non est sui propositi, sed illorum consilii.
Hieronymus. ad fidem enim christi totus orbis contra se divisus est. Unaquaeque domus et infideles habuit
et credentes, et propterea bellum missum est bonum, ut rumperetur pax mala.
Chrysostomus in Matth. hoc autem dixit quasi discipulos consolans; ac si diceret: ne turbemini, quasi
praeter spem his contingentibus: propter hoc enim veni, ut praelium mittam. et non dixit: praelium; sed,
quod difficilius est, gladium. Voluit enim asperitate verborum eorum excitare auditum, ut non in difficultate
rerum deficiant: ne aliquis dicat, quod blanda suasit, sed difficilia occultavit. Melius est enim in rebus
mansuetudinem videre, quam in verbis; et propter hoc in his non stetit, sed exponens praelii speciem,
ostendit hoc esse civili bello difficilius, dicens veni enim separare hominem adversus patrem suum, et filiam
adversus matrem suam, et nurum adversus socrum suam. in quo ostendit quod non solum in familiaribus
erit hoc praelium, sed in amantissimis et valde necessariis: quod maxime christi virtutem ostendit: quia

