Catena Aurea (latine)

Pagina 438

non caperet eos domus neque ad ianuam. Laborem enim accedendi desiderium audiendi superabat. Post
hoc paralyticum introducunt, de quo et Matthaeus et Lucas dicunt; unde sequitur et venerunt ferentes ad
eum paralyticum, qui a quatuor portabatur. Invenientesque multitudine ianuam obturatam, per eam non
potuerunt aliquatenus introire; sperantes autem portatores eum qui portabatur curationis gratiam posse
promereri, lectum cum onere sublevantes, nudato tecto intromiserunt cum lecto paralyticum ante faciem
salvatoris: et hoc est quod subditur et cum non possent offerre eum, etc.. Sequitur cum vidisset autem iesus
fidem illorum, ait paralytico: fili, dimittuntur tibi peccata tua. Non quidem dixit fidem paralytici, sed
portantium: contingit enim aliquando quod aliquis fide alterius convalescit.
Beda. Intuendum sane quanti propria cuiuscumque fides apud deum valeat, ubi tanti valuit aliena ut totus
homo repente interius exteriusque salvatus exurgeret, et aliorum merito aliis relaxarentur errata.
Theophylactus. Ipsius etiam paralytici fidem vidit: etenim ille portari non sineret, nisi curationis fidem
haberet.
Beda. Curaturus autem hominem a paralysi dominus primo peccatorum vincula dissolvit, ut ostenderet
eum ob nexus culparum, artuum dissolutione fuisse damnatum, nec nisi his relaxatis membrorum posse
recuperatione sanari. Mira autem humilitas: despectum et debilem, totisque membrorum dissolutum
compagibus filium vocat, quem sacerdotes non dignarentur attingere: aut certe ideo filium, quia dimittuntur
ei peccata sua. Sequitur erant autem illic quidam de scribis sedentes et cogitantes in cordibus suis: quid hic
loquitur? blasphemat.
Cyrillus. Arguunt autem eum blasphemiae, mortis praecipitantes sententiam: erat enim in lege mandatum,
quod quicumque blasphemaret in deum, morte puniretur. Hoc autem ei imponebant, quia sibi attribuebat
divinam potestatem remittendi peccata; unde subditur quis potest dimittere peccata nisi solus Deus? solus
enim iudex omnium potestatem habet dimittendi peccata.
Beda. Qui per eos quoque dimittit quibus dimittendi tribuit potestatem: et ideo Christus vere Deus esse
probatur, quia dimittere peccata quasi Deus potest. Errant itaque iudaei, qui cum Christum et deum esse, et
peccatum dimittere posse credant, iesum tamen Christum esse non credunt. Sed multo dementius errant
ariani, qui cum iesum et Christum esse, et peccata posse dimittere, evangelii verbis devicti negare non
audeant: nihilominus deum negare non timent. At ipse perfidos salvare desiderans et occultorum
cognitione, et virtute operum deum se esse manifestat; nam sequitur quo statim cognito iesus spiritu suo,
quia sic cogitarent intra se, dicit illis: quid ista cogitatis in cordibus vestris? in quo ostendit se deum, qui
potest cordis occulta cognoscere, et quodammodo tacens loquitur: eadem maiestate et potentia qua
cogitationes vestras intueor, possum et hominibus delicta dimittere.
Theophylactus. Sed quamvis fuerint eorum cogitationes revelatae, tamen permanent insensibiles, non in
hoc consentientes quod peccata valeat dimittere qui novit eorum corda; unde dominus certificat de
curatione animae per curationem corporis, demonstrans per visibile invisibile, per id quod est facile
difficilius: quamvis ipsi non ita crederent. Pharisaei enim difficilius credebant sanare corpus tamquam
manifestum, animam vero curare facilius, quia invisibilis est medela; ita ut talia cogitarent: ecce corpus
curare desinit, et invisibilem curat animam: magis autem si valuisset, corpus iam curasset et non ad
invisibile refugisset. Salvator igitur, ostendens quod utraque potest, ait quid est facilius? quasi dicat: ego
quidem per corporis medelam, quae secundum veritatem facilior est, difficilior autem vobis videtur,
ostendam vobis animae sanitatem, quae difficilior est.
Chrysostomus. Et quia dicere, quam facere facilius est, adhuc manifesta erat contradictio, quia opus
nondum erat manifestum: unde subdit ut autem sciatis quia potestatem habet filius hominis, etc.; quasi
dicat: quoniam de verbo diffiditis, operationem inducam, quod erat invisibile confirmantem. Signanter autem
dicit in terra dimittendi peccata, ut ostenderet quod humanae naturae potestatem divinitatis univit indivisibili
unione; quia etsi factus est homo, tamen Dei verbum permansit; et si per dispensationem in terris cum
hominibus conversaretur, non tamen prohibebatur miracula perpetrare, ac remissionem tribuere
peccatorum: non enim humanitas diminuit aliquid de proprietatibus divinitatis, nec divinitas impedivit Dei
verbum incommutabiliter, et veraciter in terris secundum carnem fieri filium hominis.
Theophylactus. Dicit autem tolle grabatum tuum, ad maiorem miraculi certitudinem; ostendens quod non
est secundum phantasiam, simulque ut ostenderet quod non solum curavit, sed et fortitudinem dedit: sic
animas non solum a peccato convertit, sed eis virtutem tribuit ad operandum mandata.
Beda. Fit igitur carnale signum, ut probetur spirituale; quamquam eiusdem virtutis sit et corporis et animae
vitia dimittere; unde sequitur et statim ille surrexit, et sublato grabato abiit coram omnibus.

