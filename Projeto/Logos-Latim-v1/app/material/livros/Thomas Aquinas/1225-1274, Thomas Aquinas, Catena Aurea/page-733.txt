Catena Aurea (latine)

Pagina 733

nos, et omnes, non alios quam apostolos apostolorumque similes et ceteros fideles; vel Christianos et
infideles, vel eos qui viritim, idest sigillatim morientes, sui iudicis adventum nolentes volentesque suscipiunt,
et eos qui in universali iudicio vivi sunt in carne reperiendi, significare putandum est. Mirum est autem si
petrus dubitavit, vel omnibus sobrie et pie et iuste vivendum expectantibus beatam spem; vel inopinatum
singulorum et omnium futurum esse iudicium. Unde restat intelligi, his scilicet duobus iam bene cognitis, ea
quae nescire poterat, quaesisse; videlicet si sublimia illa vitae caelestis instituta, quibus possessa vendere,
sacculos qui non veterascerent facere, lumbis praecinctis lucernisque ardentibus vigilare praeceperat, ad
apostolos solum similesque eorum, aut ad omnes qui salvandi sunt, pertineant.
Cyrillus. Validam autem mentem habentibus conveniunt ardua et excellentia mandatorum sanctorum; his
vero qui nondum ad hanc virtutem attigerunt conveniunt ea a quibus difficultas excluditur: unde dominus
exemplo manifestissimo utitur, ostendens mandatum praemissum convenire his qui admissi sunt in gradum
discipulorum; sequitur enim dixit autem dominus: quis, putas, est fidelis dispensator? Ambrosius. Vel aliter.
Superioris quidem in omnes praecepti forma est generalis; verum series sequentis exempli dispensatoribus,
hoc est sacerdotibus, videtur esse proposita; unde sequitur dixit autem dominus: quis, putas, est fidelis
dispensator et prudens quem constituit dominus super familiam suam, ut det illis in tempore tritici
mensuram? Theophylactus. quasi dicat: praedicta parabola communiter omnes fideles attingit; sed quid
vobis apostolis et doctoribus conveniat, audiatis. Quaero enim quis dispensator inveniatur in se habens
fidelitatem et prudentiam: sicut enim in dispensationibus facultatum, sive aliquis incautus sit fidelis domino
existens, sive etiam prudens sit et infidelis, dispereunt res domini; sic et in rebus divinis opus est fidelitate et
prudentia: novi enim multos deum colentes et fideles; quia vero non poterant prudenter ecclesiastica
tractare negotia, non solum possessiones, sed etiam animas destruebant, utentes in peccatores indiscreta
virtute per immoderata poenitentiae mandata, vel importunam mansuetudinem.
Chrysostomus in Matthaeum. quaerit autem hic dominus non quasi fidelem et prudentem dispensatorem
ignorans, sed volens innuere raritatem rei, et huiusmodi praesulatus magnitudinem.
Theophylactus. Quisquis ergo fidelis fuerit inventus et prudens, praesideat familiae domini, ut singulis
temporibus det tritici mensuram, vel sermonem doctrinae, quo pascantur animae, vel operum exemplum,
quo vita informetur.
Augustinus de quaest. Evang.. Mensuram autem dicit propter modum capacitatis quorumcumque
audientium. Isidorus. Additum est etiam in tempore, quod beneficium non suo tempore datum redditur
cassum, et nomen beneficii perdit. Idem panis esurienti quidem appetibilis est, satiato autem non multum.
De huius autem servi dispensatoris praemio subdit, dicens beatus ille servus quem cum venerit dominus,
invenerit sic facientem.
Basilius. non dicit agentem a casu, sed sic facientem: non enim vincere solum convenit, sed etiam certare
legitime: hoc autem est sic singula exequi sicut recipimus in mandatis.
Cyrillus. Sic ergo fidelis servus et prudens, opportuno tempore distribuens prudenter cibaria famulis, hoc
est spirituales escas, beatus erit, iuxta dictum salvatoris: in hoc scilicet quod obtinebit adhuc maiora, et
merebitur praemia familiaribus debita; unde sequitur vere dico vobis, quia super omnia quae possidet
constituet illum.
Beda. Quanta enim inter bonos auditores et bonos doctores est meritorum distantia, tanta est etiam
praemiorum: hos enim, adveniens, cum vigilantes invenerit, faciet discumbere; illos autem cum fideliter
prudenterque dispensantes invenerit, super omnia quae possidet constituet, idest super omnia caelestis
regni gaudia: non utique ut horum soli dominium teneant; sed ut eorum abundantius ceteris sanctis aeterna
possessione fruantur.
Theophylactus. Vel super omnia bona sua constituet eum, non solum super suam familiam, sed ut tam
terrena quam caelestia ei obediant; qualis fuit iesus nave et elias; alter soli, alter nubibus mandans: et
omnes sancti, quasi dei amici, rebus dei utuntur. Quicumque etiam vitam virtuose peragit, et servos suos,
idest iram et concupiscentiam, recte disposuit, exhibens temporibus singulis mensuram frumenti, irae
quidem, ut afficiatur in habentes odio deum, concupiscentiae vero ut necessaria utatur carnis provisione,
ordinans eam in deum: talis, inquam, constituetur super omnia quae possidet dominus, dignus omnia per
speculativum intellectum intueri.
Chrysostomus in Matthaeum. dominus autem non solum ex honore bonis reservato, sed ex minis poenae
in malos corrigit auditorem; unde sequitur quod si dixerit servus ille in corde suo: moram facit dominus
meus venire.

