Catena Aurea (latine) 3210

Pagina 34

radiavit amplissimo lumine, et tecta nati perfudit, sicque discessit; unde sequitur usque dum veniens staret
supra ubi erat puer.
Chrysostomus super Matth. Quid autem mirum si soli iustitiae orituro stella ministrabat divina? stetit enim
supra caput pueri, quasi dicens: hic est; ut quia loquendo monstrare non poterat, stando demonstraret.
Glossa. Hic autem apparet quod stella in aere posita erat, et domui in qua puer erat multum vicina; aliter
enim domum non discrevisset.
Ambrosius super luc. Haec autem stella via est, et via Christus est, quia secundum incarnationis
mysterium Christus est stella: ipse enim est stella splendida et matutina; unde ubi herodes est, non videtur;
ubi autem Christus, rursum videtur, et viam monstrat.
Remigius. Vel stella significat gratiam Dei, herodes diabolum. Qui autem per peccatum se diabolo subdit,
mox gratiam perdit; quod si per poenitentiam recesserit, mox gratiam invenit, quae non dimittit donec
perducat ad domum pueri, idest ecclesiam.
Glossa. Vel stella est illuminatio fidei, quae ad proximum ducit, quam dum divertunt ad iudaeos, magi
amittunt: quia dum a malis consilium quaerunt, veram illuminationem perdunt.

MATTHAEUS 2,10-11
3210 (Mt 2,10-11 )
Glossa. Postquam praemisit stellae obsequium, subiungit evangelista magorum gaudium dicens videntes
autem stellam, gavisi sunt gaudio magno valde.
Remigius. Et sciendum quod non satis fuit dicere evangelistae gavisi sunt, sed addidit gaudio magno et
valde.
Chrysostomus super Matth. Gavisi sunt quia spes eorum non erat decepta, sed amplius confirmata, quod
tanti itineris non sine causa susceperunt laborem.
Glossa. Gaudio gaudet qui propter Deum gaudet, qui est verum gaudium. Addidit autem et magno, quia de
magno gaudebant.
Chrysostomus super Matth. Per mysterium enim stellae intelligebant quoniam dignitas tunc nati regis
excedebat mensuram omnium mundalium regum. Addidit etiam valde.
Remigius. Quia voluit ostendere quod magis gaudent homines de rebus perditis quam semper possessis.
Subditur autem et intrantes domum, invenerunt.
Leo papa in serm. 4 de epiph. Quantitate parvum, alienae opis indigum, fandi impotentem, et in nullo ab
humanae infantiae generalitate discretum; quia sicut fidelia erant testimonia quae in eo maiestatem
invisibilis divinitatis ostenderent, ita probatissimum debebat esse, sempiternam illam essentiam filii Dei
veram suscepisse hominis naturam. Cum maria matre eius.
Chrysostomus super Matth. Non diademate coronata aut in lecto aureo recumbente, sed vix tunicam
habente unam, non ad ornamentum corporis, sed ad tegumentum nuditatis, qualem habere potuit
carpentarii uxor peregre constituta. Si ergo regem terrenum quaerentes venissent, magis fuissent confusi
quam gavisi, quia tanti itineris laborem sine causa suscepissent. Nunc autem quia caelestem regem
quaerebant, etsi nihil regale videbant, in eo tamen solius stellae testimonio contenti, gaudebant oculi eorum
contemptibilem puerum aspicere, quia spiritus in corde eorum terribilem eum monstrabat; unde procidentes
adoraverunt eum; vident enim hominem et agnoscunt Deum.
Rabanus. Divino autem nutu factum est quod abierat ioseph, ne aliqua malae suspicionis occasio daretur
gentibus.
Glossa. Qui licet morem suae gentis in donis offerendis sequantur arabes enim auro, thure et diversis
generibus aromatum abundant tamen aliquid mysterii muneribus demonstrare volebant; unde sequitur
apertis thesauris, obtulerunt ei munera: aurum, thus et myrrham.

