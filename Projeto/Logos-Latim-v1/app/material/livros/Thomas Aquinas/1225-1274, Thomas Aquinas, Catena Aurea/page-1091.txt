Catena Aurea (latine) 13901

Pagina 1091

Theophylactus. Pulchre autem pilatus respondet per hoc quod in nullo iesus erraverit; sed frustra
inquietetur ab eis velut regnum desiderans. Non enim eum qui se regem assereret ac aemulum romanae
potestatis, romanorum vicarius absolvisset. Quamobrem in hoc quod dixit regem iudaeorum absolvam,
prorsus innoxium iesum prodit, illuditque iudaeos; quasi dicat: quem vos criminamini ut regem se putantem,
hunc ego absolvi iubeo quasi talem non existentem.
Augustinus. sed hoc audito clamaverunt; unde sequitur clamaverunt omnes rursum dicentes: non hunc,
sed barabbam. erat autem barabbas latro. Non reprehendimus, o iudaei, quod per pascha liberastis
nocentem, sed quod occidistis innocentem; quod tamen nisi fieret, verum pascha non fieret Beda. Quia
ergo reliquerunt salvatorem et petiverunt latronem, usque hodie diabolus sua latrocinia exercet in ipsos.
Alcuinus. Barabbas autem interpretatur iste filius magistri eorum, idest diaboli, qui huic latroni in suo
scelere, iudaeis in sua perfidia magister fuit.

IOANNES 19,1-5
13901 (Jn 19,1-5 )
Augustinus in Ioannem. cum iudaei clamassent, non iesum sibi dimitti a pilato velle propter pascha, sed
barabbam latronem, subditur tunc ergo apprehendit pilatus iesum, et flagellavit. hoc pilatus non ob aliud
fecisse credendus est nisi ut eius iniuriis iudaei satiati, sufficere sibi aestimarent, et usque ad eius mortem
saevire desisterent. Ad hoc pertinet quod idem praeses etiam cohortem suam permisit facere quae
sequuntur; aut fortassis et iussit: dixit enim quid deinde fecerint milites, pilatum tamen id iussisse non dixit;
sequitur enim et milites plectentes coronam de spinis imposuerunt capiti eius, et veste purpurea
circumdederunt eum: et veniebant ad eum, et dicebant: ave, rex iudaeorum, et dabant ei alapas.
Chrysostomus in Ioannem. quia enim pilatus dixit eum regem iudaeorum, schema ei contumeliae de
reliquo apponunt.
Beda. Nam pro diademate spineam illi imposuerunt coronam, et pro purpureo vestimento, quo reges
veteres utebantur, vestem purpuream ei circumdant: ubi non debet videri contrarium quod matthaeus dicit
circumdedisse chlamydem coccineam, quia, ut Origenes refert, unius sunt materiae coccus et purpura:
cocculae enim inciduntur, et ex his guttae sanguinis fluunt, ex quibus utriusque generis tingitur
vestimentum. Et quamvis hoc milites illudendo facerent, nobis tamen operabantur mysteria. Nam per
spineam coronam nostrorum designatur peccatorum susceptio, quae sicut spinas terra nostri corporis
germinat. In vestimento purpureo caro passionibus subiecta significatur. Purpura etiam vestitur, cum de
triumphis sanctorum martyrum gloriatur.
Chrysostomus. non autem iniunctio principis erat quod faciebant, sed ad gratiam iudaicam hoc faciebant;
quia neque circa initium ab illo iussi iverunt nocte; sed iudaeis pecuniarum gratia gratificantes omnia
audebant: tot autem et talibus factis ipse stabat silens. Tu vero audiens haec, in mente habe continue: et
regem orbis terrarum et angelorum dominum videns contumeliam patientem et omnia ferentem silentio
imitare.
Augustinus. Sic enim implebantur quae de se dixerat Christus; sic martyres informabantur ad omnia quae
persecutores libuit facere, perferenda; sic regnum quod de hoc mundo non erat, superbum mundum non
atrocitate pugnandi, sed patiendi humilitate vincebat.
Chrysostomus. Ut autem convicium quod a militibus factum erat in eum, videntes respirent a passione,
coronatum iesum adduxit ad eos; unde sequitur exivit iterum pilatus foras, et dixit eis: ecce adduco vobis
eum foras, ut cognoscatis quia nullam in eo causam invenio.
Augustinus. Hinc apparet non ignorante pilato haec a militibus facta, sive iusserit ea, sive permiserit illa,
scilicet causa quam supra diximus, ut haec eius ludibria inimici libentissime viderent, et ulterius sanguinem
non sitirent; unde sequitur exivit ergo iesus portans spineam coronam et purpureum vestimentum: non
clarus imperio, sed plenus opprobrio. sequitur et dicit eis: ecce homo; quasi dicat: si regi invidetis, iam
parcite, quia abiectum videtis: fervet ignominia, frigescat invidia.

IOANNES 19 6 8

