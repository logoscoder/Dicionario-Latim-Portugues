Catena Aurea (latine)

Pagina 289

christianus qui suscipit verbum petri, thronus fit petri: et sic de aliis apostolis. sedent ergo apostoli in his
thronis, idest in duodecim partes distinctis, secundum differentias animarum et diversitates cordium, quas
solus Deus cognoscit. Sicut enim iudaeorum populus in duodecim tribus fuit divisus, sic et universus
populus christianus dividitur in duodecim tribus, ut quaedam animae sint de tribu ruben, et sic de aliis,
propter diversas virtutes. Non enim omnes gratiae in omnibus aequaliter sunt; sed unus praecedit in ista,
alius in illa. Et sic apostoli iudicabunt duodecim tribus israel, idest omnes iudaeos, per hoc quod verbum
apostolorum est a gentibus receptum. Omnes autem christiani sunt quidem duodecim sedes apostolorum,
sed una sedes christi. Christi enim omnes virtutes sunt quasi una sedes; quia in omni virtute aequaliter ipse
solus perfectus est. Unusquisque etiam apostolorum in aliquo bono speciali fit perfectior, ut petrus in fide: et
ideo petrus requiescit in fide, Ioannes in innocentia; et sic de aliis. Et quod de retributione apostolis in hoc
mundo danda Christus loquatur, demonstrat quod sequitur: et omnis qui reliquerit domum vel fratres. Si
enim in hoc saeculo centuplum recipiunt, sine dubio et apostolorum etiam in hoc saeculo merces futura
promittebatur.
Chrysostomus in Matth. Vel discipulis promittit futura, quia excelsiores erant iam, et nihil praesentium
quaerebant; aliis autem quae sunt hic repromittit.
Origenes in Matth. Vel aliter. Si quis reliquerit omnia, et secutus fuerit Christum, quae promissa sunt petro,
et ipse recipiet. si autem non omnia reliquit, sed quaedam, quae specialiter referuntur, hic multiplicia
recipiet, et vitam possidebit aeternam.
Hieronymus. Ex occasione autem huius sententiae, quidam introducunt mille annos post resurrectionem,
dicentes, tunc nobis centuplum omnium rerum quas dimisimus et vitam aeternam esse reddendam; quod si
in ceteris digna sit promissio, in uxoribus appareat turpitudo, ut qui unam pro domino dimiserit, centum
recipiat in futuro. Sensus igitur iste est: qui carnalia pro salvatore dimiserit, spiritualia recipiet; quae
comparatione et merito sui quasi parvo numero centenarius numerus compararetur.
Origenes. Sed in hoc saeculo, quia pro fratribus carnalibus multos inveniet fratres secundum fidem: sic et
parentes, omnes episcopos et presbyteros: et filios, omnes aetatem filiorum habentes. Sunt autem et angeli
fratres, et sorores omnes quae exhibuerunt se Christo virgines castas; tam istae quae nunc habentur in
terris, quam illae quae iam vivunt in caelis. Agros autem et domos multiplices intellige in requie paradisi et
civitate Dei. Super haec autem omnia possidebunt vitam aeternam.
Augustinus de Civ. Dei. Hoc etiam quod hic dicitur centuplum accipiet, exponens quodammodo apostolus
ait: quasi nihil habentes et omnia possidentes. Centum enim pro ipsa universitate ponuntur aliquando.
Hieronymus. Quod autem dicit et omnis qui reliquerit fratres, congruit illi sententiae qua dixerat: veni
separare hominem a patre suo. Qui enim propter fidem christi ac praedicationem evangelii omnes affectus
contempserint atque divitias et saeculi voluptates, isti centuplum accipient et vitam aeternam possidebunt.
Chrysostomus in Matth. cum autem dicit qui reliquerit uxorem, non hoc ait ut simpliciter nuptiae
divellantur, sed ut omnibus praeferamus fidei pietatem. Videtur autem mihi et persecutionis tempus occulte
insinuare: quia enim multi futuri erant filios ad impietatem trahentes, cum hoc acciderit, neque pro patribus
neque pro viris habeantur.
Rabanus. Verum, quia multi virtutum studia, non eadem qua incipiunt intentione pietatis consummant; sed
vel tepescunt, vel accelerate labuntur, sequitur multi autem erunt primi novissimi, et novissimi primi.
Origenes. Per hoc exhortatur eos qui nuper accedunt ad verbum divinum, ut festinent ad perfectum
ascendere prae multis qui videntur senuisse in fide. Potest etiam hic sensus destruere eos qui gloriantur eo
quod christianis parentibus sunt enutriti in ipsa christianitate; neque pusillanimes fiant, quod christianitatis
dogmata novissime receperint. Habet etiam alium intellectum, ut sint primi israelitae, qui facti sunt novissimi
propter infidelitatem; gentes autem novissimae, primi. Caute autem dicit multi; non enim omnes primi erunt
novissimi, nec omnes novissimi primi. Adhuc autem multi hominum qui natura novissimi sunt, efficiuntur per
vitam angelicam quibusdam angelis superiores; et quidam angeli qui fuerunt primi, facti sunt novissimi
propter culpam.
Remigius. Potest etiam specialiter referri ad tristitiam divitis, qui primus videbatur, legis praecepta
implendo; sed quia terrenam substantiam praetulit Deo, novissimus factus est. Sancti vero apostoli
novissimi videbantur; sed relinquendo omnia, per humilitatis gratiam facti sunt primi. Sunt etiam plurimi qui
post studia bonorum operum a bonis operibus deficiunt; et cum fuerint primi, fiunt novissimi.

