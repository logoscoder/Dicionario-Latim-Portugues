Catena Aurea (latine) 3935

Pagina 158

solum daemones eiciebat, sed et leprosos mundabat, et mortuos suscitabat, et peccata solvebat, et regnum
Dei praedicabat, et ad patrem homines adducebat, quae daemon neque posset facere neque vellet.
Rabanus. Mystice autem, sicut in duobus caecis signatus est uterque populus, iudaeorum et gentium, ita
in homine muto et daemoniaco generaliter signatum est omne genus humanum.
Hilarius in Matth. vel in muto surdo et daemoniaco gentium plebs indigna totius salutis infertur: omnibus
enim undique malis circumsessa, totius corporis vitiis implicabatur.
Remigius. Gentilis enim populus mutus erat: quia in confessione verae fidei et in laude sui creatoris os
aperire non poterat; sive quia mutis idolis cultum impendebat, similis illis factus. Daemoniacus erat quia per
mortem infidelitatis diaboli imperiis subditus erat.
Hilarius. Dei autem cognitione, superstitionum omnium vesania effugata, et visus et auditus et sermo
salutis invehitur.
Hieronymus. sicut enim caeci lumen recipiunt, sic et muti ad loquendum lingua laxatur, ut confiteatur eum
quem antea denegabat. in turba autem admirante confessio nationum est. Pharisaei autem per suam
calumniam usque hodie iudaeorum infidelitatem demonstrant.
Hilarius. admirationem autem turbae talis confessio subsecuta est: nunquam apparuit sic in israel: quia is
cui per legem nihil opis afferri potuit, verbi virtute salvatur.
Remigius. Illi vero qui mutum sanandum domino obtulerunt, intelliguntur apostoli et praedicatores, qui
aspectibus divinae pietatis gentilem populum salvandum obtulerunt.
Augustinus de cons. Evang. quod autem hic dicitur de duobus caecis et daemonio muto, solus Matthaeus
posuit. Illi duo caeci de quibus alii narrant, non sunt isti; sed tamen simile factum est; ita ut si ipse
Matthaeus non etiam illius facti meminisset, posset putari hoc quod nunc narrat, dictum fuisse etiam ab aliis
duobus. Quod commendare memoriae diligenter debemus, esse quaedam facta similia, quod probatur non
esse idem, cum ipse evangelista utrumque commemorat; ut, si quando talia singula apud singulos
invenerimus, atque in eis contrarium quod solvi non possit, occurrat nobis, non esse factum idem, sed aliud
simile, vel similiter factum.

MATTHAEUS 9,35-38
3935 (Mt 9,35-38 )
Chrysostomus in Matth. voluit dominus ipso facto redarguere accusationem pharisaeorum dicentium in
principe daemoniorum eicit daemonia: daemon enim convicium passus non benefacit, sed nocet eis qui
eum inhonorant. dominus autem contrarium facit, qui post convicia et contumelias non solum non punit, sed
etiam nec increpavit, quinimmo beneficia praestitit; unde sequitur et circuibat iesus omnes civitates et
castella. In quo erudit nos accusatoribus nostris retribuere non accusationes, sed beneficia. Qui enim post
accusationem desistit a beneficio, monstrat quoniam propter hominum laudem benefacit. Si vero propter
Deum benefacis conservis, quicquid illi fecerint, non desistis benefaciens, ut maior sit merces.
Hieronymus. vides autem quod aequaliter et vicis et urbibus et castellis, idest et magnis et parvis,
evangelium praedicaverit, ut non consideraret nobilium potentiam, sed salutem credentium. sequitur docens
in synagogis eorum: hoc scilicet habens operis quod mandaverat pater, et hanc esuriem ut doctrina salvos
faceret infideles. Docebat autem in synagogis evangelium regni; unde sequitur et praedicans evangelium
regni.
Remigius. intelligendum est Dei. Quamvis enim annuntientur bona temporalia, tamen non dicitur
evangelium. Hinc est quod lex non nominatur evangelium: quia suis observatoribus non promittebat bona
caelestia, sed terrena.
Hieronymus. Post praedicationem autem et doctrinam curabat omnem languorem et omnem infirmitatem,
ut. quibus sermo non suaserat, opera persuaderent; unde sequitur curans omnem languorem et omnem
infirmitatem; quod de ipso proprie dicitur, nihil quippe ei impossibile est.
Glossa. Languorem vocat diuturnam infirmitatem, infirmitatem autem leves morbos.

