Catena Aurea (latine)

Pagina 1057

radice prodeunt, sic multae virtutes ex una caritate generantur; nec habet aliquid viriditatis ramus boni
operis, si non manet in radice caritatis.
Augustinus in Ioannem. ubi ergo caritas est, quid est quod possit deesse? ubi autem non est, quid est
quod possit prodesse? discernitur autem ita dilectio ab ea qua se invicem diligunt homines sicut homines:
unde adiunctum est sicut dilexi vos. Ut quid enim nos dilexit Christus, nisi ut possimus regnare cum
Christo? ad hoc ergo et nos invicem diligamus, ut dilectionem nostram discernamus a ceteris, qui non ad
hoc se invicem diligunt ut deus diligatur, quia nec vere diligunt. Qui autem se propter habendum Deum
diligunt, ipsi se diligunt.
Gregorius. Una autem et summa est probatio caritatis, si et ipse diligatur qui adversatur: nam et ipsa
veritas et crucis patibulum sustinet, et tamen ipsis suis persecutoribus affectum dilectionis impendit, dicens:
pater, ignosce illis, quia nesciunt quid faciunt. cuius dilectionis summam exprimit cum subiungit maiorem
hac dilectionem nemo habet, quam ut animam suam ponat quis pro amicis suis. Mori pro inimicis dominus
venerat: et tamen positurum se animam pro amicis dicebat, ut nobis ostenderet quia, cum diligendo lucrum
facere de inimicis possumus, etiam ipsi amici sunt qui persequuntur.
Augustinus in Ioannem. quia ergo superius dixerat: hoc est praeceptum meum ut diligatis invicem sicut
dilexi vos, fit ex hoc consequens quod idem Ioannes dicit, ut quemadmodum Christus pro nobis animam
suam posuit, sic et nos debemus animas pro fratribus ponere. Hoc martyres ardenti dilectione fecerunt; ideo
ad mensam Christi non sic eos commemoramus quemadmodum alios, ut etiam pro eis oremus; sed magis
ut eorum vestigiis haereamus. Talia enim suis fratribus exhibuerunt qualia de domini mensa pariter
acceperunt.
Gregorius. qui vero tranquillitatis tempore non dat pro Deo tunicam suam, qualiter in persecutione daturus
est animam suam? virtus ergo caritatis ut invicta sit in perturbatione, nutriatur per misericordiam in
tranquillitate.
Augustinus de trin.. Ex una autem eademque caritate Deum proximumque diligimus; sed Deum propter
Deum, nos autem et proximum propter Deum. Cum ergo duo sint praecepta caritatis, in quibus tota lex
pendet et prophetae, dilectio Dei et proximi; non immerito plerumque scriptura pro utroque unum ponit: quia
qui diligit Deum, consequens est ut faciat quae praecepit deus; consequens ergo est ut proximum diligat,
quia et hoc praecepit deus; unde et hic sequitur vos amici mei estis, si feceritis quae ego praecipio vobis.
Gregorius moralium. Amicus quippe quasi animae custos dicitur: unde non immerito qui voluntatem Dei
custodire in praeceptis illius dicitur, eius amicus vocatur.
Augustinus in Ioannem. magna dignatio. Cum servus bonus esse non possit, si praecepta domini sui non
fecerit; hinc amicos suos voluit intelligi, unde boni servi possunt probari. Potest igitur esse et servus et
amicus qui servus est bonus. Quomodo autem intellecturi sumus et servum et amicum esse servum bonum,
declarat cum subdit iam non dicam vos servos, quia servus nescit quid faciat dominus eius. Itaque tunc
servi non erimus quando boni servi fuerimus. Numquid servo bono et probato dominus eius non etiam sua
secreta committit? sed sicut sunt duo timores, sic sunt duae servitutes. est timor quem perfecta caritas mittit
foras, in quo etiam est servitus simul foras cum ipso timore mittenda; et est alius timor castus, permanens in
saeculum saeculi. Ad primam ergo servitutem servos pertinentes intuebatur dominus dicens iam non dicam
vos servos, quia servus nescit quid faciat dominus eius: non ille utique servus ad timorem pertinens castum,
cui dicitur: euge, serve bone... intra in gaudium domini tui; sed ille servus pertinens ad timorem foras a
caritate mittendum, de quo alibi dicitur: servus non manet in domo in aeternum: filius autem manet in
aeternum. Quoniam itaque dedit nobis potestatem filios Dei fieri, ut miro modo servi, non servi esse
possimus, hoc dominum facere scimus. Hoc servus ille nescit, qui nescit quid faciat dominus eius; et cum
aliquid boni facit, sic extollitur quasi hoc ipse faciat, et non dominus eius; et in se, et non in domino gloriatur.
sequitur vos autem dixi amicos, quia omnia quaecumque audivi a patre meo, nota feci vobis.
Theophylactus. Quasi dicat: servus non novit consilia sui domini; vos autem cum amicos reputem, secreta
mea vobis communicavi.
Augustinus in Ioannem. Quo autem pacto intellecturi sumus, omnia eum nota fecisse discipulis
quaecumque audivit a patre, cum propterea multa non dicat eis quia scit eos modo portare non posse? sed
omnia se nota fecisse discipulis dicit, quae se novit nota esse facturum in illa plenitudine, de qua dicit
apostolus: tunc cognoscam sicut et cognitus sum. Sicut enim mortalitatem carnis et salutem animarum
futuram expectamus, ita omnium notitiam quaecumque unigenitus audivit a patre, futuram expectare
debemus.

