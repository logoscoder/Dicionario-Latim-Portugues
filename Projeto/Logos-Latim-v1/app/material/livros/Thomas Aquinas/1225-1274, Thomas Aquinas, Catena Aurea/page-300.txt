Catena Aurea (latine) 5101

Pagina 300

spiritus sancti; quae illuminatae secutae sunt eum operibus bonis.
Origenes in Matth. Et nos ergo sedentes iuxta scripturarum viam, et intelligentes in quibus caeci sumus, si
ex affectu petierimus, tanget oculos animarum nostrarum, et recedet a mentibus nostris tenebra
ignorantiae, ut eum in scientiae lumine sequamur, qui dedit nobis posse videre propter nihil aliud nisi ut eum
sequamur.

MATTHAEUS 21,1-9
5101 (Mt 21,1-9 )
Remigius. Narravit superius evangelista dominum egressum a galilaea, et coepisse ascendere
hierosolymam. Postquam ergo narravit quid in via gesserit, in incepta intentione perseverans dicit et cum
appropinquasset hierosolymis, et venisset bethphage. Bethphage viculus fuit sacerdotum, situs in latere
montis oliveti, distans uno milliario a ierusalem. Sacerdotes enim, qui per certos dies in templo
deserviebant, completo officio vicis suae, illuc divertebant ad manendum: similiter et illi qui accipiebant
officium, illuc divertebant: quia praeceptum fuit in lege, ut nullus diebus sabbatorum plus quam mille passus
incederet.
Origenes in Matth. unde et interpretatur bethphage, maxillarum domus: quoniam maxilla propria erat pars
sacerdotum in lege. sequitur tunc iesus misit duos discipulos.
Chrysostomus super Matth. non dixit discipulis: dicatis: dominus tuus his opus habet, vel dominus vester:
ut intelligant, quia ipse sit solus dominus, non solum animalium, sed omnium hominum: nam et peccatores
conditione quidem sui sunt, voluntate autem sua diaboli.
Chrysostomus in Matth. Neque parvum enim existimes quod factum est. quis enim suasit dominis
iumentorum non velle contradicere, volentes silere, et concedere? et in hoc discipulos erudit quoniam
poterat et iudaeos prohibere, sed noluit; sed et docet ut quodcumque petitum fuerit darent. Si enim qui
ignorabant Christum, ita concesserunt, multo magis discipulos convenit omnibus dare. quod autem dicitur et
confestim dimittet eos, .
Chrysostomus super Matth.: intelligendum est, quod animal postquam ingressum est in ierusalem, ad
dominum suum remissum est a Christo.
Glossa. Vel dominus iumentorum confestim dimittet eos in domini servitio mancipandos. Adhibetur autem
huic facto prophetae testimonium, ut appareat dominum omnia quae de ipso scripta erant, implevisse; sed
invidia caecatos scribas et pharisaeos ea quae ipsi legebant intelligere noluisse: et ideo sequitur hoc autem
totum factum est ut adimpleretur quod dictum est per prophetam, scilicet zachariam.
Chrysostomus super Matth. sciens enim propheta malitiam iudaeorum, quia contradicturi erant Christo
ascendenti in templum, praemonuit, ut per hoc signum cognoscerent regem suum dicentem dicite filiae sion.
Rabanus. filia sion historialiter dicitur ierusalem civitas, quae sita est in monte sion; mystice autem est
ecclesia fidelium, pertinens ad supernam ierusalem.
Chrysostomus super Matth. Ecce ostendentis est verbum; idest, non carnali aspectu, sed spirituali
intellectu opera virtutum eius aspicite. Ante tempora quidem multa dicebat ecce, ut ostenderet quia ille de
quo loquebatur, antequam nasceretur, iam erat rex tuus. Cum ergo videritis eum, nolite dicere: non
habemus regem nisi caesarem. Venit tibi, si intellexeris, ut salvet te; si non intellexeris, venit contra te.
Mansuetus, non ut propter potentiam timeretur, sed ut propter mansuetudinem amaretur: unde non sedet in
curru aureo, pretiosa purpura fulgens; nec ascendit super fervidum equum discordiae amatorem et litis; sed
super asinam tranquillitatis et pacis amicam: unde sequitur sedens super asinam et pullum filium subiugalis.
Augustinus de cons. Evang. In hoc autem testimonio prophetico aliquanto diversa est evangelistarum
locutio. Hoc enim Matthaeus sic adhibet ut asinam dicat commemorasse prophetam: non autem ita se
habet vel quod Ioannes interponit, vel codices ecclesiasticae interpretationis lxx. cuius rei causa mihi videtur
quod Matthaeus hebraea lingua perhibetur evangelium conscripsisse; manifestum est autem
interpretationem illam quae dicitur lxx in nonnullis aliter se habere, quam inveniunt in hebraeo qui eam
linguam noverunt, et qui interpretati sunt singuli eosdem libros hebraeos. Huius autem distantiae causa si

