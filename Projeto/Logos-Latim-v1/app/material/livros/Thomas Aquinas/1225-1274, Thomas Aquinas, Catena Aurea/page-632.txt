Catena Aurea (latine) 9606

Pagina 632

sero, sequenti die festum azymorum celebrabant. Quod autem ita sit, patet ex hoc quod apostoli vellebant
spicas, et manducabant: in illo namque tempore spicae flectuntur a fructu. epiphanius contra haer.. Die
igitur sabbati visi sunt transeuntes per segetes, et spicas edebant, ostendentes quoniam dissolutum est
vinculum sabbati, ubi magnum advenit sabbatum, hoc est Christus, qui fecit nos quiescere ab opere
delictorum nostrorum.
Cyrillus. Pharisaei autem et scribae ignari sacrarum scripturarum, in unum conspiraverant, ad
reprehendendum Christi discipulos; unde sequitur quidam autem pharisaeorum dicebant illis: quid facitis
quod non licet in sabbatis? dic mihi tu: cum in sabbato tibi mensa proponitur, nonne frangis panem? quid
igitur alios reprehendis? Beda. Alii vero dicunt, ipsi domino haec fuisse obiecta; sed a diversis et ipsi
domino et discipulis potuerunt obici; et cuicumque obiectum, ad ipsum maxime respicit.
Ambrosius. Dominus autem defensores legis arguit nescire quae legis sunt, exemplum inducens david;
unde sequitur et respondens iesus ad eos, dixit: nec hoc legistis quod fecit david, cum esurisset ipse et qui
cum eo erant? Cyrillus. quasi dicat: cum expresse dicat lex moysi: iudicate iustum iudicium, nec
considerabitis personam in iudicio; qualiter increpatis discipulos, qui usque in hodiernum diem extollitis
david ut sanctum et prophetam, cum moysi praeceptum non servaverit? Chrysostomus in Matthaeum. Et
attende, quod quandocumque domino sit sermo pro servis, idest discipulis, servos ducit in medium, scilicet
david et sacerdotes; quando vero pro se, introducit patrem, sicut ibi: pater meus usque modo operatur, et
ego operor.
Theophylactus. aliter autem eos reprimit cum subditur et dicebat illis, quia dominus est filius hominis etiam
sabbati; quasi dicat: ego sum dominus sabbati tamquam dispositor, et sicut legislator potestatem habeo
solvere sabbatum: filius enim hominis vocatus est Christus, qui dei existens filius, miraculose dignatus est
filius hominis propter homines fieri et vocari.
Chrysostomus in Matthaeum. marcus autem de communi natura hoc ipsum protulisse fatetur: dicebat
enim: propter homines sabbatum factum est, non homo propter sabbatum. expedit igitur potius sabbatum
homini subici, quam hunc colla subicere sabbato.
Ambrosius. Non mediocre autem mysterium hoc est. Ager enim est hic mundus; agri seges in satione
humani generis fecunditas numerosa sanctorum; spicae agri fructus ecclesiae, quos operibus discutientes
suis apostoli pascebantur, nostro se alentes profectu, et tamquam folliculis corporum, mentium fructus ad
fidei lucem praeclaris operum suorum miraculis eruebant.
Beda. Spicas enim confricant: quia in illis quos in corpus Christi volunt traicere, mortificant veterem
hominem cum actibus suis, a terrena intentione extrahendo.
Ambrosius. Sed hoc putabant iudaei sabbato non licere; Christus autem novae gratiae munere designabat
otium legis opus gratiae: mire tamen secundo primum, non primo secundum sabbatum dixit: quia sabbatum
illud ex lege solutum est quod erat primum; et hoc primum factum est quod secundo constitutum est.
Sabbatum igitur dicitur secundum iuxta numerum, primum iuxta operationis gratiam: melius est enim
sabbatum quo impunitas datur, quam quo poena praescribitur. Aut hoc forte primum est in praedestinatione
consilii, et secundum in sanctione decreti. Deinde quod david cum sociis fugit, hic praefiguratus in lege
Christus est, qui cum apostolis principem mundi lateret. Quomodo autem ille observator legis atque
defensor panes et ipse manducavit, et dedit his qui secum erant, quos non licebat manducare nisi
sacerdotibus; nisi ut per illam demonstraret figuram, sacerdotalem cibum ad usum transire populorum; sive
quod omnes vitam sacerdotalem debemus imitari; sive quod omnes filii ecclesiae sacerdotes sunt? ungimur
enim in sacerdotium sanctum, offerentes nosmetipsos Deo hostias spirituales. si autem sabbatum propter
homines factum est; utilitas autem hominum postulabat esurientem hominem, qui diu fuerit terrae fructibus
abdicatus, veteris famis vitare ieiunia: non utique lex solvitur, sed impletur.

LUCA 6,6-11
9606 (Lc 6,6-11 )
Ambrosius. Hic ad alia progreditur dominus; nam qui totum hominem salvum facere disposuerat, per
singula membra curabat; unde dicitur factum est autem in alio sabbato ut intraret in synagogam, et doceret.
Beda. Sabbatis maxime curat et docet, non solum propter insinuandum spirituale sabbatum, sed etiam
propter celebriorem populi conventum.

