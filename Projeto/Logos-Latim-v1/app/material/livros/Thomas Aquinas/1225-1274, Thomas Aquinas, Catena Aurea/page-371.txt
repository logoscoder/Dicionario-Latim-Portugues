Catena Aurea (latine)

Pagina 371

propterea quod proprium boni Dei est primum recordari benefacta bonorum quam malefacta malorum, hic
prius nominat poenam malorum, deinde vitam bonorum: ut primum quae timoris sunt, evitemus mala;
postea quae honoris sunt, appetamus bona. Gregorius moralium. Si ergo tanta poena mulctatur qui non
dedisse convincitur, qua poena feriendus est qui redarguitur abstulisse aliena? .
Augustinus de Civ. Dei. Est autem vita aeterna summum bonum nostrum, et finis civitatis Dei; de quo fine
dicit apostolus: finem vero vitam aeternam. Sed rursus, quia vita aeterna ab his qui familiaritatem non
habent cum scripturis sanctis, potest accipi etiam in vita malorum propter animae immortalitatem, vel
propter interminabiles poenas impiorum; profecto finis civitatis huius, in quo summum habebitur bonum, vel
pax in vita aeterna, vel vita aeterna in pace dicendus est, ut ab omnibus possit intelligi.
Augustinus de trin. quod enim dixit dominus famulo suo moysi: ego sum qui sum, hoc contemplabimur
cum vivemus in aeternum. ita enim dominus ait: haec est vita aeterna ut cognoscant te verum Deum. Haec
enim nobis contemplatio promittitur actionum omnium finis, atque aeterna perfectio gaudiorum, de qua dicit
Ioannes: videbimus eum sicuti est.
Hieronymus. Prudens autem lector intende, quod et supplicia aeterna sunt: et vita perpetua metum
deinceps non habeat ruinarum.
Gregorius dialog. inquiunt: ideo peccantibus minatus est, ut eos a peccatis compesceret; quibus
respondemus: si falsa minatus est ut iniustitiam corrigeret, etiam falsa promiserat, ut ad iustitiam
provocaret; et sic dum satagunt Deum perhibere misericordem, non verentur praedicare fallacem. at,
inquiunt, sine fine puniri non debet culpa cum fine: quibus respondemus, quod recte dicerent, si iudex iustus
non corda hominum, sed facta pensaret. Ad districti ergo iudicis iustitiam pertinet ut numquam careant
supplicio quorum mens in hac vita numquam voluit carere peccato.
Augustinus de Civ. Dei. Nullius etiam legis iustitia attendit ut tanta mora temporis quisque puniatur,
quanta unde puniretur admisit. Nullus enim extitit qui censeret tam cito nocentium finienda esse tormenta,
quam cito factum est homicidium vel adulterium. Qui vero pro aliquo grandi crimine morte mulctatur,
numquid moram qua occiditur, eius supplicium leges existimant, et non quod eum in sempiternum auferant
a societate viventium? iam vero damnum, ignominia, exilium, servitus, cum plerumque sic infligantur ut nulla
venia relaxentur, nonne pro huius vitae modo similia poenis videntur aeternis? ideo quippe aeterna esse
non possunt, quia nec ipsa vita quae his plectitur, porrigitur in aeternum. Sed inquiunt: quomodo ergo
verum est quod ait Christus: in qua mensura mensi fueritis, remetietur vobis, si temporale peccatum
supplicio punitur aeterno? nec attendunt non propter aequale temporis spatium, sed propter vicissitudinem
mali; idest, ut qui mala fecerit, mala patiatur, eamdem dictam mensuram fuisse. Factus est autem homo
malo dignus aeterno, qui hoc in se peremit bonum quod esse posset aeternum.
Gregorius dialog. at inquiunt: nullus iustus crudelitatibus pascitur, et delinquens servus a iusto domino
idcirco caedi praecipitur, ut a nequitia corrigatur. Iniqui autem gehennae ignibus traditi, quo fine semper
ardebunt? quibus respondemus, quod omnipotens Deus, quia pius est, miserorum cruciatu non pascitur;
quia autem iustus est, ab iniquorum ultione non sedatur; et tamen ad aliquid iniqui semper concremantur, ut
scilicet iusti tanto in aeternum magis divinae gratiae debitores se esse cognoscant, quanto in aeternum
mala puniri conspiciunt, quae eius adiutorio vitare potuerunt.
Augustinus de Civ. Dei. Sed nullum est, inquiunt, corpus quod dolere possit, mori non possit. necesse est
autem ut vivat dolens, non est necesse ut occidat dolor; quia nec corpora ista mortalia omnis dolor occidit;
et ut dolor aliquis possit occidere, illa causa est, quoniam sic connexa est anima huic corpori ut summis
doloribus cedat atque discedat; tunc autem tali corpori anima et eo connectitur modo ut illud vinculum nullo
dolore vincatur. Non ergo tunc nulla, sed sempiterna mors erit, quando nec vivere anima poterit, Deum non
habendo, nec doloribus corporis carere moriendo. inter huiusmodi autem aeternitatem supplicii negantes
misericordior fuit Origenes, qui et ipsum diabolum et angelos eius post graviora pro meritis et diuturna
supplicia ex illis cruciatibus eruendos et sociandos sanctis angelis credidit. sed illum et propter hoc et
propter alia nonnulla non immerito reprobavit ecclesia: quia et hoc quod misericors videbatur amisit,
faciendo veras miserias, quibus poenas luerent, et falsas beatitudines in quibus securum et sempiternum
boni gaudium non haberent. Longe autem aliter aliorum misericordia errat affectu, qui hominum illo iudicio
damnatorum miserias temporales, hominum vero qui vel citius, vel tardius liberantur, aeternam felicitatem
putant. Cur autem haec misericordia ad universam naturam manat humanam, et cum ad angelicam ventum
fuerit, mox arescit? Gregorius dialog. at inquiunt: ubi est quod sancti sunt, si pro inimicis suis, quos tunc
ardere viderint, non orabunt? orant quidem pro inimicis suis eo tempore quo possunt ad fructuosam
poenitentiam eorum corda convertere; quomodo autem tunc orabitur pro illis qui iam nullatenus possunt ab
iniquitate commutari? .

