Catena Aurea (latine) 5145

Pagina 314

Hieronymus. qui peccator est, et tamen in illum credit, cadit quidem super lapidem et confringitur, sed non
omnino conteritur; reservatur enim per patientiam ad salutem; super quem vero ille ceciderit, hoc est cui
lapis ille irruerit, et qui Christum penitus negaverit, sic conteret eum ut nec testa quidem remaneat, in qua
hauriatur aquae pusillum.
Chrysostomus super Matth. Aliud est enim confringi, et aliud comminui: de eo enim quod confringitur,
aliquid remanet; quod autem comminuitur, quasi in pulverem convertitur. Quod autem cadit ad lapidem, non
frangitur secundum quod est lapidis virtus, sed inquantum fortiter cadit, aut propter pondus suum, aut
propter altitudinem casus; sic et christianus peccans, non tantum perit, quantum potest perdere Christus,
sed quantum ipse se perdit per opera sua: aut propter magnitudinem peccati, aut propter altitudinem
dignitatis. infideles autem pereunt tantum quantum potest eos perdere Christus.
Chrysostomus in Matth. Vel hic duas perditiones eorum ostendit: unam ab eo quod offenderunt, et
scandalizati sunt; quam designat dicens qui ceciderit super lapidem; aliam a captivitate eis superventura;
quam manifestat dicens super quem vero ceciderit.
Augustinus de quaest. Evang. Vel de his dicit quod cadent super eum, qui illum modo contemnunt vel
iniuriis afficiunt: ideo nondum penitus intereunt, sed tamen confringuntur, ut non recti ambulent: super quos
cadet, dum veniet desuper in iudicio cum poena perditionis: ideo dixit conteret eos, ut sint impii, tamquam
pulvis, quem proicit ventus a facie terrae.

MATTHAEUS 21,45-46
5145 (Mt 21,45-46 )
Hieronymus. Quamvis duro corde iudaei propter incredulitatem essent, tamen intelligebant contra se
omnes domini sententias dirigi: unde dicitur et cum audissent principes sacerdotum et pharisaei parabolas
eius, cognoverunt quod de ipsis diceret.
Chrysostomus super Matth. haec est autem differentia bonorum hominum et malorum: bonus enim
comprehensus in peccato, gemit quia peccavit; malus autem fremit, non quia peccavit, sed quia
comprehensus est in peccato, et non solum poenitentiam non agit, sed magis adversus corripientem
irascitur, unde et isti comprehensi, magis ad malitiam sunt excitati; sequitur enim et quaerentes tenere eum,
timuerunt turbas, quoniam sicut prophetam eum habebant.
Origenes in Matth. Sapiunt quidem aliquo de eo quod verum est, prophetam eum aestimantes; non autem
magnitudinem eius intelligunt, secundum quod erat filius Dei. Turbas autem sic sapientes de eo, et paratas
pro eo pugnare timent principes: neque enim ad eorum scientiam pertingere possunt, nihil dignum
sentientes de eo. Deinde sciendum est, quoniam volentium iesum tenere, differentia est. Aliter enim
principes et pharisaei quaerebant eum tenere; aliter sponsa quae dicit: tenui eum, nec dimittam, adhuc
tentura melius, sicut dicit: ascendam in palmam, et tenebo altitudinem eius. Omnes enim non recte
sapientes de divinitate, tenere volunt iesum, et perdere eum. Et alia quidem verba, praeter verbum christi,
possibile est comprehendere et tenere; verbum autem veritatis nemo potest comprehendere, idest
intelligere; neque tenere, idest convincere; neque separare a sensu credentium; neque mortificare, idest
destruere.
Chrysostomus super Matth. omnis etiam homo malus quantum ad voluntatem suam, et manus mittit in
Deum et occidit eum. Qui enim praecepta Dei conculcat, qui murmurat contra Deum, et turbato vultu aspicit
caelum, nonne, si fieri potuisset, manus mitteret in Deum et occideret eum ut iam licenter peccaret?
Rabanus. Sed tamen quod timent mittere manum in iesum propter turbam, quotidie in ecclesia geritur, cum
quilibet solo nomine frater, fidei et pacis unitatem, quam non diligit, propter bonos cohabitantes, vel
erubescit impugnare, vel timet.

MATTHAEUS 22,1-14
5201 (Mt 22,1-14 )
Chrysostomus in Matth. quia dixerat: dabitur genti facienti fructum eius, hic ostendit cui genti: unde dicitur
et respondens iesus, dixit iterum in parabolis eis, dicens: simile factum est regnum caelorum, etc.

