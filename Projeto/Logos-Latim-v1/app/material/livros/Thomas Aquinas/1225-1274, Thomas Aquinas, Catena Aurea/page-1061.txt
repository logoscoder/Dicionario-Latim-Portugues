Catena Aurea (latine) 13526

Pagina 1061

antiquorum. Ut enim taceatur quod iubendo, sicut occurrebant, salvos singulos fecit: marcus dicit quod
quocumque introibat in vicos vel in villas aut in civitates, in plateis ponebant infirmos, et deprecabantur, ut
vel fimbriam vestimenti eius tangerent; et quotquot tangebant eum, salvi fiebant. haec nemo alius fecit in
eis. Sic enim intelligendum est quod ait in eis, non inter eos vel coram eis, sed prorsus in eis: quia sanavit
eos. Nemo tamen alius fecit quicumque talia opera in eis fecit: quoniam quisquis alius homo aliquid eorum
fecit, ipso faciente facit; haec autem ipse non illis facientibus fecit. Sed haec etsi pater aut spiritus sanctus
fecit, nemo alius fecit, quia totius trinitatis una substantia est. His ergo beneficiis amorem, non odium
retribuere debuerunt; et hoc eis exprobrans, adiungit dicens nunc autem viderunt et oderunt me et patrem
meum.
Chrysostomus. Hoc autem dicit, ne discipuli dicant: cur igitur intra tot nos induxisti mala? nonne praelia et
odium praevidisti? sed et prophetiam inducit, cum subdit sed ut adimpleatur sermo qui in lege eorum
scriptus est: quia odio habuerunt me gratis.
Augustinus de trin.. legis nomine aliquando simul omnia veteris testamenti sanctarum scripturarum
significantur eloquia: et ita dominus hic dicit in lege eorum scriptus est, cum legatur in psalmis.
Augustinus in Ioannem. Eorum autem legem dicit, non ab ipsis inventam, sed ipsis datam. Gratis odit qui
nullum ex odio commodum quaerit, vel incommodum fugit: sic oderunt Deum impii, sic diligunt iusti, ut alia
praeter illum bona non expectent: quoniam ipse erit in omnibus omnia.
Gregorius moralium. Aliud est autem bona non facere, aliud bonorum odisse doctorem: sicut aliud est ex
praecipitatione, aliud ex deliberatione peccare. ex infirmitate enim plerumque solet accidere amare bonum,
sed implere non posse. ex studio autem peccare, est bonum nec facere nec amare. Sicut ergo
nonnumquam gravius est peccatum diligere quam perpetrare, ita nequius est odisse iustitiam quam non
fecisse. Sunt ergo nonnulli in ecclesia, qui non solum bona non faciunt, sed etiam persequuntur; et quae
ipsi facere negligunt, etiam in aliis detestantur. horum peccatum non ex infirmitate aut ignorantia, sed ex
solo studio perpetratur.

IOANNES 15,26-27
13526 (Jn 15,26-27 )
Chrysostomus in Ioannem. possent discipuli domino dicere: si verba a te audierunt quae nullus dixit; si
opera viderunt quae nullus alius fecit, et tamen non profuerunt; si oderunt et patrem tuum et te cum eo,
cuius gratia nos mittis, qualiter digni fide erimus? ne igitur haec cogitantes turbentur, consolationem inducit,
dicens cum autem venerit paraclitus, quem ego mittam vobis a patre, spiritum veritatis, qui a patre procedit,
ille testimonium perhibebit de me.
Augustinus in Ioannem. Tamquam diceret: odio me habuerunt et occiderunt videntes: sed tale de me
testimonium paraclitus perhibebit, ut eos faciat in me credere non videntes: et quia ille perhibebit, et vos
perhibebitis; unde sequitur et vos testimonium perhibebitis. Ille cordibus vestris inspirando, vos vocibus
vestris sonando; unde poteritis praedicare quod nostis quia ab initio mecum estis: quod modo non facitis,
quia illius spiritus plenitudo nondum adest vobis. Dabit enim vobis fiduciam testimonium perhibendi caritas
Dei diffusa in cordibus vestris per spiritum sanctum qui dabitur vobis. Ille quippe testimonium perhibens, et
testes fortissimos faciens, abstulit amicis Christi timorem, et inimicorum odium convertit in amorem.
didymus de spiritu sancto. Spiritum autem sanctum venientem consolatorem dicit, ab operatione ei nomen
imponens: quia non solum eos quos se dignos esse reperit, ab omni perturbatione reddit alienos, verum
incredibile quoddam gaudium eis tribuit: sempiterna quippe laetitia in eorum corde versatur quorum spiritus
sanctus habitator est. Iste spiritus consolator a filio mittitur, non secundum angelorum aut prophetarum aut
apostolorum ministerium, sed ut mitti decet a sapientia et virtute spiritum Dei indivisam habentem cum
eadem sapientia et virtute naturam. etenim filius missus a patre non separatur atque disiungitur ab eo,
manens in illo, et habens illum in semetipso. Qui spiritus sanctus supradicto modo missus a filio, de patre
egreditur, non aliunde ad alia transmigrans. Quomodo enim pater non consistit in loco, cum ultra omnem
corporum sit naturam; ita et spiritus veritatis nequaquam locorum fine clauditur, cum sit incorporalis, et
excedens universam creaturarum essentiam.
Chrysostomus. Propterea vero non spiritum sanctum, sed spiritum veritatis eum vocavit, ut ostendat quod
erit fide dignus. Dicit autem quod a patre procedit, quia omnia certissime novit, quemadmodum ipse ait de
seipso: quoniam novi unde venio et quo vado. Didymus. sed cum posset dicere: a Deo, sive: omnipotente,
potente, nihil horum tetigit; sed ait a patre, non quod pater a Deo omnipotente sit alius; sed secundum

