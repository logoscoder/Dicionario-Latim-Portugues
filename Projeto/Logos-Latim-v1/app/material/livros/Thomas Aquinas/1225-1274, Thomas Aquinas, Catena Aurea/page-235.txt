Catena Aurea (latine) 4434

Pagina 235

erunt, etiam ad domini adventum expavescent, falsas rerum imagines metuentes. Sed bonus dominus
timorem depellet dicens ego sum; et adventus sui fide metum naufragii imminentis repellet.
Augustinus de quaest. Evang. Vel quod dixerunt discipuli phantasma esse, signat quia quidam qui
cesserint diabolo, de christi adventu dubitabunt. Quod autem petrus implorat auxilium a domino ne
mergatur, signat quibusdam tribulationibus, etiam post ultimam persecutionem, purgaturum ecclesiam:
quod et paulus signat dicens: salvus erit, sic tamen quasi per ignem.
Hilarius in Matth. Vel quod petrus ex omni consistentium in navi numero respondere audet, et iuberi sibi ut
supra aquas ad dominum veniat precatur, passionis tempore voluntatis suae designat affectum, dum
vestigiis domini inhaerens, ad contemnendam mortem conatus est. Sed infirmitatem futurae tentationis
timiditas eius ostendit: per metum enim mortis, usque ad negandi necessitatem coactus est. Clamor autem
eius poenitentiae suae gemitus est.
Rabanus. Respexit dominus, et ad poenitentiam convertit; manum extendit et indulgentiam tribuit: et sic
discipulus salutem invenit: quia non est volentis neque currentis, sed miserentis Dei.
Hilarius. quod autem trepidante petro virtutem perveniendi ad se dominus non inducit, sed manu
apprehensum sustinuit, haec est ratio: solus enim passurus pro omnibus omnium peccata solvebat; nec
socium admittit quicquid universitati praestatur ab uno.
Augustinus de verb. Dom. in uno etiam apostolo, idest petro, in ordine apostolorum primo et praecipuo, in
quo figurabatur ecclesia, utrumque genus significandum fuit; idest firmi in hoc quod super aquas ambulavit,
et infirmi in hoc quod dubitavit: nam et unicuique sua cupiditas tempestas est. amas Deum? ambulas supra
mare: sub pedibus tuis est saeculi timor. Amas saeculum? absorbet te. Sed cum fluctuat cupiditate cor
tuum, ut vincas cupiditatem, invoca christi divinitatem.
Rabanus. Aderit autem dominus, si sopitis tentationum periculis, protectionis suae fiduciam retribuat; et
hoc, diluculo appropinquante: cum enim humana fragilitas pressuris obsita suarum virium parvitatem
considerat, erga se tenebras cernit; cum autem mentem ad supernum praesidium erexerit, repente exortum
luciferi conspicit, qui totam vigiliam matutinam illuminat. Nec mirandum, si ascendente in naviculam domino
ventus cessavit: in quocumque enim corde dominus per gratiam adest, mox universa bella quiescunt.
Hilarius. ascensu etiam christi in navim, ventum et mare esse sedatum, post claritatis suae reditum
aeterna ecclesiae pax et tranquillitas indicatur: et quia tunc manifestius adveniet, recte admirantes universi
locuti sunt: vere filius Dei es. Confessio enim universorum tunc absoluta et publica erit: Dei filium non iam in
humilitate corporea, sed in gloria caelesti pacem ecclesiae reddidisse.
Augustinus de quaest. Evang. Signatur enim, claritatem eius tunc manifestam futuram per speciem iam
videntibus qui per fidem nunc ambulant.

MATTHAEUS 14,34-36
4434 (Mt 14,34-36 )
Remigius. Narraverat superius evangelista, dominum iussisse discipulos suos ascendere in naviculam, et
praecedere eum trans fretum; nunc autem in coepta intentione perseverans, dicit quo in transfretando
pervenerint, dicens et, cum transfretassent, venerunt in terram genesareth.
Rabanus. Terra genesar iuxta stagnum genesareth a loci ipsius natura nomen trahens, qua crispantibus
aquis de seipso sibi excitare auram perhibetur: graeco enim vocabulo quasi generans sibi auram dicitur.
Chrysostomus in Matth. monstrat autem evangelista quod post multum tempus ad partes illas Christus
venerat: et ideo sequitur et, cum cognovissent eum viri loci illius, miserunt in universam regionem illam.
Hieronymus. cognoverunt autem eum rumore, non facie; vel certe pro signorum magnitudine quae
perpetrabat in populis, vultu plurimis notus erat. Et vide quanta fides sit hominum terrae genesareth, ut non
praesentium tantum salute contenti sint, sed mittant ad alias per circuitum civitates.
Chrysostomus in Matth. Neque enim similiter ut prius ad domos trahebant, et tactum manus inquirebant;
sed cum maiori fide eum alliciebant: unde sequitur et obtulerunt ei omnes male habentes et rogabant eum

