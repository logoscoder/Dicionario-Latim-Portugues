Catena Aurea (latine)

Pagina 1031

graece paschin dicitur, ideo pascha passio putata est, ut hoc nomen a passione sit appellatum: in sua vero
lingua, hoc est in hebraea, pascha transitus dicitur, propterea quia tunc primum pascha celebravit populus
Dei quando ex aegypto fugientes, rubrum mare transierunt. Nunc ergo figura illa prophetica in veritate
completa est, cum sicut ovis ad immolandum ducitur Christus, cuius sanguine illinitis postibus nostris, idest
cuius signo crucis signatis frontibus nostris, a perditione huius saeculi, tamquam a captivitate aegyptiaca,
liberamur, et agimus saluberrimum transitum, cum de diabolo transimus ad Christum, et ab isto instabili
saeculo ad eius fundatissimum regnum. Hoc itaque nomen, idest pascha, velut interpretans nobis
evangelista, dicit sciens quia venit hora eius ut transeat ex hoc mundo ad patrem. Ecce pascha, ecce
transitus.
Chrysostomus in Ioannem. Non solum autem tunc sciens, sed olim. Transitum autem eius mortem vocat.
Relicturus autem discipulos maiorem eis demonstravit amorem; et hoc est quod dicit cum dilexisset suos
qui erant in mundo, in finem dilexit eos; hoc est, nihil dereliquit, eorum quae eum qui valde amat, decens
est facere. Non autem a principio hoc fecit, sed maiora postea adiecit ut eorum augeat familiaritatem, et
multam eis praeparet consolationem ad ea quae superventura erant; suos autem eos vocat secundum
familiaritatis rationem, quia et alios suos dicit secundum conditionis rationem, ut cum dicitur: sui eum non
receperunt. Addit autem qui erant in mundo: quia sui erant etiam defuncti, ut abraham, isaac et iacob; sed
in mundo non erant. Hos ergo suos qui erant in mundo, mansit amans continue, et tandem perfectam
amicitiam circa eos ostendit; et hoc est in finem dilexit eos.
Augustinus. vel aliter in finem dilexit eos, ut et ipsi de hoc mundo ad suum caput dilectione transirent.
Quid est enim in finem, nisi in Christum? finis enim legis Christus ad iustitiam omni credenti, finis perficiens,
non interficiens. Video autem posse ista verba quodam humano modo etiam sic accipi tamquam usque ad
mortem Christus dilexerit suos. Sed absit ut dilectionem morte finierit qui non est morte finitus: nisi forte sit
ita intelligendum: usque ad mortem dilexit eos: idest, usque ad mortem illum dilectio ipsa perduxit. sequitur
et coena facta, idest iam peracta, et ad convivantium mensam usumque perducta. Non enim ita debemus
intelligere coenam factam, veluti iam consumptam atque transactam: adhuc enim coenabatur cum surrexit,
et pedes lavit discipulis: nam postea recubuit, et buccellam traditori dedit. Quod autem ait cum iam diabolus
misisset in cor ut traderet eum iudas simonis iscariotis, missio ista spiritualis suggestio est, et non fit per
aurem, sed per cogitationem: diabolicae enim suggestiones immittuntur, et humanis cogitationibus
immiscentur. Factum ergo iam fuerat in corde iudae per immissionem diabolicam ut traderet discipulus
magistrum.
Chrysostomus. Hoc autem quasi stupens interseruit evangelista, quoniam eum qui iam prodere statuerat,
dominus lavit: ostendit etiam proditoris multam nequitiam, quoniam neque talis eum communicatio detinuit,
quod maxime consuevit nequitiam detinere.
Augustinus. locuturus autem evangelista de tanta domini humilitate, prius eius celsitudinem voluit
commendare; ad quod pertinet quod dicit sciens quia omnia dedit ei pater in manus: ergo et ipsum
traditorem.
Gregorius moralium. Sciebat enim quod in manu sua ipsos etiam persecutores acceperat, ut ipse in se ad
usum pietatis intorqueret quidquid eorum contra se malitia permissa saeviret.
Origenes in Ioannem. Omnia enim tradidit ei pater in manus, hoc est in opere eius et potestate. Pater enim
meus usque huc, inquit, operatur et ego operor. Vel omnia tradidit ei pater in manus cuncta capientes, ut
quaelibet ei famulentur.
Chrysostomus. Traditionem enim hic salutem fidelium vocat. Cum autem audieris traditionem, nihil
humanum suspiceris; eum enim qui ad patrem est ostendit honorem et concordiam. Sicut enim pater ei
tradidit, ita ipse patri: unde paulus: cum tradiderit, inquit, regnum Deo et patri.
Augustinus. sciens etiam quia a Deo exivit, et ad Deum vadit, nec Deum cum inde exiret, nec nos
deserens cum rediret.
Theophylactus. quia ergo pater omnia ei commisit in manus; idest, salutem ei commisit fidelium; decens
reputabat quaecumque spectant ad salutem, illis ostendere. Sciens etiam quod a Deo exivit et ad Deum
vadit, nullatenus eius gloria minui poterat dum pedes discipulorum ablueret: neque enim gloriam usurpavit:
qui enim dignitatem usurpant, minime condescendunt, ne dissipent quod incongrue sibi diripuerunt.
Augustinus. Cum ergo illi pater omnia dedisset in manus, ille discipulorum non manus, sed pedes lavit; et
cum se sciret a Deo exisse et pergere ad Deum, non Dei domini, sed hominis servi implevit officium.

