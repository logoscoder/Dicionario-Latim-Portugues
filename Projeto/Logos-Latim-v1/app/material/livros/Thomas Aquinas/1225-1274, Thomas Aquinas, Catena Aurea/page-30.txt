Catena Aurea (latine)

Pagina 30

Glossa. Idest propriam, quia hanc creavit ad ostensionem sui.
Augustinus in serm. 2 de epiph. Pastoribus angeli, magis stella Christum demonstrat: utrisque loquitur
lingua caelorum, quia lingua cessaverat prophetarum. Caelos angeli habitant, et sidera exornant: utrisque
ergo caeli enarrant gloriam Dei. Gregorius in Evang. Et rationabiliter iudaeis, tamquam ratione utentibus,
rationale animal, idest angelus, praedicare debuit. Gentiles vero, quia ratione uti nesciebant, ad
cognoscendum dominum non per vocem, sed per signa perducuntur, quia et illis prophetiae tamquam
fidelibus, et istis signa tamquam infidelibus data sunt. Eisdem autem gentibus Christum, cum perfectae
esset aetatis, apostoli praedicant, eumque parvulum et necdum per humanitatis officium loquentem stella
gentibus denuntiat: quia nimirum rationis ordo poscebat ut loquentem iam dominum loquentes nobis
praedicatores, et necdum loquentem elementa muta praedicarent.
Leo papa in serm. 3 de epiph. Ipse etiam Christus expectatio gentium, de quibus quondam beatissimo patri
abrahae innumerabilis fuit promissa successio, non carnis semine, sed fidei fecunditate generanda; et ideo
stellarum multitudini comparata, ut ab omnium gentium patre, non terrena, sed caelestis progenies
speraretur. Ad credendum ergo promissae posteritatis heredes in sideribus designati, ortu novi sideris
excitantur, ut in quo caelum est adhibitum in testimonium, caeli famuletur obsequium.
Chrysostomus in Matth. Quoniam autem non caelestium una stellarum haec fuit, manifestum est; nulla
enim alia stellarum hac via procedit; haec enim ab oriente in meridiem ferebatur, ita enim palaestina ad
persidem iacet. Secundo autem a tempore quo videbatur: non enim in nocte apparuit tantum, sed in media
die; quod non est virtutis stellae, sed nec etiam lunae. Tertio, ab eo quod apparebat et occultabatur rursus:
cum enim intraverunt hierosolymam, occultavit seipsam; deinde ubi herodem reliquerunt, seipsam
monstravit. Neque etiam proprium quemdam gressum habebat, sed cum oportebat ire magos, ibat: quando
autem stare oportebat, stabat, sicut et de columna nubis erat in deserto. Quarto, quia non sursum manens
partum virginis ostendebat, sed deorsum descendens hoc faciebat; quod non est stellae motus, sed virtutis
cuiusdam rationalis; unde videtur haec stella virtutis invisibilis fuisse in talem apparentiam formata.
Remigius. Nonnulli dicunt hanc stellam fuisse spiritum sanctum, ut ipse qui postea super baptizatum
dominum descendit in specie columbae, in specie stellae apparuerit magis. Alii dicunt fuisse angelum ut
ipse qui apparuit pastoribus, apparuerit etiam magis.
Glossa. Sequitur etiam in oriente. Utrum stella in oriente orta sit, an ipsi ibi positi natam et occidentem
viderint, ambiguum est: potuit enim nasci in oriente et eos in ierusalem perducere.
Augustinus in serm. De epiph. Sed dicturus es: a quibus audierunt quod talis, scilicet stella, Christum
natum significaret? profecto ab angelis aliqua monitione revelationis. Quaeris fortassis: ab angelis bonis an
malis? Christum quidem et angeli mali, hoc est daemones, filium Dei esse confessi sunt. Sed cur non et a
bonis hoc audierunt quando in Christo adorando salus eorum iam quaerebatur, non iniquitas damnabatur?
potuerunt ergo illis et angeli dicere: stella quam vidistis, Christus est. Ite, adorate illum ubi natus est, et
simul iudicate qualis quantusque natus sit.
Leo papa in serm. 4 de epiph. Vel praeter illam stellae speciem quae corporeum incitavit obtutum,
fulgentior veritatis radius eorum corda perdocuit; et hoc quidem ad illuminationem fidei pertinebat.
Augustinus de quaest. Nov. Et vet. Testam. Vel iudaeorum natum regem intellexerunt, cum stella indice
temporalis rex soleat designari. Hi enim magi chaldaei non malevolentia astrorum cursum, sed rerum
curiositate speculabantur. Sicut enim datur intelligi, traditionem balaam sequebantur, qui dixit: orietur stella
ex iacob. Unde videntes stellam extra ordinem mundi hanc intellexerunt quam balaam futuram indicem
regis iudaeorum prophetaverat.
Leo papa in serm. 4 de epiph. Potuerunt autem illis credita et intellecta sufficere, ut corporali intuitu non
inquirerent quod plenissimo visu mentis inspexerant; sed diligentia sagacis officii ad videndum usque
puerum perseverans nostri temporis hominibus serviebat, ut sicut omnibus nobis profuit quod post
resurrectionem domini vestigia vulnerum eius thomae apostoli exploravit manus, ita ad nostram utilitatem
proficeret quod infantiam ipsius magorum probavit aspectus; unde dicunt venimus adorare eum.
Chrysostomus super Matth. Sed numquid nesciebant quia in ierusalem regnabat herodes? numquid non
intelligebant quia quicumque, rege vivente, alterum regem pronuntiat aut adorat, punitur in sanguine? sed
dum considerabant regem futurum non timebant praesentem; adhuc non viderant Christum, et iam parati
erant mori pro eo. O beati magi, qui ante conspectum crudelissimi regis, priusquam Christum cognoscerent,
christi facti sunt confessores.

