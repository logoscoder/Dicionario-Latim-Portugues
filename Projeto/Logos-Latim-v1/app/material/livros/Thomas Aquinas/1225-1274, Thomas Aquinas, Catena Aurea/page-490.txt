Catena Aurea (latine)

Pagina 490

Augustinus de cons. Evang.. Videndum est, ne hoc illi sententiae domini videatur contrarium, ubi ait: qui
mecum non est, adversum me est. An hoc interesse aliquis dicet, quia hic discipulis ait qui non est
adversum vos, pro vobis est; ibi autem de seipso locutus est: qui mecum non est, adversum me est? quasi
non possit cum illo non esse qui discipulis eius tamquam membris eius sociatur. Alioquin quomodo verum
erit: qui vos recipit, me recipit? aut potest etiam non esse adversus eum qui fuerit adversus discipulos
suos? nam ubi erit illud: qui vos spernit, me spernit? sed nimirum hoc vult intelligi intantum cum illo non
esse aliquem, inquantum est adversus illum; et intantum adversus illum non esse, inquantum cum illo est:
exempli gratia, sicut iste qui in nomine Christi virtutes faciebat, et in societate discipulorum non erat,
inquantum operabatur virtutes in illo nomine, intantum cum ipsis erat, et adversus eos non erat; inquantum
vero eorum societati non adhaerebat, intantum cum ipsis non erat, et adversus eos erat. Sed quia illi hoc
eum facere prohibuerunt in quo cum ipsis erat, dixit eis dominus nolite prohibere: illud enim prohibere
debuerunt quod extra eorum erat societatem, ut illi unitatem ecclesiae suaderent, non illud in quo cum illis
erat, nomen scilicet magistri et domini eorum in expulsione daemonum commendans, sicut ecclesia
catholica facit, non improbans in haereticis sacramenta communia, sed divisionem, vel aliquam adversam
paci veritatique sententiam: in hoc enim adversus nos sunt.
Chrysostomus. Vel aliter. Hoc dicitur de credentibus in eum, qui tamen ipsum non sequuntur propter vitae
laxationem. Illud autem de daemonibus dicitur, qui a Deo omnes student separare, et congregationem eius
dispergere. Sequitur quisquis enim potum dederit vobis calicem aquae frigidae in nomine meo, quia Christi
estis, amen dico vobis, non perdet mercedem suam.
Theophylactus. Quasi dicat: non solum hunc qui in nomine meo miracula operatur, non prohibeo; sed et
quisquis minimum quid dederit vobis propter nomen meum, et receperit vos propter me, non propter
humanam gratiam et mundanam, non perdet mercedem suam.
Augustinus de cons. Evang.. Unde ostendit quod ille de quo Ioannes suggesserat, non ita separabatur a
societate discipulorum ut eam tamquam haereticus improbaret; sed sicut solent homines nondum audere
Christi suscipere sacramenta, et tamen nomini favere Christiano, ita ut Christianos etiam suscipiant, et non
ob aliud eis nisi quia Christiani sunt obsequantur; de quibus dicit, quod non perdent mercedem suam: non
quia iam tuti atque securi sibi debeant videri ex hac benevolentia quam erga Christianos habent, etiam si
Christi baptismo non abluantur, nec unitati eius incorporentur; sed quia ita iam Dei misericordia gubernentur
ut ad ea quoque perveniant, atque ita securi de hoc saeculo abscedant.
Chrysostomus. Et ne quis paupertatem alleget, ponit illud quo non contingit egere, scilicet calicem aquae
frigidae; pro quo etiam consequetur mercedem. Non enim pretium dati, sed dignitas recipientium, et
affectus dantium facit opus dignum mercede. Non solum autem recipiendos discipulos verbo ostendit ex
mercede quam aliquis consequitur, sed etiam quia retrahitur a tormento. Sequitur et qui scandalizaverit
unum ex his pusillis credentibus in me, bonum est ei magis, si circumdaretur mola asinaria collo eius, et in
mare mitteretur; quasi dicat: si qui vos propter me honorant, mercedem habent; sic et inhonorantes, idest
scandalizantes, ultimam accipient ultionem. Ex manifestis autem nobis tormentum describit intolerabile,
faciens mentionem molae et submersionis; et non ait: mola suspendatur in collo, sed bonum est ei hoc
sustinere, demonstrans quoniam eum gravius aliquod malum expectat. Pusillos autem in se credentes dicit
eos qui invocant nomen eius, non solum sequentes; etiam eos qui calicem frigidum offerunt, et non
operantur alia maiora. Istorum autem neminem vult scandalizari, neque supplantari; hoc enim est prohibere
nomen eius invocare.
Beda. Recte autem qui scandalizari potest, pusillus appellatur: qui enim magnus est, quodcumque passus
fuerit, non declinat a fide; qui autem pusillus est animo, et parvus, occasiones quaerit quo scandalizetur.
Propterea oportet nos maxime his consulere qui parvi sunt in fide, ne occasione nostri offendantur, et
recedant a fide, ac decidant a salute.
Gregorius super ezech.. Notandum tamen, quod in nostro bono opere aliquando cavendum est scandalum
proximi, aliquando autem pro nihilo contemnendum. In quantum enim sine peccato possumus vitare proximi
scandalum, debemus; si autem de veritate scandalum ponitur, utilius permittitur scandalum nasci, quam
veritas relinquatur.
Gregorius reg. Pastor.. Mystice autem in mola asinaria saecularis vitae circuitus ac labor exprimitur, et per
profundum maris extrema damnatio designatur. Qui ergo ad sanctitatis speciem deductus, vel verbo ceteros
destruit, vel exemplo, melius profecto erat ut hunc ad mortem sub exteriore habitu terrena acta
constringerent, quam sacra officia in culpa ceteris imitabilem demonstrarent: quia nimirum si solus caderet,
utcumque hunc tolerabilior inferni poena cruciaret.

