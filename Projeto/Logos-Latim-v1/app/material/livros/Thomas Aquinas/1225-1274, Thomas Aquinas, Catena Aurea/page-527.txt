Catena Aurea (latine)

Pagina 527

Theophylactus. Idest, gratias agens fregit: quod et nos facimus, orationes superaddentes.
Beda. Frangit etiam ipse panem quem discipulis porrigit, ut ostendat corporis sui fractionem non absque
sua sponte vel procuratione futuram; quem etiam benedixit, quia naturam humanam quam passurus
assumpsit, ipse una cum patre et spiritu sancto gratia divinae virtutis implevit. Benedixit panem ac fregit:
quia hominem assumptum ita morti subdere dignatus est, ut ei divinae immortalitatis inesse potentiam
demonstraret; ideoque velocius eum a morte resuscitandum esse doceret. Sequitur et dedit eis, et ait:
sumite: hoc est corpus meum.
Theophylactus. Hoc scilicet quod nunc do, et quod nunc sumitis. Non autem panis figura tantum corporis
Christi est, sed in proprium Christi corpus transmutatur: nam dominus ait: panis quem ego dabo, caro mea
est; sed tamen caro Christi non videtur propter nostram infirmitatem: panis enim et vinum de nostra
consuetudine est; si vero carnem et sanguinem cerneremus, sumere non sustineremus. Propter hoc
dominus nostrae infirmitati condescendens, species panis et vini conservat; sed panem et vinum in
veritatem convertit carnis et sanguinis.
Chrysostomus in serm. De passione. Et nunc etiam ille praesto est Christus, qui illam ornavit mensam,
ipse istam quoque consecrat. Non enim homo est qui proposita corpus Christi facit et sanguinem; sed ille
qui pro nobis crucifixus est Christus. Sacerdotis ore verba proferuntur, et Dei virtute consecrantur et gratia.
Hoc verbo quod dicit hoc est corpus meum, proposita consecrantur; et sicut illa vox quae dicit: crescite et
multiplicamini, et replete terram (Gn 1,28 ), semel quidem dicta est, sed omni tempore sentit effectum ad
generationem operante natura, ita et vox ista semel quidem dicta est, sed per omnes mensas ecclesiae
usque in hodiernum diem et usque ad eius adventum praestat sacrificio firmitatem.
Hieronymus. Mystice autem in panem transfigurat dominus corpus suum, quod est ecclesia praesens,
quae accipitur in fide, benedicitur in numero, frangitur in passionibus, datur in exemplis, sumitur in doctrinis,
formatur in sanguinem suum in calice vino et aqua commixtum: ut alio purgemur a culpis, alio redimamur a
poenis. Sanguine namque agni servantur domus a percussione angeli, et aqua maris rubri extinguuntur
inimici; quae sunt mysteria ecclesiae Christi; unde sequitur et accepto calice, gratias agens dedit eis; gratia
enim et non meritis salvati sumus a Deo.
Gregorius moralium. Cum appropinquaret etiam passioni, accepto pane, gratias egisse perhibetur. Gratias
itaque egit qui flagella alienae iniquitatis suscepit; et qui nil percussione dignum exhibuit, humiliter in
passione benedicit, ut hinc ostendat quid unusquisque in flagello culpae facere debeat, si ipse aequanimiter
flagella culpae portat alienae: ut hinc etiam ostendat quid in correctione faciat subditus, si in flagello positus
patri gratias egit aequalis.
Beda. Quia et nos in Christo, et in nobis Christum manere oportet, vinum dominici calicis aqua miscetur.
Attestante enim Ioanne, aquae populi sunt; et neque aquam solam, neque solum vinum cuiquam licet
offerre, ne talis oblatio caput a membris secernendum esse significet, et vel Christum sine nostrae
redemptionis amore pati potuisse, vel nos sine illius passione salvari ac posse offerri contingat. Sequitur et
biberunt ex illo omnes.
Hieronymus. Ebrietas felix, satietas salutaris, quae quanto copiosius sumitur, tanto sobrietatem mentis
donare dignatur.
Theophylactus. Quidam autem dicunt iudam mysteriorum non fuisse participem, sed quod exiverit
antequam dominus mysteria largiretur. Alii etiam dicunt, quod illi tradidit de illo mysterio.
Chrysostomus in serm. De passione. Christus enim sanguinem ei qui eum vendidit offerebat, ut haberet
remissionem peccatorum, si tamen impius existere noluisset.
Hieronymus. Bibit ergo iudas, sed non saturatur; nec sitim extinguit ignis aeterni, quia indigne sumit
mysteria Christi. Sunt enim in ecclesia quos sacrificium non emundat, sed eos cogitatio insipiens perducit
ad culpas, qui se coenosis crudelitatis foetoribus miscuerunt.
Chrysostomus. Nullus ergo sit iudas in domini mensa. Hoc sacrificium cibus spiritualis est: nam sicut
corporalis cibus, cum ventrem invenerit adversis humoribus occupari, amplius laedit, ita est et iste spiritualis
cibus; si aliquem reperit malignitate pollutum, magis eum perdit, non sua natura, sed accipientis vitio. Pura
igitur sit mens in omnibus, pura cogitatio, quia et sacrificium purum est. Sequitur et ait illis: hic est sanguis
meus novi testamenti.

