Catena Aurea (latine) 3520

Pagina 80

MATTHAEUS 5,20-22
3520 (Mt 5,20-22 )
Hilarius in Matth. Pulcherrimo ingressu opus legis coepit excedere, aditum in caelum apostolis, nisi
iustitiam pharisaeorum anteissent, denuntians non futurum; et hoc est quod dicit dico enim vobis.
Chrysostomus in Matth. iustitiam autem hic dicit universalem virtutem. Intende autem gratiae
additamentum: discipulos enim suos adhuc rudes magistris qui in veteri testamento erant, vult esse
meliores. Scribas autem ac pharisaeos non dixit iniquos, quia non dixisset eos habere iustitiam. Vide etiam
quoniam hic vetus testamentum confirmat, comparationem faciens eius ad novum: plus enim et minus
eiusdem generis est. scribarum autem et pharisaeorum iustitiae sunt mandata moysi; superimpletiones
autem istorum mandatorum sunt mandata christi. Hoc est ergo quod dicit: nisi quis supra legis mandata,
etiam haec mea praecepta, quae apud illos minima existimabantur, impleverit, non intrabit in regnum
caelorum: quoniam illa de poena liberant, quae scilicet transgressoribus legis debetur, non autem in
regnum inducunt; haec autem et de poena liberant, et in regnum inducunt. Cum autem sit idem solvere
minima mandata, et non custodire, quare supra de solvente dicit quod minimus vocabitur in regno Dei, hic
autem de non conservante: non introibit in regnum caelorum? sed vide quia minimum esse in regno idem
est quod non intrare in regnum. Esse autem aliquem in regno non est regnare cum Christo, sed esse
tantum in populo christi; tamquam si dicat de solvente, quod inter christianos quidem erit, tamen minimus
christianus. Qui autem intrat in regnum, fit particeps regni cum Christo. consequenter et iste qui non intrat in
regnum caelorum, gloriam quidem non habebit cum Christo, erit tamen in regno caelorum, idest in numero
eorum super quos Christus caelorum rex regnat.
Augustinus de Civ. Dei. Vel aliter. nisi abundaverit iustitia vestra plusquam scribarum et pharisaeorum,
idest super eos qui solvunt quod docent, quia de iis alibi dictum est: dicunt enim et non faciunt; ac si dicat:
nisi ita abundaverit iustitia vestra, ut vos non solvatis, sed faciatis potius quod docetis, non intrabitis in
regnum caelorum. Alio ergo modo intelligendum est regnum caelorum ubi ambo sunt, et ille scilicet qui
solvit quod docet, et ille qui facit, sed minimus ille, iste magnus: quod quidem regnum caelorum est ecclesia
praesens. Alio autem modo regnum caelorum dicitur quo non intrat nisi ille qui facit, et hoc est ecclesia
qualis in futuro erit.
Augustinus contra faustum. Hoc autem nomen regnum caelorum, quod tam crebro nominat dominus,
nescio utrum in libris veteris testamenti quisquam inveniat; proprie enim pertinet ad revelationem novi
testamenti quod ori eius etiam nominandum servabatur quem regem ad regendum servos suos vetus
testamentum praefigurabat. Hic ergo finis, quo praecepta referenda sunt, occultus erat in veteri testamento,
quamvis secundum eum etiam tunc viverent sancti, qui futuram eius revelationem videbant.
Glossa. Vel hoc quod dicit nisi abundaverit, referendum est ad intellectum pharisaeorum et scribarum, non
ad continentiam veteris testamenti.
Augustinus contra faustum. pene enim omnia quae monuit vel praecepit dominus, ubi adiungebat ego
autem dico vobis, inveniuntur et in illis veteribus libris. Sed quia non intelligebant homicidium nisi
peremptionem corporis humani, aperuit dominus omnem iniquum motum ad nocendum fratri in homicidii
genere deputari; unde subdit audistis quia dictum est antiquis: non occides.
Chrysostomus super Matth. volens Christus ostendere quia ipse est Deus, qui aliquando locutus est in
lege et qui nunc mandat in gratia, illud mandatum quod ponitur in lege, ante omnia, scilicet prohibitiva, quae
sunt contra proximum, et nunc ponit in principio mandatorum suorum.
Augustinus de Civ. Dei. Non autem quod audivimus non occides, virgultum vellere nefas ducimus,
secundum manichaeorum errorem, nec de irrationabilibus animalibus dictum intelligimus, quia iustissima
ordinatione creatoris, vita et mors eorum nostris usibus subditur. unde restat quod de homine intelligamus
quod dictum est non occides: non alterum, ergo nec te; neque enim qui se occidit, aliud quam hominem
occidit. Nequaquam autem contra hoc praeceptum fecerunt qui auctore Deo bella gesserunt, ac personam
gerentes publicae potestatis iustissimae rationis imperio sceleratos morte punierunt. Et abraham non solum
non est culpatus crudelitatis crimine, verum etiam laudatus est nomine pietatis, quod voluit filium obedienter
occidere. Hi ergo excipiuntur quos Deus occidi iubet sive lege data, sive ad personam pro tempore
expressa iussione: non autem ipse occidit qui ministerium dat iubenti, sicut adminiculum gladio utenti; nec
samson aliter excusatur, quod seipsum cum hostibus ruina domus oppressit, nisi quod latenter spiritus hoc
iusserat, qui per illum miracula faciebat.

