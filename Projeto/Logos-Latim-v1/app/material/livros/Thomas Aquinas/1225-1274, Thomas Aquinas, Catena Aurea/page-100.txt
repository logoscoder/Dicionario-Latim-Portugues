Catena Aurea (latine) 3609

Pagina 100

nisi illorum verbis instructi; unde sequitur putant enim quod in multiloquio suo exaudiantur.
Augustinus de serm. Dom. Et revera omne multiloquium a gentilibus venit, qui exercendae linguae potius
quam mundando animo dant operam, et hoc studii genus, etiam ad Deum prece flectendum transferre
conantur.
Gregorius, moralium. sed veraciter orare est amaros in compunctione gemitus, et non composita verba
resonare; et ideo subditur nolite ergo assimilari eis.
Augustinus. si enim verba multa ad id proferuntur ut instruatur ignarus, quid eis opus est ad rerum
omnium conditorem? unde sequitur scit enim pater vester quid opus sit vobis, antequam petatis eum.
Hieronymus. consurgit autem in hoc loco quaedam haeresis philosophorum quorumdam, dogma
perversum dicentium: si novit Deus quid oremus, et antequam petamus scit quo indigemus, frustra scienti
loquimur. Quibus respondendum est, non narratores esse, sed rogatores. Aliud est enim narrare ignoranti,
aliud scientem petere.
Chrysostomus in Matth. non ergo oras ut doceas, sed flectas; ut familiaris efficiaris continuitate
interpellationis; ut humilieris; ut rememoreris peccatorum tuorum.
Augustinus. nec etiam verbis nos agere debemus apud Deum, ut impetremus quod volumus, sed rebus
quas animo gerimus, et intentione cogitationis, cum dilectione pura et supplici affectu.
Augustinus ad Probam. sed ideo per certa intervalla temporum etiam verbis rogamus Deum, ut illis rerum
signis nos ipsos admoneamus, quantumque in hoc desiderio profecerimus nobisipsis innotescamus, et ad
hoc augendum nosipsos acrius excitemus, ne variis curis quod tepescere coeperat, omnino frigescat, et
penitus extinguatur nisi crebrius inflammetur. Nobis ergo necessaria sunt verba quibus commoveamur et
inspiciamus quid petemus, non quibus dominum seu docendum seu flectendum esse credamus.
Augustinus de serm. Dom. sed rursus quaeri potest, sive rebus sive verbis orandum sit, quid opus sit ipsa
oratione, si Deus iam novit quid nobis necessarium sit, nisi quia ipsa orationis intentio cor nostrum serenat
et purgat, capaciusque efficit ad excipienda divina munera, quae spiritualiter nobis infunduntur. non enim
ambitione precum nos exaudit Deus, qui semper paratus est dare suam lucem; sed nos non semper parati
sumus accipere, cum inclinamur in alia. fit ergo in oratione conversio corporis ad Deum et purgatio interioris
oculi, cum ea quae cupiebantur, temporaliter excluduntur, ut acies cordis simplicis ferre possit simplicem
lucem, et in ea manere cum gaudio, quo beata vita perficitur.

MATTHAEUS 6,9
3609 (Mt 6,9 )
Glossa. Inter salutaria monita et divina quibus consuluit credentibus, formam orandi proposuit, et orationes
composuit brevibus verbis, ut sit fiducia cito annuendi, quod breviter vult rogari; unde dicit pater noster qui
es in caelis. .
Cyprianus de orat. Domin. Qui fecit vivere, docuit et orare: ut dum oratione quam filius docuit, apud patrem
loquimur, facilius audiamur. Amica et familiaris oratio est dominum de suo rogare. Agnoscat pater filii sui
verba, cum precem facimus; et cum ipsum habeamus advocatum apud patrem pro peccatis nostris, quando
peccatores pro delictis nostris petimus, advocati nostri verba promamus.
Glossa. non tamen his solis verbis oratur, sed et aliis sub eodem sensu conceptis, quibus cor nostrum
accenditur.
Augustinus de serm. Dom. Cum autem in omni deprecatione benevolentia concilianda sit eius quem
deprecamur, deinde dicendum quid deprecemur. Per laudem illius ad quem oratio dirigitur, solet
benevolentia conciliari; et hoc in orationis principio poni solet: in quo dominus noster nihil aliud nos dicere
iussit, nisi pater noster qui es in caelis. Multa quidem dicta sunt in laudem Dei; nusquam tamen invenitur
praeceptum populo israel, ut dicerent pater noster; sed est eis insinuatus ut dominus tamquam servis. Sed
de populo christiano apostolus dicit quod spiritum adoptionis accepit, in quo clamamus abba pater, quod
non est meritorum nostrorum, sed gratiae, quam in oratione ponimus, cum dicimus pater. Quo nomine et
caritas excitatur: quid enim carius debet esse filiis quam pater? et supplex affectus, cum homines dicunt

