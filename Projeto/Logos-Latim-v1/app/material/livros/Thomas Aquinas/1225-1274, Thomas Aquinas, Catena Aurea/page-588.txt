Catena Aurea (latine)

Pagina 588

Origenes in lucam. Est autem et altius quid intelligendum adversus eos qui contra conditorem latrant
dicentes: ecce deus legis et prophetarum, videte qualis sit. Ego, inquit, occidam, et ego vivificabo. Sed si
propterea cruentus est iudex et crudelis conditor, quia haec dicit, manifestissimum est et iesum esse illius
filium; eadem siquidem de eo hic scripta sunt, quod veniat in ruinam et resurrectionem multorum.
Ambrosius. Ut scilicet iustorum iniquorumque merita discernat, et pro nostrorum qualitate factorum iudex
verus et iustus aut supplicia decernat aut praemia.
Origenes. Videndum est autem ne forte salvator non aeque aliis in ruinam venerit et in resurrectionem:
quia enim peccato stabam, primo mihi utilitas fuit ut caderem et peccato morerer. Denique et sancti
prophetae cum augustius aliquid contemplabantur, cadebant in faciem suam, ut peccata per ruinam plenius
purgarentur: hoc ipsum et salvator tibi primum concedit. Peccator eras; cadat in te peccator, ut possis
dehinc resurgere et dicere: si commortui sumus, et convivemus.
Chrysostomus. Resurrectio quidem est conversatio nova: cum enim lascivus castus efficitur, avarus
misericors, atrox mansuescit, resurrectio celebratur, mortuo quidem peccato, resurgente vero iustitia.
sequitur et in signum cui contradicetur.
Basilius. Signum contradictionem accipiens proprie crux dicitur a scriptura. fecit enim, inquit, moyses
serpentem aeneum, et posuit pro signo.
Gregorius nyssenus. Miscet autem dedecus gloriae. Huius enim rei nobis Christicolis est hoc signum
indicium; contradictionis vero, dum ab his quidem accipitur ut ridiculosum et horribile, ab his vero admodum
venerandum. vel forsan ipsum Christum nominat signum, tamquam supra naturam existentem et signorum
auctorem.
Basilius. Est enim signum alicuius rei mirabilis et occultae indicativum; visum quidem a simplicioribus,
intellectum vero ab habentibus exercitatum intellectum.
Origenes in lucam. omnia autem quae de Christo narrat historia, signum sunt cui contradicitur: non quod
contradicant hi qui credunt in eum: nos quippe scimus omnia vera esse quae scripta sunt: sed quia apud
incredulos universa quae de eo scripta sunt, signum sunt cui contradicetur.
Gregorius nyssenus. Haec siquidem de filio dicuntur; spectant tamen ad eius genitricem, dum singula sibi
assumit simul periclitata et glorificata: nec tantum prospera, sed illi denuntiat etiam dolorosa; nam sequitur
et tuam ipsius animam pertransibit gladius.
Origenes. Nulla docet historia beatam mariam ex hac vita gladii occisione migrasse; praesertim cum non
anima, sed corpus ferro soleat interfici: unde restat intelligi gladium illum de quo dicitur: et gladius in labiis
eorum, hoc est, dolorem dominicae passionis animam eius pertransisse: quae etsi Christum utpote dei
filium sponte propria mori, mortemque ipsam non dubitaret esse devicturum: ex sua tamen carne
procreatum, non sine doloris affectu potuit videre crucifigi.
Ambrosius. vel prudentiam mariae non ignaram mysterii caelestis ostendit: vivum est enim verbum dei, et
validum et acutius omni gladio acutissimo.
Augustinus de quaest. Nov. Et vet. Testam.. vel per hoc significavit quod maria, per quam gestum est
incarnationis mysterium, in morte domini stupore quodam dubitavit, videns filium dei sic humiliatum ut
usque ad mortem descenderet. Et sicut gladius pertransiens iuxta hominem, timorem facit, non percutit; ita
et dubitatio moestitiam fecit, non tamen occidit: quia non sedit in animo, sed pertransiit quasi per umbram.
Gregorius nyssenus. Sed nec ipsam solam in ea passione occupari significat cum subditur ut revelentur
ex multis cordibus cogitationes. Quod dicit ut eventum designat; non autem causaliter ponitur. his enim
omnibus evenientibus, secuta est erga multos intentionum detectio: quidam enim deum fatebantur in cruce;
alii nec sic ab infamiis et criminationibus desistebant. Vel hoc dictum est, quatenus tempore passionis
pateant ex plurium cordibus meditationes, et emendentur per resurrectionem: velox enim illis post
ambiguitatem certitudo supervenit: nisi forte revelationem illuminationem quis aestimet, ut solitum est
scripturae.
Beda. sed et usque ad consummationem saeculi praesentis ecclesiae animam gladius durissimae
tribulationis pertransire non cessat, cum signo fidei ab improbis contradici; cum audito dei verbo multos cum
Christo resurgere, sed plures a credulitate ruere, gemebunda pertractat; cum revelatis multorum cordium

