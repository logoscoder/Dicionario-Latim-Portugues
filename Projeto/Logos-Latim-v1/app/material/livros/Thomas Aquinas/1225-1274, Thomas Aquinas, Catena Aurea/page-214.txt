Catena Aurea (latine) 4324

Pagina 214

ergo debemus audire, deinde intelligere, post intelligentiam fructus reddere doctrinarum, et facere vel
centesimum fructum vel sexagesimum sive tricesimum.
Augustinus de Civ. Dei. quidam putant hoc sic esse intelligendum quod sancti pro suorum diversitate
meritorum, alii tricenos homines liberent, alii sexagenos, alii centenos: quod in die iudicii futurum suspicari
solent, non post iudicium. Qua opinione quidam cum videret homines impunitatem perversissime
pollicentes, eo quod omnes isto modo ad liberationem pertinere posse videantur, respondit bene potius
esse vivendum, ut inter eos quisque reperiatur qui pro aliis intercessuri sunt liberandis: ne tam pauci sint, ut
cito ad numerum suum pervenientes, multi remaneant qui erui iam de poenis illorum intercessione non
possint, et in eis inveniatur quisquis sibi spem fructus alieni temeritate vanissima pollicetur.
Remigius. tricesimum ergo fructum facit qui fidem sanctae trinitatis docet; sexagesimum vero qui
perfectionem bonorum operum commendat (senario enim numero omnis mundi ornatus completus est).;
centesimum autem fructum facit qui vitam aeternam promittit: centenarius enim de laeva transit ad
dexteram: per laevam autem vita praesens designatur, per dexteram futura. aliter: semen verbi Dei
tricesimum fructum facit, quando bonam cogitationem gignit; sexagesimum quando bonam locutionem,
centesimum quando ad fructum boni operis perducit.
Augustinus de quaest. Evang. Vel aliter. centesimus fructus est martyrum propter sanctitatem vitae, vel
contemptum mortis; sexagenarius virginum propter otium interius, quia non pugnant contra consuetudinem
carnis: solet enim otium concedi sexagenariis post militiam, vel post actiones publicas; tricesimus vero
coniugatorum, quia haec est aetas praeliantium, et ipsi habent acriorem conflictum, ne libidinibus
superentur. Vel aliter. Confligendum est cum amore temporalium bonorum, ut ratio vincat; aut etiam
edomitus subditusque esse debet, ut cum surgere coeperit, facile reprimatur; aut ita extinctus ut se omnino
nulla ex parte commoveat. Ex quo fit ut ipsam etiam mortem propter veritatem alii fortiter spernant, alii
aequanimiter, alii libenter: quae tria genera fructus sunt terrae, tricesimi et sexagesimi et centesimi. in
horum aliquo genere inveniendus est tempore mortis suae, si quis de hac vita recte cogitat emigrare.
Hieronymus. Vel centesimus fructus virginibus, sexagesimus viduis et continentibus, tricesimus sancto
matrimonio deputatur. Idem. nam ipsa digitorum coniunctio, et quasi molli se osculo complectens et
foederans, maritum pingit et coniugem. Sexaginta ad viduas: eo quod in angustia et tribulatione sint positae:
unde et inferiori digito deprimuntur; quia quanto maior est difficultas expertae quondam voluptatis illecebris
abstinere, tanto maius est praemium. Porro centesimus numerus a sinistra transit ad dexteram; et iisdem
quidem digitis, non eadem manu circulum faciens exprimit virginitatis coronam.

MATTHAEUS 13,24-30
4324 (Mt 13,24-30 )
Chrysostomus in Matth. in praecedenti parabola locutus est dominus his qui verbum Dei non suscipiunt:
hic autem de his qui suscipiunt corruptivum sermonem: etenim hoc est diabolicae machinationis veritati
semper errorem inserere: unde dicitur aliam parabolam proposuit illis dicens.
Hieronymus. Proposuit autem aliam parabolam, quasi dives paterfamilias invitatos diversis reficiens cibis,
ut unusquisque secundum naturam sui stomachi varia alimenta susciperet. non autem dixit alteram, sed
aliam: si enim proposuisset alteram, expectare tertiam non poteramus. Praemisit aliam ut plures sequantur.
Quae autem sit parabola, ostenditur cum subditur simile factum est regnum caelorum.
Remigius. Regnum caelorum appellat ipsum filium Dei: quod regnum simile dicitur esse homini qui
seminavit bonum semen in agro suo.
Chrysostomus in Matth. deinde modum insidiarum diaboli ostendit, dicens cum autem dormirent homines,
venit inimicus eius, et superseminavit zizania in medio tritici, et abiit. Demonstrat hic quod error post
veritatem existit: quod et rerum exitus testatur: etenim post prophetas fuerunt pseudoprophetae, et post
apostolos pseudoapostoli, et post Christum antiChristus. Nisi enim diabolus viderit quid imitetur, vel quibus
insidietur, non tentat. Quia igitur vidit quod hic reddit in fructu centum, ille sexaginta, alius triginta, et non
poterat rapere et suffocare quod radicatum erat, per aliam deceptionem insidiatur, interserens sua, multis
ea similitudinibus colorans, ut facile surripiat his qui habiles sunt ad deceptionem. Propter hoc non dicit
quod seminet aliquod aliud semen, sed zizania, quae secundum visum assimilantur quodammodo
frumento. Hinc etiam apparet diaboli malignitas: tunc enim seminavit quando universa erant completa, ut
magis noceret agricolae studio.

