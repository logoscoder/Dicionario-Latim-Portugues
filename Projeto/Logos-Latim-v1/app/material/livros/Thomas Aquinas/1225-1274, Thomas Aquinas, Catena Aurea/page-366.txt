Catena Aurea (latine)

Pagina 366

et qui minorem habuit virtutem, et totam illam quam habuit, secundum quod oportebat, exercuit, nihil minus
habiturus sit apud Deum quam ille qui fuerit in maiori virtute: hoc enim solum quaeritur, ut quicquid habuerit
homo ex Deo, toto eo utatur ad gloriam Dei. Gregorius in Evang. Servus autem qui operari de talento
noluit, ad dominum cum verbis excusationis redit: unde subditur accedens autem et qui unum talentum
acceperat, ait: domine, scio quia homo durus es.
Hieronymus. vere enim hoc quod scriptum est: ad excusandas excusationes in peccatis, etiam huic servo
contingit, ut ad pigritiam et negligentiam, superbiae quoque crimen accederet. Qui enim debuit simpliciter
inertiam confiteri et orare patremfamilias, e converso calumniatur, et dicit se prudenti fecisse consilio, ne
dum lucra pecuniae quaereret, etiam de sorte periclitaretur. Origenes. Videtur enim mihi iste servus fuisse
inter credentes quidem, non autem fiducialiter agentes, sed latere volentes, et omnia facientes ut non
cognoscantur quasi christiani. Adhuc videntur mihi qui huiusmodi sunt timorem Dei habere, et sapere de eo
quasi de aliquo austero et implacabili: hoc enim significat cum dicit domine, scio quia homo durus es.
Intelligimus autem, quod vere dominus noster metit ubi non seminavit; quoniam iustus seminat in spiritu, ex
quo metet vitam aeternam. Metit etiam ubi non seminat, et congregat ubi non spargit: quia sibi computat
esse collata quaecumque in pauperibus fuerint seminata.
Hieronymus. ex eo etiam quod hic servus ausus est dicere metis ubi non seminasti, intelligimus etiam
gentilium et philosophorum bonam vitam recipere dominum. Gregorius. Sunt autem plerique intra
ecclesiam, quorum iste servus imaginem tenet, qui melioris vitae vias aggredi metuunt; et tamen iacere in
sui corporis ignavia non pertimescunt; cumque se peccatores considerant, sanctitatis vias arripere
trepidant, et remanere in suis iniquitatibus non formidant.
Hilarius in Matth. Vel per hunc servum intelligitur populus iudaeorum in lege persistens, qui dicit: timui te;
tamquam metu veterum praeceptorum ab usu evangelicae libertatis abstineat, dicatque ecce quod tuum
est, velut in his quae a domino praecepta sunt fuerit immoratus; cum tamen sciverit, metendos illic iustitiae
fructus ubi lex sata non sit, et colligendos ex gentibus qui non ex abrahae sint stirpe dispersi.
Hieronymus. Sed quod putaverat se pro excusatione dixisse, in culpam propriam vertitur; unde sequitur
respondens autem dominus eius dixit ei: serve male et piger, sciebas quia meto ubi non semino. servus
autem malus appellatur, quia calumniam domino fecit: piger, quia talentum noluit duplicare: ut in altero
superbiae, in altero negligentiae condemnetur. Si, inquit, durum et crudelem me noveras, et aliena sectari;
tu scires me mea diligentius quaesiturum, et dares pecuniam meam, sive argentum nummulariis: utrumque
enim argyrion, graecus sermo significat. Eloquia domini, eloquia casta, argentum igne examinatum. pecunia
ergo et argentum, praedicatio evangelii et sermo divinus est; qui dari debuit nummulariis, idest vel ceteris
doctoribus, quod fecerunt apostoli, per singulas provincias presbyteros et episcopos ordinantes; vel cunctis
credentibus, qui possunt pecuniam duplicare et cum usuris reddere, ut quicquid sermone didicerant, opere
explerent.
Gregorius. sicut ergo periculum doctorum aspicitur, si dominicam pecuniam teneant, ita et auditorum: quia
cum usuris ab eis exigitur quod audierunt, ut scilicet ex eo quod audiunt, etiam studeant intelligere non
audita.
Origenes. Non autem confessus est dominus se esse durum, sicut ille arbitrabatur; ceteris autem eius
sermonibus concessit. Sed vere durus est his qui misericordia Dei abutuntur ad negligentiam suam, non ad
conversionem. Gregorius in Evang. pigrum vero servum qua sententia dominus feriat, audiamus: tollite
itaque ab eo talentum, et date ei qui habet decem talenta.
Origenes. Potest quidem dominus suae divinitatis virtute auferre sufficientiam ab eo qui pigrius est ea
usus, et dare ei qui eam multiplicavit. Gregorius. Opportunum autem videbatur ut ei potius qui duo quam
qui quinque talenta acceperat daretur: illi enim dari debuit qui minus habebat. Sed cum per quinque talenta
exteriorum scientia designetur, per duo autem intellectus et operatio; plus habuit qui duo quam qui quinque
talenta acceperat: quia qui per talenta quinque exteriorum administrationem meruit, ab intellectu
aeternorum adhuc vacuus fuit. Unum ergo talentum, per quod intellectum significari diximus, illi dari debuit
qui bene exteriora quae acceperat, ministravit: quod quotidie in sancta ecclesia cernimus, ut etiam interna
intelligentia polleant qui exteriora fideliter administrant.
Hieronymus. Vel datur ei qui decem talenta fecerat, ut intelligamus, licet aequale sit domini gaudium in
utriusque labore, eius scilicet qui quinque et qui duo duplicavit, tamen maius deberi praemium ei qui plus in
domini pecunia laboravit. Gregorius. Generalis etiam mox sententia subditur, qua dicitur omni enim habenti
dabitur, et abundabit; ei autem qui non habet, et quod videtur habere, auferetur ab eo. Quisquis autem
caritatem habet, alia etiam dona percipit; quisquis autem caritatem non habet, etiam dona quae percepisse
videbatur, amittit.

