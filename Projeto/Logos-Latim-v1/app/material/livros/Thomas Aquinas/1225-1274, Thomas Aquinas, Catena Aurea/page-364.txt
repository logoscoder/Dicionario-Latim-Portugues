Catena Aurea (latine)

Pagina 364

Origenes in Matth. secundum enim divinitatis suae naturam non peregrinatur, sed secundum
dispensationem corporis quod suscepit. Qui enim dicit discipulis suis: ecce ego vobiscum sum usque ad
consummationem saeculi, unigenitus Dei est, qui non est corporeo habitu circumclusus. Hoc autem
dicentes non solvimus iesum; sed unicuique substantiae proprietatem eius salvamus. possumus et talia
dicere, quod peregrinatur dominus per fidem ambulantibus, et non per speciem. Si autem peregrinantes a
corpore cum domino fuerimus, tunc et ipse erit nobiscum. Simul etiam considera, quod non videtur redditio
sermonis ita conscripta: sicut homo peregrinans, ita ego aut filius hominis: quoniam ipse est qui in parabola
proponitur peregrinans quasi homo, non sicut filius Dei.
Hieronymus. Vocatis autem apostolis, doctrinam eis evangeliorum tradidit, non quasi pro largitate et
parcitate, alteri plus et alteri minus tribuens, sed pro accipientium viribus; quomodo et apostolus eos qui
solidum cibum capere non poterant, lacte potasse se dicit; unde sequitur et uni dedit quinque talenta, alii
autem duo, alii vero unum, unicuique secundum propriam virtutem.
Chrysostomus in Matth. In quinque et duobus et uno talento diversas gratias intelligimus, quae unicuique
traditae sunt. Origenes. Si quando enim videris eorum qui acceperunt a Christo dispensationem
eloquiorum Dei, alios quidem habere amplius, alios autem minus, et, ut ita dicam, neque in dimidio
intelligentes rerum negotia comparatione meliorum; alios autem adhuc minus habere; videbis differentias
eorum qui eloquia domini susceperunt a Christo: quoniam alia fuit virtus eorum quibus data sunt quinque
talenta, alia quibus duo, alia quibus unum; et alter alterius non capiebat mensuram; et qui accepit talentum
unum, accepit quidem datum non contemptibile: multum est enim et unum talentum talis domini. tamen tres
sunt proprii servi, sicut tria sunt genera eorum qui fructum faciunt; et quinque quidem accepit talenta qui
omnia sensibilia scripturarum potest adducere ad sensus diviniores; duo autem qui est corporalem
doctrinam edoctus: duo enim videtur carnalis numerus esse; sed adhuc minus potenti unum talentum
paterfamilias dedit.
Gregorius. vel aliter. Quinque talentis dona quinque sensuum, idest exteriorum scientia exprimitur; duobus
vero intellectus et operatio designantur: unius autem talenti nomine, intellectus tantum designatur. sequitur
et profectus est statim.
Glossa. non locum mutans, sed liberam eis operandi potestatem permittens, et suo arbitrio relinquens.
sequitur abiit autem qui quinque talenta acceperat, et operatus est in eis, et lucratus est alia quinque.
Hieronymus. acceptis enim terrenis sensibus, caelestium sibi notitiam duplicavit, ex creaturis intelligens
creatorem, ex corporalibus incorporalia, ex brevibus sempiterna.
Gregorius in Evang. Sunt etiam nonnulli qui, etsi interna ac mystica penetrare nesciunt, pro intentione
tamen supernae patriae docent recta quae possunt de ipsis exterioribus quae acceperunt; dumque se a
carnis petulantia, a terrenarum rerum ambitu, atque a visibilium voluptate custodiunt, ab his etiam alios
admonendo compescunt.
Origenes in Matth. Vel qui habent sensus exercitatos, conversati salubriter, et ad maiorem scientiam
seipsos erigentes, et studiose docentes, lucrati sunt alia quinque: quia nemo facile additamentum accipit
virtutis alterius, nisi eius quam habet; et quanta ipsa scit, tanta alterum docet, et non amplius.
Hilarius in Matth. vel servus ille qui quinque talenta accepit, populus ex lege credentium est, ex qua
profectus meritum ipsius recte impleta evangelicae fidei operatione duplicavit. sequitur similiter et qui duo
acceperat, lucratus est alia duo.
Gregorius. sunt enim nonnulli qui dum intelligendo et operando aliis praedicant, quasi duplicatum de
negotio lucrum reportant: quia dum utrique sexui praedicatio impenditur, quasi accepta talenta geminantur.
Origenes. Vel lucrati sunt alia duo, idest corporalem eruditionem, et aliam paulo sublimiorem.
Hilarius. vel ille servus cui duo talenta commissa sunt, gentium populus est, fide atque confessione et filii
iustificatus, et patris; dominum nostrum iesum Christum Deum atque hominem ex spiritu et carne
confessus. Haec ergo huic sunt duo talenta commissa. Sed ut populus iudaeorum omne sacramentum
quod in quinque talentis, idest in lege, cognoverat, idipsum fide evangelii duplicavit; ita iste incremento
duorum talentorum, intellectum atque operationem promeruit. sequitur qui autem unum acceperat, abiens
fodit in terra, et abscondit pecuniam domini sui.
Gregorius in Evang. talentum quippe in terra abscondere, est acceptum ingenium in terrenis actibus
implicare.

