Catena Aurea (latine)

Pagina 127

Hieronymus. etsi ergo potest de omnibus intelligi quod hic de falsis prophetis dicitur, qui aliud habitu ac
sermone promittunt, aliud opere demonstrant, specialiter de haereticis intelligendum videtur, qui videntur
continentia ac ieiunio quasi quadam pietatis veste se circumdare; intrinsecus autem habentes animum
venenatum, simpliciorum fratrum corda decipiunt.
Augustinus de serm. Dom. Sed ex operibus conici potest utrum exteriorem cultum ambitione aliqua
faciant. Cum enim coeperint aliquibus tentationibus ea ipsa vel subtrahi vel negari, quae isto velamine vel
consecuti sunt vel consequi cupierunt, tunc necesse est ut appareat utrum lupus in ovina pelle sit, an ovis in
sua. Gregorius moralium. Hypocrita etiam sanctae ecclesiae pace premitur; idcirco ante oculos nostros
religione vestitur. si qua vero fidei tentatio erumpat, statim lupi mens rabida habitu se ovinae pellis expoliat,
quantumque contra bonos saeviat, persequens demonstrat.
Chrysostomus in Matth. Facile etiam hypocritae capiuntur: via enim quam iussi sunt ambulare, laboriosa
est: hypocrita autem laborare non utique eliget. deinde ut non dicas quoniam impossibile est cognoscere
tales, rursum rationem ab humano exemplo ponit, dicens numquid colligunt de spinis uvas, aut de tribulis
ficus? .
Chrysostomus super Matth. uva in se mysterium christi habet: sicut enim botrus multa in se grana ligno
mediante suspendit, sic et Christus multos sibi fideles per lignum crucis tenet adiunctos. Ficus autem est
ecclesia, quae multos fideles tenet dulci quodam caritatis amplexu, sicut ficus multa grana uno tegmine
tenet inclusa. sunt ergo ficus signa haec, caritatis quidem in dulcedine, unitatis autem in coniunctione
granorum. In uva autem patientiae quidem signum est, quia in torcular mittitur; gaudii autem, quia vinum
laetificat cor hominis; sinceritatis, quia non est aqua permixtum; suavitatis autem in delectatione. spinae
autem et tribuli sunt haeretici. sicut ergo spina vel tribulus ex quacumque parte habet aculeos, sic servos
diaboli ex quacumque parte consideraveris, iniquitatis pleni sunt. Non possunt ergo huiusmodi spinae et
tribuli ecclesiasticos fructus proferre. Quod autem particulariter sub similitudine ficus et vitis, spinae et tribuli
dixerat, ostendit consequenter universaliter esse verum cum dicit sic omnis arbor bona fructus bonos facit,
mala autem arbor fructus malos facit.
Augustinus de serm. Dom. in hoc autem loco illorum error cavendus est, qui de duabus arboribus duas
naturas opinantur esse; quarum una sit Dei, altera vero non. Non autem eos adiuvare duas istas arbores
dicendum est: quia de hominibus eum dicere planum est, si quis praecedentia et consequentia legerit.
Augustinus de Civ. Dei. Hominibus autem praedictis ipsae naturae displicent, non eas considerantibus
secundum utilitatem suam; non autem ex commodo vel incommodo nostro, sed per seipsam considerata
natura dat artifici suo gloriam. naturae igitur omnes quoniam sunt, et ideo habent modum suum, speciem
suam et quamdam secum pacem suam, profecto bonae sunt.
Chrysostomus in Matth. ut autem nullus dicat quoniam mala arbor fert quidem fructus malos, fert autem et
bonos, et sic difficilis sit cognitio, duplici prolatione existente, ideo subiungit non potest arbor bona fructus
malos facere, neque arbor mala fructus bonos facere.
Augustinus de serm. Dom. ex hoc verbo putant manichaei, neque animam malam fieri posse ut in melius
commutetur, neque bona in deterius; quasi dictum sit: non potest arbor bona mala fieri, neque mala fieri
bona; sed ita dictum est non potest arbor bona fructus malos facere, nec e converso. arbor quippe est ipsa
anima, idest ipse homo; fructus vero opera hominis. Non ergo potest malus homo bona operari, neque
bonus mala. Ergo si vult malus bona operari, prius bonus fiat. Quamdiu autem quisque malus est, non
potest facere fructus bonos. Sicut enim potest fieri ut quod fuit nix, non sit, non autem ut nix sit calida, sic
potest fieri ut qui malus fuit, non sit malus; non tamen fieri potest ut malus bene faciat: quia etsi aliquando
utilis est, non hoc ipse facit, sed fit de illo divina providentia procurante.
Rabanus. Homo autem ipse arbor bona vel mala dicitur, propter voluntatem bonam vel malam. Fructus
autem sunt opera, quae nec bona malae voluntatis esse possunt, nec mala bonae voluntatis.
Augustinus contra iulianum. Sicut autem manifestum est ex voluntate mala, tamquam ex arbore mala
fructus eius, fieri omnia opera mala, sic ipsam voluntatem malam unde dices esse exortam, nisi quia
voluntas mala angeli ex angelo, ex homine hominis orta est? quid autem erant haec duo antequam in eis
ista mala orirentur, nisi bonum opus Dei, et bona atque laudanda natura? ecce ergo ex bono oritur malum;
nec fuit omnino unde oriri posset, nisi ex bono; ipsam dico voluntatem malam, quoniam nullum malum
praecessit, non opera mala, quae non sunt nisi ex voluntate mala tamquam ex arbore mala: nec ideo
tamquam ex bono potuit oriri voluntas mala, quia bonum factum est a bono Deo: sed quia de nihilo factum
est, non de Deo.

