Catena Aurea (latine)

Pagina 741

Chrysostomus. docet quidem non seorsum, sed in synagogis secure, in nullo dubitans, nec aliquid contra
legem moysi statuens; sabbato autem, quia tunc iudaei legi vacabant.
Cyrillus. Ad expugnationem autem corruptionis, et mortis, et invidiae diaboli contra nos, prodiit incarnatio
verbi; et hoc apparet ex ipsis eventibus; sequitur enim et ecce mulier quae habebat spiritum infirmitatis
annis decem et octo. dicit autem spiritum infirmitatis, quia mulier haec patiebatur atrocitate diaboli, derelicta
a Deo propter propria crimina, vel propter transgressionem adae, ob quam humana corpora infirmitatem et
mortem incurrerunt. Dat autem super hoc deus diabolo potestatem, ut homines mole adversitatis depressi,
velint ad meliora transire. genus autem infirmitatis ostendit, dicens et erat inclinata, nec omnino poterat
sursum respicere.
Basilius. Brutorum siquidem caput humi deflexum est, terram cernit; caput hominis erectum est in caelum,
oculi superna conspiciunt: convenit enim ei quaerere superna, transcendere terrena intuitu.
Cyrillus. Ostendens autem dominus adventum suum in hunc mundum dissolutivum esse humanarum
passionum, mulierem sanavit; unde sequitur quam cum vidisset iesus, vocavit eam ad se, et ait illi: mulier,
dimissa es ab infirmitate tua. vox aptissima deo, plena maiestate superna: fugat enim morbum imperatorio
motu: qui etiam manus illi imponit; sequitur enim imposuit illi manus; et confestim erecta est, et glorificabat
deum: in quo oportet perpendere sacram carnem induisse virtutem divinam: erat enim ipsius dei caro, non
autem alicuius alterius, quasi separatim existente filio hominis a filio dei, sicut falso aliquibus visum est. Sed
ingratae synagogae praesul, postquam vidit feminam humi repentem solo tactu erectam, et divina
referentem magnalia, ardens domini gloria, irretitur invidia, arguitque miraculum, quasi videretur sollicitari
pro sabbato; unde sequitur respondens autem archisynagogus indignans quia sabbato curasset hominem
iesus, dicebat turbae: sex dies sunt in quibus oportet operari; in his venite et curamini, et non in die sabbati.
Hortatur ceteris diebus dispersos, et propriis vacantes operibus, non sabbato, videre et mirari prodigia
domini, ne forte credant. Sed dic, lex prohibuit ab opere manuali die sabbati abstinere; numquid ab eo quod
verbo et ore fit? cesses ergo comedere et potare ac loqui et psallere in sabbato. Et si nec legem legis, cur
tibi sabbatum? ceterum, si manuale opus lex prohibuit, quomodo manuale opus est feminam verbo erigere?
Ambrosius. Denique et deus ab operibus mundi quievit, non operibus quibus sempiterna et iugis operatio
est, sicut filius ait: pater meus usque modo operatur, et ego operor, ut ad similitudinem dei saecularia nostra
opera, non religiosa cessarent. Unde dominus specialiter ei respondit; sequitur enim respondit autem ad
illum dominus, et dixit: hypocritae, unusquisque vestrum in sabbato non solvit bovem suum aut asinum a
praesepio, et ducit adaquare? Basilius. hypocrita est qui in theatro assumit alienam personam; sic et in vita
praesenti quidam alia gerunt in corde, et alia superficialiter ostendunt hominibus.
Chrysostomus. bene igitur dicit hypocritam principem synagogae: quia faciem habebat legis cultoris,
mens vero eius erat versuti et invidi: non enim turbatur propter sabbatum, quia violatur, sed propter
Christum, quia glorificatur. Tu tamen attende, quod ubi quidem opus fieri iussit, sicut cum paralytico iussit
grabatum tollere, transtulit sermonem ad maius, convincens eos per dignitatem patris, cum dicit: pater meus
usque modo operatur, et ego operor; hic autem ubi totum faciens verbo, nihil aliud adicit, ex his quae ipsi
faciebant, calumniam solvit.
Cyrillus. arguitur autem archisynagogus ut hypocrita, dum bruta quidem adaquat in sabbato, mulierem
vero non magis genere quam fide filiam abrahae, non dignam putat solvi ab aegritudinis vinculo; unde
subdit hanc autem filiam abrahae, quam alligavit satanas ecce decem et octo annis, non oportuit solvi a
vinculo isto die sabbati? malebat siquidem mulierem tamquam quadrupedia cernere terram, quam hominum
staturam recipere, dummodo Christus non magnificaretur. Non autem erat eis quid responderent; sed ipsi
sibi ipsis erant irrefragabilis reprehensio; unde sequitur et cum haec diceret, erubescebant omnes
adversarii eius; sed populus, quasi commoda ex miraculis consequens, laetabatur de signis; unde sequitur
et omnis populus gaudebat in universis quae gloriose fiebant ab eo. Nam claritas operum omnem
quaestionem solvebat apud eos qui non quaerebant mentibus perversis.
Gregorius in evang.. Mystice autem hoc significat ficulnea infructuosa quod mulier inclinata: humana enim
natura ad peccatum ex voluntate corruens, quia fructum obedientiae ferre noluit, statum rectitudinis amisit;
et hoc significat ficulnea reservata quod mulier erecta.
Ambrosius. Vel ficus synagogam figurat. denique in muliere infirma quasi ecclesiae figura succedit; quae
cum mensuram legis et resurrectionis impleverit, in illa quiete perpetua in sublime erecta fastigium,
inclinationem nostrae infirmitatis sentire non potuit. Nec aliter curari potuisset haec mulier, nisi quia legem
implevit et gratiam: nam in decem verbis legis perfectio est, in octavo numero resurrectionis plenitudo.
Gregorius. vel aliter. Sexto die homo factus est, atque eodem sexto die opera cuncta domini perfecta sunt.

