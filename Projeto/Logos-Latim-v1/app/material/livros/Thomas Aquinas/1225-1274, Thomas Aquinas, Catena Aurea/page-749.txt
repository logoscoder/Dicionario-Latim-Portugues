Catena Aurea (latine) 10412

Pagina 749

non se extollat, quasi sublimior ceteris, de meritis gloriando: dabit enim locum honoratiori post invitato, cum
illorum qui se in Christo secuti sunt agilitate praeitur, et cum rubore novissimum locum tenet, quando de
aliis meliora cognoscens, quicquid de sua operatione celsum sentiebat humiliat. Sed recumbit aliquis in
novissimo loco, secundum illud: quanto magnus es, humilia te in omnibus. Veniens autem dominus, quem
humilem invenerit, amici nomine beatificans, ascendere superius praecipiet: quicumque enim humiliaverit
se sicut parvulus, hic est maior in regno caelorum. pulchre autem dicitur tunc erit tibi gloria, ne nunc
quaerere incipias quod tibi servatur in fine. Potest etiam et hoc in hac vita intelligi; quia quotidie dominus
suas nuptias intrat, superbos despiciens, et humilibus saepe tanta sui spiritus dona praestans, ut
discumbentium, idest fidelium, coetus, eos admirando glorificet. Ex conclusione vero generali, quae
subditur, manifeste claret praecedentem domini sermonem typice intelligendum. Neque enim omnis qui se
coram hominibus exaltat, humiliatur; aut qui se in conspectu hominum humiliat, exaltatur ab eis: sed qui se
de meritis elevat, humiliabitur a domino; et qui se de beneficiis humiliat, exaltabitur ab eo.

LUCA 14,12-14
10412 (Lc 14,12-14 )
Theophylactus. Ex duabus partibus coena composita, scilicet ex vocantibus et vocatis, partem vocatorum
ad humilitatem iam monuerat; consequenter vocantem monendo remunerat, retrahens eum ne gratia
hominum convivaret; unde dicitur dicebat autem ei qui se invitaverat: cum facis prandium aut coenam, noli
vocare amicos tuos neque fratres neque cognatos neque vicinos neque divites.
Chrysostomus. multae causae sunt quibus amicitiae foedus contrahitur; et illicitas quidem
praetermittimus, proponemus autem naturales et morales: naturales quidem, puta patris ad filium, fratris ad
fratrem, et aliorum huiusmodi; quod significat dicens neque fratres neque cognatos; morales autem: puta
conviva factus est, aut convicinus est; et quantum ad hos dicit neque vicinos.
Beda. fratres igitur et amicos et divites alterutrum convivia celebrare non quasi scelus interdicit; sed, sicut
cetera necessitatis humanae commercia, ad promerenda vitae caelestis praemia, nil valere ostendit; unde
subdit ne forte et ipsi te reinvitent, et fiat tibi retributio. Non ait: et fiet tibi peccatum. Cui simile est id quod
alibi dicit: et si bene feceritis his qui vobis bene faciunt, quae vobis est gratia? sunt tamen quaedam mutua
fratrum vicinorumque convivia, quae non solum in praesenti retributionem, sed et damnationem percipiunt
in futuro; quae aut collatione omnium celebrantur; aut vicibus solent a contubernalibus exhiberi: in quibus
ad hoc convenitur ut foeda gerantur, et ex copia incitetur libidinis diversa voluptas.
Chrysostomus. non igitur hac spe aliis beneficia conferamus ut nobis retribuant; haec enim frigida est
intentio: unde talis amicitia celerius evanescit. Si vero pauperem vocaveris, deum numquam obliviscentem
habebis debitorem; unde sequitur sed cum facis convivium, voca pauperes, debiles, claudos et caecos.
Quanto enim minor est frater, tanto magis per eum Christus accedit et visitat. Nam qui magnum suscipit,
saepe propter vanam gloriam facit: sed et utilitas pluries quaeritur, ut promoveatur per illum. Possem
quidem plures proponere ob hoc celeberrimos senatorum colentes, ut illis mediantibus ampliorem gratiam
obtineant principum. non igitur illos quaeramus qui nobis retribuere possunt; sequitur enim et beatus eris,
quia non habent retribuere tibi. Non ergo turbemur cum non recipimus beneficii recompensationem, sed
cum receperimus: quoniam si receperimus, non amplius recipiemus illic; sed si minime retribuat homo, tunc
ibi deus retribuet; unde sequitur retribuetur enim in resurrectione iustorum.
Beda. Et si omnes resurgunt, iustorum tamen resurrectio dicitur, quia in hac resurrectione beatos se esse
non dubitant; ergo qui pauperes ad convivium vocant, in futuro praemia recipient; qui autem amicos, fratres
et divites vocat, recepit mercedem suam. Sed si hoc propter deum facit in exemplum filiorum iob, sicut
cetera fraternae dilectionis officia, ipse qui iussit remunerat.
Chrysostomus. sed dicitis: immundus est pauper et sordidus. Lava eum, et fac tecum in mensa sedere. Si
vestes sordidas habet, mundum indumentum exhibeas. Christus accedit per eum, et tu frivola loqueris?
Gregorius nyssenus. Non ergo negligas iacentes, quasi nullo sint digni; cogita qui sint, et pretiositatem
eorum invenies. Salvatoris induerunt imaginem, futurorum bonorum heredes, regni clavigeri, accusatores et
excusatores idonei, non loquentes, sed inspecti a iudice.
Chrysostomus. decet ergo eos sursum in solario suscipere; si non placet, saltem deorsum, ubi sunt
subiugalia et famuli, Christum suscipias: fiat saltem pauper aedituus: ubi enim est eleemosyna, non audet
intrare diabolus: et si non secum consedeas, mitte saltem eis de mensa fercula.

