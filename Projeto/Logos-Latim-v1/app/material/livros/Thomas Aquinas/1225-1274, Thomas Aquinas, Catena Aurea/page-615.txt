Catena Aurea (latine) 9422

Pagina 615

Origenes. Ista autem omnia praedicta sunt, ut post visionem ex caecitate, post libertatem ex vinculis, post
sanitatem a diversis vulneribus veniamus ad annum domini acceptum; unde sequitur praedicare annum
domini acceptum. Aiunt autem quidam iuxta simplicem intelligentiam, anno uno evangelium salvatorem in
iudaea praedicasse; et hoc est quod dicitur praedicare annum domini acceptum. Vel annus domini acceptus
est totum tempus ecclesiae, quo dum versatur in corpore, peregrinatur a domino.
Beda. Neque enim solus ille annus quo dominus praedicabat fuit acceptabilis, sed etiam iste quo praedicat
apostolus dicens: ecce nunc tempus acceptabile. Post annum sane domini acceptabilem, subdit et diem
retributionis, scilicet extremae, quando reddet unicuique secundum opus suum.
Ambrosius. Vel diem hunc annum domini acceptum dicit perpetuis diffusum temporibus, qui redire in
orbem laboris nesciat, continuationem fructus hominibus et quietis indulgeat. sequitur et cum plicuisset
librum, reddidit ministro, et sedit.
Beda. Librum audientibus illis qui aderant legit; sed lectum ministro reddidit: quia dum esset in mundo,
palam locutus est, docens in synagogis et templo; sed ad caelestia reversurus, his qui ab initio viderant, et
ministri sermonis fuerant, evangelizandi officium tradidit. Stans legit, quia nobis scripturas quae de ipso
erant aperuit, quando in carne dignatus est operari; sed reddito libro residet, quia se supernae quietis solio
restituit: stare enim operantis est, sedere autem quiescentis vel iudicantis. sic et praedicator verbi surgat et
legat, idest operetur, et praedicet; et resideat, idest praemia quietis expectet. revolutum autem librum legit,
quia ecclesiam misso spiritu omnem veritatem docuit; plicatum ministro reddidit, quia non omnia omnibus
dicenda, sed pro captu audientium committit doctori dispensandum verbum. sequitur et omnium in
synagoga oculi erant intendentes in eum.
Origenes in lucam. Et nunc etiam si volumus, oculi nostri possunt intendere in salvatorem: cum enim
principalem cordis tui direxeris aciem ad sapientiam et veritatem deique unigenitum contemplandum, oculi
tui intuentur iesum.
Cyrillus. tunc autem omnium oculos convertebat ad se, quodammodo stupentium qualiter litteras novit
quas non didicit. sed quoniam mos erat iudaeis promulgatas de Christo prophetias dicere consummari vel
in quibusdam eorum praepositis, vel in aliquibus sanctis prophetis, dominus hoc praedicavit; unde sequitur
coepit autem dicere ad illos: quia hodie impleta est haec scriptura in auribus vestris.
Beda. Quia scilicet, sicut illa scriptura praedixerat, et magna faciebat, et maiora dominus evangelizabat.

LUCA 4,22-27
9422 (Lc 4,22-27 )
Chrysostomus in Matthaeum. cum venisset in nazareth dominus, a miraculis abstinet, ne provocaret eos
ad maiorem livorem. Praetendit autem eis doctrinam non minus admirandam miraculis: erat enim quaedam
divina gratia ineffabilis in dictis salvatoris concurrens, animas permulcens auditorum; unde dicitur et omnes
testimonium illi dabant et mirabantur in verbis gratiae quae procedebant de ore ipsius.
Beda. Testimonium illi dabant, attestando illum vere esse ut dixerat, de quo propheta cecinerat.
Chrysostomus. Sed stulti admirantes sermonis virtutem, parvipendunt ipsum ab eo qui putabatur pater;
unde sequitur et dicebant: nonne hic est filius ioseph? Cyrillus. Sed quid impedit ut venerabilis et
admirabilis sit, si filius esset, ut putabatur, ioseph? nonne vides divina miracula? satanam iam prostratum,
nonnullos ab his aegritudinibus liberatos? Chrysostomus. Post multum enim tempus et signorum
ostensionem profectus est ad eos, nec eum sustinuerunt, sed iterum se succendebant invidia; unde
sequitur et ait illis: utique dicetis mihi hanc similitudinem: medice, cura te ipsum. Quanta audivimus facta in
capharnaum, fac et hic in patria tua.
Cyrillus. Commune quidem proverbium erat apud hebraeos ad improperium excogitatum: clamabant enim
aliqui contra medicos infirmos: medice, sana te ipsum.
Glossa. Quasi dicerent: quia in capharnaum plures te curasse audivimus, cura etiam teipsum; idest, fac
similiter in tua civitate, ubi conceptus es et nutritus.

