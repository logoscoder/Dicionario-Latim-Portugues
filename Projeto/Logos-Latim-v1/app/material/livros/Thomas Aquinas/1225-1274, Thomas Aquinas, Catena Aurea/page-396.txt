Catena Aurea (latine)

Pagina 396

quod secundum potestatem datam a salvatore, non est adiurare daemonia. Princeps autem sacerdotum
peccatum faciebat insidians iesu; et ideo imitabatur proprium patrem, qui bis dubie interrogavit salvatorem:
si tu es Christus filius Dei? unde quis recte dicere potest, quoniam dubitare de filio Dei utrum ipse sit
Christus, opus diaboli est. Non decebat autem dominum ad adiurationem principis respondere sacerdotum,
quasi vim passum: propter quod nec denegavit se filium Dei esse, nec manifeste confessus est; unde
sequitur dicit illi iesus: tu dixisti. Non enim erat dignus christi doctrina: propterea non eum docet, sed
verbum oris eius accipiens, in redargutionem ipsius convertit. sequitur verumtamen dico vobis: amodo
videbitis filium hominis sedentem a dextris virtutis Dei. Videtur mihi quoniam firmitatem quamdam regalem
significat sessio filii hominis: iuxta virtutem ergo Dei, qui solus est virtus, fundatus est qui accepit omnem
potestatem a patre, sicut in caelo et in terra. Erit autem quando hanc fundationem videbunt etiam
adversarii, quod a tempore dispensationis incepit impleri. viderunt enim eius discipuli eum resurgentem a
mortuis, et per hoc viderunt eum fundatum ad dexteram virtutis. Vel quia secundum longitudinem
sempiternam, quae est apud Deum, a constitutione mundi usque ad finem est unus dies: nihil ergo mirum
quod hic dicit salvator amodo, spatium esse brevissimum usque ad finem ostendens; et non solum
sedentem eum ad dexteram virtutis visuros prophetabat, sed etiam venientem in nubibus caeli; unde
sequitur et venientem in nubibus caeli. hae nubes sunt prophetae et apostoli christi, quibus mandat pluere
cum oportet; et sunt nubes caeli non transeuntes, quasi portantes imaginem caelestis; et dignae sunt ut sint
sedes Dei, quasi heredes Dei et coheredes christi.
Hieronymus. Pontificem autem quem de solio sacerdotali furor excusserat, eadem rabies ad scindendum
vestes provocat; unde sequitur tunc princeps sacerdotum scidit vestimenta sua, dicens: blasphemavit.
Consuetudinis enim iudaicae est quod cum aliquid blasphemum et quasi contra Deum audierint, scindant
vestimenta sua.
Chrysostomus in Matth. Hoc igitur fecit, ut accusationem redderet graviorem: et quod verbis dicebat,
factis extolleret.
Hieronymus. Per hoc autem quod scidit vestimenta sua, ostendit iudaeos sacerdotalem gloriam
perdidisse, et vacuam sedem habere pontificis. Dum enim vestem sibi discidit, ipsum quo tegebatur
vestimentum legis abrupit.
Chrysostomus in Matth. cum ergo scidisset vestimenta sua, non fert sententiam a seipso, sed ab aliis
eam exquirit, dicens: quid vobis videtur? sicut in confessis peccatis et blasphemia manifesta fieri solet, et
quasi cogens et violentiam inferens ad sententiam proferendam, praevenit auditorem, dicens: quid adhuc
egemus testibus? ecce nunc audistis blasphemiam. Quae autem fuit illa blasphemia? etenim ante eis
congregatis dixerat: dixit dominus domino meo: sede a dextris meis: et interpretatus est eis, et siluerunt,
nec de cetero contradixerunt; qualiter ergo nunc quod dictum est, blasphemiam vocant? sequitur at illi
respondentes dixerunt: reus est mortis; ipsi accusantes, ipsi discutientes, ipsi sententiam proferentes.
Origenes in Matth. Quantum putas fuit erroris, ipsam principalem omnium vitam ream mortis pronuntiare,
et per tantorum resurgentium testimonia non respicere fontem vitae, de quo in omnes resurgentes vita
fluebat? .
Chrysostomus in Matth. Ut autem venatores fera inventa, ita suam demonstrabant ebrietatem, et insania
ferebantur. sequitur tunc expuerunt in faciem eius et colaphis eum caeciderunt.
Hieronymus. ut compleretur quod dictum est: dedi maxillam meam alapis, et faciem meam non averti a
confusione sputorum. sequitur alii autem palmas in faciem eius dederunt, dicentes: prophetiza nobis,
christe, quis est qui te percussit? Glossa. in contumeliam ei hoc dicitur, qui se prophetam haberi voluit a
populis.
Hieronymus. Stultum autem erat verberantibus respondere, et prophetare caedentem, cum palam
percutientis insania videretur.
Chrysostomus in Matth. attende autem, quod evangelista cum summa diligentia ea quae videntur esse
exprobratissima exponit, nihil occultans aut verecundans; sed gloriam existimans maximam, dominatorem
orbis terrarum pro nobis talia sustinere. Hoc autem legamus continue, hoc nostrae menti inscribamus, et in
his gloriemur.
Augustinus de quaest. Evang. Quod autem dictum est expuerunt in faciem eius, significavit eos qui
praesentiam gratiae eius respuunt. item tamquam colaphis eum caedunt, qui ei honores suos praeferunt;
palmas in faciem eius dant qui perfidia caecati eum non venisse affirmant, tamquam praesentiam eius
exterminantes et repellentes.

