Catena Aurea (latine) 10331

Pagina 745

facit quem operum iniquitas indignum ostendit; unde subditur et dicet vobis: nescio vos unde sitis. discedite
a me, operarii iniquitatis.
Basilius. illis forsitan loquitur quos describit apostolus in propria persona, dicens: si linguis hominum
loquar et angelorum, et habeam omnem scientiam, et distribuero omnes facultates meas in cibos
pauperum, caritatem autem non habuero, nihil mihi prodest. Quod enim non fit divini amoris intuitu, sed ad
acquirendam ab hominibus laudem, non invenit laudem apud deum.
Theophylactus. attende etiam quod detestabiles sunt illi in quorum plateis dominus docet: unde si
docentem eum audierimus, non in plateis sed in angustiis, et humilibus cordibus, non erimus detestabiles.
Beda. Duplex autem ostenditur gehennae poena; scilicet frigoris et fervoris; unde sequitur ibi erit fletus et
stridor dentium: fletus enim de ardore, stridor dentium de frigore solet excitari. Vel stridor dentium prodit
indignantis affectum, quod qui sero poenitet, sero sibi irascatur.
Glossa. Vel stridebunt dentes qui hic de edacitate gaudebant, flebunt oculi qui hic per concupiscentias
vagabantur. per utrumque autem veram impiorum resurrectionem designat.
Theophylactus. pertinet etiam hoc ad israelitas, cum quibus loquebatur; qui ex hoc maxime percelluntur
quod gentiles cum patribus requiescunt, ipsi vero excluduntur; unde addidit cum videritis abraham, isaac et
iacob, et omnes prophetas in regno dei, vos autem expelli foras. Et venient ab oriente et occidente, et ab
aquilone et austro, et accumbent in regno dei.
Eusebius. Praedicti enim patres ante tempora legis, secundum evangelicam formam errorem multorum
deorum derelinquentes, assumpserunt sublimis dei notitiam, quibus pares facti sunt multi gentilium ob
similem vitam; filii autem eorum alienationem sunt passi ab evangelica disciplina; unde sequitur et ecce
sunt novissimi qui erant primi, et sunt primi qui erant novissimi.
Cyrillus. Iudaeis enim, qui primum locum tenebant, praelatae sunt gentes.
Theophylactus. Nos autem, ut videtur, primi sumus, qui ab ipsis cunabulis rudimenta accepimus; et
forsitan erimus novissimi respectu gentilium, qui circa finem vitae crediderunt.
Beda. Multi etiam prius ferventes, postea torpent: multi prius frigidi, subito inardescunt; multi in saeculo
despecti, in futuro sunt glorificandi; alii apud homines gloriosi, in fine sunt damnandi.

LUCA 13,31-35
10331 (Lc 13,31-35 )
Cyrillus. Praedicta domini verba, pharisaeorum animos provocaverunt ad iram; videbant enim populos iam
contritos fidem eius arripere. Itaque quasi perdentes officium populis praesidendi et deficientes in lucro,
simulantes se eum diligere, suadent illi ut inde discederet; unde dicitur in ipsa die accesserunt quidam
pharisaeorum dicentes illi: exi et vade hinc, quia herodes vult occidere te. Christus autem qui renes et corda
scrutatur, eis leniter et figuraliter respondet; unde sequitur et ait illis: ite et dicite vulpi illi.
Beda. propter dolos et insidias herodem vulpem appellat, quod plenum fraudis est animal, in fovea propter
insidias latens, odore foetens, nunquam rectis itineribus incedens; quae omnia haereticis conveniunt,
quorum typum herodes tenet, qui Christum, idest humilitatem Christianae fidei in credentibus, conantur
extinguere.
Cyrillus. vel aliter. Videtur hic sermo mutatus esse, et non spectare ad personam herodis, ut aliqui
putaverunt, sed magis ad pharisaicas fictiones: pene enim ipsum pharisaeum ostendit prope manentem,
dum dixit ite et dicite vulpi huic, sicut in graeco habetur; unde hoc praecepit dicendum, quod poterat urgere
pharisaeorum turbam: ecce, inquit, eicio daemonia, et sanitates perficio hodie et cras, et tertia die
consummor. Hoc se promittit operaturum quod iudaeis displicebat: scilicet quod immundis imperaret
spiritibus, et eriperet a morbis infirmantes, usque dum propria sponte sustineret crucis patibulum. quia vero
pharisaei credebant quod manum trepidaret herodis qui dominus erat virtutum, hoc excludit dicens
verumtamen oportet me hodie et cras et sequenti die ambulare. Quod dicit oportet, nequaquam sibi
necessitatem ingruentem ostendit, sed magis arbitrio propriae voluntatis pergere quo volebat, quousque
finem venerandae crucis subiret, cuius iam Christus imminere tempus ostendit cum dixit hodie et cras.

