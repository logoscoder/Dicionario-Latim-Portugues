Catena Aurea (latine)

Pagina 362

Hilarius in Matth. Vel lampadarum assumptio, animarum est reditus in corpora, earumque lux est
conscientia boni operis elucens, quae vasculis corporum continetur.
Origenes. Sed lampades fatuarum virginum extinguuntur, quia earum opera quae clara hominibus foris
apparuerunt, in adventu iudicis intus obscurantur; unde sequitur fatuae autem sapientibus dixerunt: date
nobis de oleo vestro, quia lampades nostrae extinguuntur. quid est autem quod tunc a prudentibus oleum
petunt, nisi quod in adventu iudicis, cum se intus vacuas invenerint, testimonium foris quaerunt? ac si a sua
fiducia deceptae, proximis dicant: quia nos quasi sine opere repelli conspicitis, dicite de nostris operibus
quod vidistis.
Augustinus. De consuetudine enim id semper inquirit, unde gaudere animus solet. Itaque hominum, qui
corda non vident, testimonium volunt habere apud Deum, qui cordis inspector est. Sed quorum facta aliena
laude fulciuntur, eadem subtracta deficiunt: unde et earum lampades extinguuntur. Vel virgines quae
lampades suas queruntur extingui, ostendunt eas ex parte lucere; et tamen non habent lumen indeficiens,
nec opera perpetua. si quis igitur habet animum virginalem et amator est pudicitiae, non debet mediocriter
esse contentus his quae cito exarescunt et orto caumate arefiunt; sed perfectas virtutes sequatur, ut lumen
habeat sempiternum.
Chrysostomus in Matth. Vel aliter. Non solum hae virgines stultae erant quoniam hinc recesserunt
misericordia carentes, sed quia aestimabant ibi se accepturas ubi importune quaesierunt. Quamvis autem
illis virginibus prudentibus nihil misericordius sit, quae propter misericordiam maxime fuerunt approbatae;
non tamen stultae virgines sua petitione potitae sunt. sequitur responderunt prudentes dicentes: ne forte
non sufficiat nobis et vobis. Hinc autem discimus quod nullus nostrum adire poterit nisi operibus cum quibus
inventi erimus.
Hieronymus. Non enim hoc virgines prudentes de avaritia, sed de timore respondent; unde quisque pro
suis operibus mercedem accipiet; neque possunt in die iudicii aliorum virtutes, aliorum vitia sublevare. Dant
autem prudentes consilium, ut non debeant sine oleo lampadarum sponso occurrere: et hoc est quod
sequitur ite potius ad vendentes et emite vobis.
Hilarius. Vendentes hi sunt qui misericordia fidelium indigentes, reddunt ex se petita commercia
indigentiae, sua satietate boni operis nostri conscientiam venundantes. Haec est enim indefessi luminis
copiosa materia, quae misericordiae fructibus et emenda est, et recolenda.
Chrysostomus in Matth. vides ergo quanta nobis sit a pauperibus negotiatio; pauperes autem non sunt ibi,
sed hic; ideoque hic oleum congregare oportet, ut illic utile sit, cum tempus nos vocet.
Hieronymus. Venditur etiam hoc oleum et multo emitur pretio, ac difficili labore conquiritur; quod non
solum in eleemosynis, sed in cunctis virtutibus et consiliis intelligimus magistrorum. Origenes. Vel aliter.
Etsi fatuae erant, tamen hoc intelligebant quoniam cum lumine debebant obviam ire sponso, omnes
lampades sensuum habentes illuminatas. Videbant autem et illud, quoniam ex eo quod minus habebant
oleum rationabile, iam propinquantibus tenebris lampades earum fuerant obscurandae. sed sapientes
transmittunt fatuas ad olei venditores, videntes quoniam non tantum oleum, idest verbum doctrinae,
congregaverant ut sufficeret ipsis ad vitam, et illas docerent; unde dicunt ite potius ad vendentes, idest ad
doctores, et emite vobis: idest, ab eis accipite; et pretium est perseverantia, et amor discendi et diligentia, et
labor cupientium discere.
Augustinus. vel non sunt putandae dedisse consilium; sed crimen earum ex obliquo commemorasse.
Vendunt enim adulatores oleum, qui sive falsa, sive ignorata laudando, animas in errores mittunt, et eis
vana gaudia tamquam fatuis consiliando, aliquam de his mercedem commodi temporalis accipiunt. Dicitur
ergo ite ad vendentes, et emite vobis; idest, videamus nunc quid vos adiuvent qui vobis laudes vendere
consueverunt. Dicunt autem ne forte non sufficiat nobis et vobis, quia alieno testimonio non iuvatur
quisquam apud Deum, cui secreta cordis apparent; et vix quisque sibi sufficit cui testimonium perhibeat
conscientia sua.
Hieronymus. Verum quia iam emendi tempus excesserat, et adveniente iudicii die locus non erat
poenitentiae, non nova patrare opera, sed praeteritorum rationem coguntur exsolvere; unde sequitur dum
autem irent emere, venit sponsus, et quae paratae erant intraverunt cum eo ad nuptias.
Hilarius in Matth. nuptiae autem, immortalitatis assumptio est, et inter corruptionem atque incorruptionem
ex nova societate coniunctio.

