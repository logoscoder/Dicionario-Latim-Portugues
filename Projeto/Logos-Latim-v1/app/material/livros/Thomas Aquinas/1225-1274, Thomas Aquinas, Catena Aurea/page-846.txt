Catena Aurea (latine) 11344

Pagina 846

Beda. quicumque enim baptizati sumus in Christo iesu, in morte ipsius baptizati sumus. Per baptismum
autem, cum peccatores essemus, abluimur: sed alii, dum deum in carne passum laudant, coronantur; alii,
dum aut fidem aut opera baptismi habere renuerunt, dono quod accepere, privantur.

LUCA 23,44-46
11344 (Lc 23,44-46 )
Cyrillus. Postquam cruci tradiderunt dominum omnium, mundi machina lugebat proprium dominum, et
obtenebrata est lux in meridie, secundum amos, unde dicitur erat autem fere hora sexta, et tenebrae factae
sunt in universa terra usque ad horam nonam: quod erat manifestum indicium, quod forent passurae
caliginem crucifigentium animae.
Augustinus de cons. Evang.. Hoc autem quod de tenebris dictum est, etiam alii duo, Matthaeus et
marcus, contestantur. addit autem lucas, unde factae sunt tenebrae, cum subdit et obscuratus est sol.
Augustinus de civ. Dei. Quam solis obscurationem non canonico cursu siderum accidisse satis ostendit,
quod tunc erat pascha iudaeorum, quod plena luna solemniter agitur; regularis autem solis defectio non nisi
in fine lunae contingit. dionysius ad polycarpum. Cum ambo apud heliopolim essemus, ambo simul
incidentem mirabiliter soli lunam notabamus (non enim eiusce coniunctionis tunc aderat tempus), ipsamque
rursus ab hora nona usque in vesperam ad solis diametrum, supra naturae vires restitutam. insuper et eam
lunae incidentiam observavimus ab oriente coepisse, et usque ad solaris corporis finem pervenisse: ac tum
demum resilisse, nec ex ea, ut assolet, parte luminis defectum et restitutionem contigisse, sed ex adverso
diametri.
Graecus. hoc igitur prodigium factum est ut pateret quod qui mortem susceperat, gubernator esset totius
creaturae.
Ambrosius. sol etiam occidit sacrilegis, ut funesti spectaculum sceleris obumbraret; tenebrae effusae sunt
oculis perfidorum, ut fidei lumen resurgeret.
Beda. Volens autem lucas miraculum miraculo adiungere, subiungit et velum templi scissum est medium.
Hoc expirante domino factum est, sicut Matthaeus et marcus contestantur, sed lucas praeoccupando
narravit.
Theophylactus. Per hoc autem dominus ostendebat, quod non erunt ulterius sancta sanctorum
inaccessibilia; sed tradita in manus romanorum inquinarentur, et eorum aditus pateret.
Ambrosius. Velum etiam scinditur, quo duorum populorum divisio, et synagogae profanatio declaratur.
Scinditur velum vetus, ut ecclesia nova fidei suae vela suspendat. Synagogae velamen suspenditur, ut
religionis interna mysteria revelata, mentis cernamus intuitu.
Theophylactus. per hoc etiam ostenditur quod velum, quod sequestrabat nos a sacris quae sunt in caelo,
disrumpitur, idest dei inimicitia et peccatum.
Ambrosius. Deinde etiam ubi acetum bibit, assumptae mortalitatis impletum est omne mysterium, et
immortalitas sola remansit; unde sequitur et clamans voce magna ait iesus: pater, in manus tuas
commendo spiritum meum.
Beda. Patrem invocando, filium dei se esse declarat: spiritum vero commendando, non defectum suae
virtutis, sed confidentiam eiusdem cum patre potestatis insinuat.
Ambrosius. caro moritur, ut resurgat spiritus; patri commendatur, ut caelestia quoque ab iniquitatis vinculo
solverentur, et pax fieret in caelo, quam terrena sequerentur.
Cyrillus. haec autem vox edocet quod animae sanctorum non deinceps in inferno clauduntur, ut prius; sed
apud deum sunt, huius rei facto Christo principio.
Athanasius. commendat enim patri se per universos mortales in se vivificatos: nam sumus membra eius,
secundum illud apostoli: omnes unum estis in Christo.

