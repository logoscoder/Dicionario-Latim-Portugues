Catena Aurea (latine)

Pagina 956

Chrysostomus in Ioannem. quia vero turbae instabant, cibum corporalem petentes, et eius cibi qui
patribus eorum datus erat reminiscentes, ut ostendat quod omnia illa figura erant huius veritatis praesentis,
mentionem de cibo spirituali facit, dicens ego sum panis vitae. Panem quidem vitae se ipsum vocat,
quoniam vitam nostram continet, et hanc, et futuram.
Augustinus. sed quia illi de manna superbiebant, subiungit patres vestri manducaverunt manna in
deserto, et mortui sunt. ideo patres vestri, quia similes estis illorum: murmuratores patres murmuratorum
filiorum: nam de nulla re magis Deum offendisse ille populus dictus est, quam contra Deum murmurando.
Ideo autem mortui sunt, quia quod videbant credebant; quod non videbant non credebant, neque
intelligebant.
Chrysostomus. non autem sine causa addit in deserto; sed occulte insinuans quoniam non longum
tempus fuit, quo scilicet manna datum est; neque simul cum eis venit in terram promissionis. Sed quia
videbant panem datum a Christo minus quid esse illo quod patribus datum erat, in eo quod illud desuper
descendebat, miraculum vero panum inferius gerebatur; propterea subiungitur hic est panis de caelo
descendens.
Augustinus. Hunc panem significavit manna; hunc panem significabat altare Dei. Sacramenta haec sunt,
et illa fuerunt: in signis diversa sunt; in re quae significatur, paria sunt. Apostolum audi: omnes eamdem
escam spiritalem manducaverunt.
Chrysostomus. deinde ostendit quod maxime eos poterat persuadere, quoniam ipsi patribus suis multo
digniores effecti sunt, qui manna manducantes sunt mortui; et ideo subdit ut si quis ex ipso manducaverit,
non moriatur. A fine utriusque cibi ostendit differentiam. Panem autem hic dogmata salutaria dicit, et fidem
quae in ipsum est, aut corpus suum: haec enim conservant animam.
Augustinus. sed numquid nos non morimur, qui manducamus panem descendentem de caelo? sic illi sunt
mortui quemadmodum et nos sumus morituri, quantum attinet ad mortem huius corporis visibilem, atque
carnalem; quantum autem pertinet ad mortem spiritalem, qua patres istorum mortui sunt, manducavit
manna moyses et multi qui domino placuerunt, et mortui non sunt; quia visibilem cibum spiritualiter
intellexerunt, spiritualiter gustaverunt, ut spiritualiter satiarentur. Nam et nos hodie accipimus visibilem
cibum; sed aliud est sacramentum, aliud virtus sacramenti: quoniam multi de altari accipiunt, et accipiendo
moriuntur: unde apostolus: iudicium sibi manducat et bibit. Panem ergo caelestem spiritualiter manducare,
est innocentiam ad altare apportare; peccata, etsi sint quotidiana, non sint mortifera; antequam ad altare
accedatis attendite quid dicatis: dimitte nobis debita nostra, sicut et nos dimittimus debitoribus nostris. si
dimittis, dimittentur tibi; securus accede: panis est, non venenum. si quis ergo ex hoc pane manducaverit,
non morietur; sed quod pertinet ad virtutem sacramenti, non quod pertinet ad visibile sacramentum; qui
manducat scilicet intus, non foris.
Alcuinus. Ideo, inquam, non moritur qui comedit hunc panem: quia ego sum panis vivus, qui de caelo
descendi.
Theophylactus. Per hoc scilicet quod incarnatus est. Non ergo prius solum fuit homo, et postmodum
assumpsit divinitatem, ut nestorius fabulatur.
Augustinus. de caelo descendit et manna; sed manna umbra erat, iste veritas est.
Alcuinus. Est autem mea vita vivificans; unde sequitur si quis manducaverit ex hoc pane, vivet, non tantum
in praesenti per fidem et iustitiam, sed in aeternum.
Augustinus. Determinat consequenter dominus quomodo se panem dicat, non tantum secundum
divinitatem quae pascit omnia, sed etiam secundum humanam naturam quae est assumpta a verbo Dei,
cum subdit et panis quem ego dabo, caro mea est pro mundi vita.
Beda. Hunc panem tunc dominus dedit, quando mysterium corporis et sanguinis sui discipulis tradidit, et
quando semetipsum Deo patri obtulit in ara crucis. Quod vero dicit pro mundi vita, non debemus intelligere
pro elementis, sed pro hominibus, qui mundi nomine designantur.
Theophylactus. in hoc quod dicit quem ego dabo, potestatem suam demonstrat, quod non sicut servus
minor patre crucifixus est, sed voluntarie: nam etsi a patre dari dicatur, tamen seipsum tradidit ipse. Attende
autem, quod panis qui in mysteriis a nobis assumitur, non solum figuram gerit carnis Christi, sed ipse est
vera caro Christi; non enim dixit panis quem ego dabo, figuram carnis meae gerit, sed caro mea est.

