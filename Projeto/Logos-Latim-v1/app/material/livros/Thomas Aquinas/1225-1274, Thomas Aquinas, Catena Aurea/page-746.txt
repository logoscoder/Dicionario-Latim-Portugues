Catena Aurea (latine)

Pagina 746

Theophylactus. Ac si dicat: quid de morte mea cogitatis? ecce fiet post modicum. Quod autem dicitur
hodie et cras, hoc multos dies significat, sicut et nos in communi sermone soliti sumus dicere: hodie et cras
fit hoc, quod fiat in tanta distantia temporis. Et ut evangelicum sermonem evidentius exponamus, non
intelligas quod oportet me hodie et cras ambulare, sed sistas in hodie et cras, deinde subiungas et sequenti
die ambulare; sicut et pluries numerando consuevimus dicere: die dominica, et secunda feria, et tertia
egrediar, quasi computando duas, ut tertia denotetur, sic et dominus quasi computando dicit oportet me
hodie et cras, et postea tertia die ire ierusalem.
Augustinus de cons. Evang.. vel mystice ab illo haec dicta intelliguntur, ut referantur ad corpus eius, quod
est ecclesia. Expelluntur enim daemonia, cum relictis illis superstitionibus, credunt in eum gentes; et
perficiuntur sanitates, cum secundum praecepta eius, posteaquam fuerit diabolo et huic saeculo
renuntiatum, usque in finem resurrectionis, qua tamquam tertia consummabitur, ad plenitudinem angelicam
per corporis etiam immortalitatem perficietur ecclesia.
Theophylactus. Sed quia illi dicebant ei exeas hinc, quia herodes quaerit te occidere: in galilaea
loquentes, ubi regnabat herodes, ostendit quod non in galilaea, sed in ierusalem praeordinatum fuerat ei
pati; unde sequitur quia non capit prophetam perire extra ierusalem. cum audis non capit, idest non decet
extra ierusalem prophetam interimi, non putes vim coactivam iudaeis inductam, sed quantum ad eorum
affectum sanguinis avidum convenienter hoc dicit; velut si quis praedonem atrocissimum videns dicat: non
oportet hanc viam, in qua praedo insidiatur viatoribus, immunem esse a sanguine: sic et non oportebat alibi
quam ubi morabantur praedones perire dominum prophetarum: nam assueti prophetarum sanguinibus
occident et dominum; unde sequitur ierusalem, ierusalem, quae occidis prophetas, et lapidas eos qui
mittuntur ad te.
Beda. Ierusalem non saxa et aedificia civitatis, sed habitatores vocat, quam patris plangit affectu.
Chrysostomus. geminatio enim verbi, miserantis est, aut nimium diligentis: nam tamquam ad amicam
negligentem amatorem, et ideo puniendam, dominus loquitur Graecus. sed et nominis geminatio
vehementem reprehensionem ostendit: nam quae novit deum, quomodo dei ministros persequitur?
Chrysostomus. Quod autem essent immemores divinorum bonorum ostendit subdens quoties volui
congregare filios tuos, quemadmodum avis nidum suum sub pennis, et noluisti? manuduxit eos per
sapientissimum moysen, monuit per prophetas, voluit sub alis, idest sub tegmine suae virtutis, illos habere;
at illi caruerunt tam desiderabilibus bonis ingrati existentes.
Augustinus in enchir.. Dicit autem: ego volui, et tu noluisti; quasi dicat: quotquot aggregavi mea voluntate
semper efficaci, te nolente feci, quia ingrata semper fuisti.
Beda. Pulchre autem qui herodem de sua nece tractantem vulpem vocaverat, seipsum avi comparat: quia
vulpes fraudulenter semper avibus insidias intendunt.
Basilius. Filios etiam ierusalem pullis in nido comparavit; ac si dicat: aves quae in altum consueverunt
volare, exceptae sunt a nocumentis insidiantium; tu tamen eris ut pullus egens alieno suffragio. Matre igitur
avolante aufereris a nido, quasi impotens ad tutelam et debilis ad fugam; unde sequitur ecce relinquetur
domus vestra deserta.
Beda. ipsam civitatem, quam nidum vocaverat, etiam nunc domum iudaeorum appellat. occiso enim
domino venerunt romani, et quasi nidum vacuum diripientes, tulerunt eorum locum, gentem et regnum.
Theophylactus. Vel domus vestra, idest templum; ac si dicat: quamdiu virtus erat in vobis, templum erat
meum; sed postquam fecistis ipsum speluncam latronum, non est de cetero domus mea, sed vestra. Vel
domum dicit totam gentem iudaeorum, iuxta illud: domus iacob, benedicite domino, per quod ostendit quod
ipse erat qui gubernabat eos, et eripiebat ab hostium manibus. sequitur dico autem vobis, quia non videbitis
me donec veniat, cum dicetis: benedictus qui venit in nomine domini.
Augustinus de cons. Evang.. Huic narrationi lucae non videtur adversari quod turbae dixerunt, veniente
domino in ierusalem: benedictus qui venit in nomine domini: quia nondum illuc venerat, et nondum dictum
erat.
Cyrillus. Discesserat enim dominus a hierosolymis, tamquam indignos existentes sui praesentia deserens;
deinde multis miraculis factis, rursum hierosolymam redit, ubi ei turba occurrit dicens: hosanna filio david:
benedictus qui venit in nomine domini.

