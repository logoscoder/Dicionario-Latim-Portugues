Catena Aurea (latine)

Pagina 323

Chrysostomus super Matth. notandum vero, quod cum de ieiuniis et eleemosynis ceterisque virtutibus
spiritualibus locutus fuit, nunquam angelorum similitudinem introduxit, nisi cum de absolutione a coitu
loqueretur; quoniam sicut omnes actus carnales opera sunt animalium, praecipue tamen actus libidinis; sic
omnes virtutes sunt res angelicae, praecipue tamen castitas, per quam vincitur natura virtutibus.
Hieronymus. Quod ergo infertur sed sunt sicut angeli in caelo, spiritalis conversatio repromittitur.
dionysius. Tunc enim quando incorruptibiles et immortales erimus, visibili quidem ipsius Dei apparitione in
castissimis contemplationibus adimplebimur; intelligibilis autem luminis dationem participabimus in
impassibili et in immateriali mente secundum imitationem supercaelestium mentium: propter quod dicitur,
quod erimus angelis aequales.
Hilarius in Matth. Eamdem autem calumniam quam sadducaei afferunt de coniugio, afferre plures solent,
in quam formam muliebris sexus resurgat. Sed qualis in scripturis auctoritas est de angelis opinandi, talem
in resurrectione speciei nostrae sensum oportet esse de feminis.
Augustinus de Civ. Dei. Sed mihi melius videntur sapere qui utrumque sexum resurrecturum esse non
dubitant: non enim libido ibi erit, quae confusionis causa est; nam priusquam peccassent, nudi erant; natura
autem servabitur, quae tunc quidem et a concubitu et a partu immunis erit: erunt tamen membra feminea
non accommodata usui veteri sed decori novo; quo non allicitur aspicientis concupiscentia, quae nulla erit,
sed Dei laudatur sapientia atque clementia, qui et quod non erat fecit, et liberavit a corruptione quod fecit.
Hieronymus. Nemo enim dicit de lapide et arbore, et his rebus quae non habent membra genitalia, quod
non nubent neque nubentur; sed de his qui cum possint nubere, tamen aliqua ratione non nubunt.
Rabanus. Haec autem quae dicta sunt de resurrectionis conditionibus, propositae reddidit quaestioni; de
ipsa vero resurrectione contra eorum infidelitatem convenienter loquitur.
Chrysostomus in Matth. et quia illi interrogando, moysen praemiserant, per moysen eos confutat: unde
subdit de resurrectione autem mortuorum non legistis.
Hieronymus. Ad comprobandum resurrectionis veritatem multis aliis exemplis manifestioribus uti potuit, ex
quibus est illud: resuscitabuntur mortui, et resurgent qui in monumentis sunt; et in alio loco: multi
dormientium de terrae pulvere resurgent. quaeritur ergo quid sibi voluerit dominus hoc proferre testimonium
quod videtur ambiguum, vel non satis ad resurrectionis pertinens veritatem; et quasi hoc prolato probaverit
quod volebat, statim intulerit non est Deus mortuorum, sed viventium. Supra diximus autem sadducaeos
nec angelum, nec spiritum, nec resurrectionem corporum confitentes, et animarum quoque interitum
praedicasse: hi quinque tantum libros moysi recipiebant, prophetarum vaticinia respuentes. stultum autem
erat inde proferre testimonia cuius auctoritatem non sequebantur. porro ad aeternitatem animarum
probandam, de moyse ponit exemplum: ego sum Deus abraham; statimque infert: non est Deus mortuorum,
sed viventium: ut cum probaverit animas permanere post mortem (neque enim poterat fieri ut eorum esset
Deus qui nequaquam subsisterent)., convenienter introduceretur et corporum resurrectio, quae cum
animabus bona malaque gesserunt.
Chrysostomus in Matth. Sed qualiter alibi ait: ut vivorum et mortuorum dominetur? sed hoc non est simile
ei quod hic dicitur: mortuorum enim ibi dicitur esse dominus, eorum scilicet qui victuri sunt; non autem
eorum qui semel disparuerunt, et ultra non resurgent.
Hieronymus. considerandum etiam, quod sermo hic ad moysen factus fuerat, sanctis istis patriarchis iam
pridem quiescentibus, erant ergo quorum Deus erat: nihil enim habere poterant, si non erant: quia in natura
rei est ut esse id necesse sit cuius sit alterum; atque ita habere Deum, viventium est; cum Deus aeternitas
sit, et non sit eorum quae mortua sunt, habere id quod aeternum est: et quomodo esse illi futuri semper
negabuntur, quorum se esse profiteatur aeternitas? Origenes in Matth. Deus etiam est qui dicit: ego sum
qui sum. Sic ergo impossibile est ut dicatur eorum Deus esse qui non sunt. Et vide, quia non dicit: ego sum
Deus abraham, isaac et iacob; sed Deus abraham, Deus isaac et Deus iacob. In alio autem loco sic dixit:
Deus hebraeorum misit me ad te. Qui enim perfectissime sunt circa Deum, quantum ad comparationem
ceterorum hominum, totum habent Deum in se: propterea non communiter, sed singulariter dicitur eorum
Deus; ut puta si dicamus: ager ille illorum est, ostendimus quod unusquisque eorum non habet eum in toto.
Si autem dicimus, quod ager illius est, demonstramus quia totum agrum possidet ille. Ubi ergo dicitur Deus
hebraeorum, imperfectio demonstratur eorum: quia unusquisque eorum aliquid modicum de Deo habebat.
Dicitur autem Deus abraham, Deus isaac et Deus iacob, quia singuli eorum totum habebant Deum. Non
autem ad modicam laudem respicit patriarcharum quod Deo vivebant.

