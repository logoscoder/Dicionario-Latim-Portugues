Catena Aurea (latine) 13321

Pagina 1036

Augustinus. illi ergo qui electi erant, manducabant dominum; ille manducabat panem domini contra
dominum: illi vitam, ille poenam. Qui enim manducat indigne, ait apostolus, iudicium sibi manducat. sequitur
amodo dico vobis priusquam fiat, ut cum factum fuerit credatis quia ego sum, de quo scilicet illa scriptura
praecessit.
Origenes. Non autem dictum est apostolis ut credatis, quasi non credentibus; sed dictum est tamquam
aequipolleat ei quod est: ut credentes operemini, perseverantes in credulitate, nec aliquam occasionem ad
repulsam captantes: super ea enim quae obtinebant discipuli ad fidem facientia, hoc etiam adepti sunt,
videre perfici scripturam praedictam.
Chrysostomus in Ioannem. quia ergo discipuli exituri erant ad praedicandum et multa passuri, duobus
modis eos consolatur: uno modo a seipso, cum dicit: beati eritis, si feceritis ea; alio vero modo consolatus
est eos ab aliis, eo scilicet quod ab hominibus multa potientur procuratione; unde subdit amen, amen, dico
vobis: qui accipit si quem misero, me accipit: qui autem me accipit, accipit eum qui me misit.
Origenes. qui enim recipit quem mittit iesus, iesum, qui in misso consistit, recipit; qui autem iesum recipit,
patrem recipit. Igitur qui recipit quem mittit iesus, mittentem recipit patrem. Potest etiam et hic sermo fore:
qui recipit quem ego misero, usque ad mei receptionem attingit; qui vero non per aliquem apostolorum
meorum me recipit, sed recipit me venientem ad animas, patrem recipit, ut non tantum ego in eo maneam,
sed et pater.
Augustinus in Ioannem. Ariani autem cum hoc audiunt, statim ad gradus sui dogmatis currunt, dicentes:
quantum apostolus distat a domino, tantum filius a patre. Sed ubi dominus dixit: ego et pater unum sumus,
nullam distantiae suspicionem reliquit. Quoniam ergo nos accepturi sumus haec verba dominica qui me
accipit, accipit eum qui me misit, quod unius naturae sunt pater et filius, consequens videbitur, quia dixit qui
accipit si quem misero, me accipit, ut unius naturae sint filius et apostolus. Ita dixisse possit videri: qui
accipit si quem misero, me secundum hominem accipit; qui autem me secundum Deum accipit, accipit eum
qui me misit. Sed cum ista dicebat, non ab illo naturae unitas, sed in eo qui mittitur, mittentis
commendabatur auctoritas. Si ergo attendas Christum in petro, discipuli praeceptorem; si autem patrem in
filio, invenies unigeniti genitorem.

IOANNES 13,21-30
13321 (Jn 13,21-30 )
Chrysostomus in Ioannem. quia dominus apostolis debentibus orbem terrarum universum percurrere,
exhibuerat duplicem consolationem praedictam, cogitans quod utraque proditor privatus est, turbatur; et hoc
significat evangelista dicens cum haec dixisset iesus, turbatus est spiritu, et protestatus est, et dixit: amen,
amen, dico vobis, quia unus ex vobis me tradet.
Augustinus in Ioannem. non illi hoc tunc primum venit in mentem; sed quia proditorem iam fuerat
expressurus, ut non lateret in ceteris, ideo turbatus est spiritu: et quia ipse traditor iam fuerat exiturus, ut
iudaeos, quibus dominus ab eo traderetur, adduceret. Turbavit eum imminens passio, et periculum
proximorum, et traditoris impendentes manus, cuius fuerat praecognitus animus. hoc etiam dominus
significare sua turbatione dignatus est, quod quando ex falsis fratribus aliquos separari, etiam ante
messem, urgens causa compellit, fieri sine ecclesiae turbatione non possit. Turbatus est autem non carne,
sed spiritu: spiritus enim in huiusmodi scandalis non perversitate, sed caritate turbatur; ne forte in
separatione aliquorum zizaniorum, simul aliquod eradicetur et triticum. Sive ergo ipsum iudam pereuntem
miserando, sive sua morte appropinquante, turbatus est; non animi infirmitate, sed potestate turbatur: non
enim aliquo cogente turbatur, sed turbavit semetipsum, ut supra dictum est. Quod autem turbatur, infirmos
in suo corpore, hoc est in sua ecclesia, consolatur, ut si qui suorum morte imminente turbantur, non se
reprobos putent.
Origenes in Ioannem. in eo enim quod dicit turbatus est spiritu, quod humanum est, scilicet passio,
proveniebat ab exuberantia spiritus: si enim sanctus quilibet in spiritu vivit, et agit, et patitur, quanto magis
haec dicenda sunt de iesu sanctorum praemiatore? Augustinus. Pereant igitur argumenta stoicorum, qui
negant in sapientem cadere perturbationem animorum; qui profecto, sicut vanitatem aestimant veritatem,
sic stuporem deputant sanitatem. turbetur plane animus Christiani, non miseria, sed misericordia. Dicit
autem unus ex vobis, numero, non merito; specie, non virtute.

