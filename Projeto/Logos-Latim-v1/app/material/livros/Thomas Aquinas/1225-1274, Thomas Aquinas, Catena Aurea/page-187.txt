Catena Aurea (latine) 4127

Pagina 187

et revelasti ea parvulis.
Augustinus de verb. Dom. Nomine sapientum et prudentum superbos intelligi posse ipse exposuit, cum ait
revelasti ea parvulis: quid enim est parvulis, nisi humilibus? Gregorius moralium. quod enim non subiungit:
revelasti ea stultis, sed parvulis, tumorem se damnasse innuit, non acumen.
Chrysostomus in Matth. Vel dicens sapientes, non veram sapientiam dicit, sed eam quam videbantur
scribae et pharisaei ab eloquentia habere. Propter hoc neque dixit: revelasti ea stultis, sed parvulis, idest
informibus aut rusticis; in quo erudit nos per omnia ab elatione erui, humilitatem autem zelare.
Hilarius in Matth. Caelestium ergo verborum arcana atque virtutes sapientibus absconduntur, et parvulis
revelantur; parvulis malitia, non sensu; sapientibus vero stultitiae suae praesumptione, non sapientiae
causa.
Chrysostomus in Matth. revelatum autem esse his, dignum est laetitia; occultari autem his, non laetitia,
sed lacrymis dignum est. Non ergo propter hoc laetatur, sed quoniam quae sapientes non cognoverunt,
cognoverunt hi.
Hilarius. Facti autem huius aequitatem dominus paternae voluntatis iudicio confirmat; ut qui indignantur
parvuli in Deo fieri, stulti deinceps in sapientia sua fiant: et ideo subditur ita, pater, quoniam sic placitum fuit
ante te.
Gregorius moralium. quibus verbis exempla humilitatis accipimus, ne temere discutere superna consilia de
aliorum vocatione, aliorum vero repulsione praesumamus: ostendens quod iniustum esse non potest quod
placuit iusto.
Hieronymus. In his etiam verbis blandientis affectu loquitur ad patrem, ut coeptum in apostolis compleatur
beneficium.
Chrysostomus in Matth. Haec autem quae dominus discipulis dixit, studiosiores eos fecerunt: quia enim
consequens erat eos de se magna sapere, quia daemones abigebant, ideo hic eos reprimit: revelatio enim
erat quod eis factum est, non illorum studium; ideoque scribae, sapientes et prudentes existimantes se
esse, exciderunt propter proprium tumorem; unde si propter hoc ab eis abscondita sunt Dei mysteria:
timete, dicit, et vos, et manete parvuli: hoc enim fecit vos revelatione potiri. sicut autem cum paulus dicit:
tradidit illos Deus in reprobum sensum, non hoc dicit inducens Deum hoc agentem, sed illos qui causam
tribuerunt, ita et hic abscondisti haec a sapientibus et prudentibus. et propter quid abscondita sunt ab illis?
audi paulum dicentem quoniam quaerentes propriam iustitiam statuere, iustitiae Dei non sunt subiecti.

MATTHAEUS 11,27
4127 (Mt 11,27 )
Chrysostomus in Matth. quia dixerat: confiteor tibi, pater, quoniam abscondisti haec a sapientibus, ut non
existimes quoniam ita gratias agit patri, sicut si ipse sit hac virtute privatus, consequenter adiungit omnia
mihi tradita sunt a patre meo. Cum autem audieris quoniam tradita sunt, nihil humanum suspiceris: ut enim
non duos deos ingenitos esse aestimes, hanc ponit dictionem. simul enim cum genitus est, omnium
dominator fuit.
Hieronymus. Alioquin si iuxta nostram fragilitatem sentire volumus, cum coeperit habere qui accepit,
incipiet non habere qui dedit. Vel tradita sibi omnia, non caelum et terra et elementa intelligenda sunt, et
cetera quae ipse fecit et condidit; sed hi qui per filium accessum habent ad patrem.
Hilarius. Vel hoc dixit ne quid in illo minus quam quod in Deo est, aestimaretur.
Augustinus contra maximum. nam si minus habet in potestate aliquid quam pater, non sunt eius omnia
quae habet pater: gignendo enim dedit pater potentiam filio, sicut omnia, quae habet in substantia sua,
gignendo dedit ei quem genuit de substantia sua.
Hilarius in Matth. deinde in mutua cognitione patris et filii dat intelligere non aliud in filio quam quod in
patre extitisse: sequitur enim et nemo novit filium nisi pater, neque patrem quis novit nisi filius.

