Catena Aurea (latine) 3117

Pagina 17

animam generalem quae sic ineffabili motu semina cuncta vivificet ut non sit concreta cum genitis; nempe
cum haec in uterum passibilem materiam ad usus suos formatura pervenerit, unam facit secum esse
personam eius rei, quam non eamdem constat habere substantiam; et fit, operante anima et patiente
materia, ex duabus substantiis unus homo, cum anima aliud doceatur esse, aliud caro. Sicque animam
nasci fatemur ex utero, quam ad uterum venientem vitam dicimus contulisse concepto. Nasci, inquam, ex
matre dicitur qui ex hac sibi corpus aptavit in quo nasci posset, non quia antequam nasceretur, quantum ad
se attinet, ipsa penitus non fuisset. Sic ergo, immo multo incomprehensibilius atque sublimius, natus est
susceptione perfecti hominis de matre filius Dei, qui per omnipotentiam singularem omnibus genitis est
causa nascendi.

MATTHAEUS 1,17
3117 (Mt 1,17 )
Chrysostomus super Matth. Positis generationibus ab abraham usque ad Christum, eas in tres partes
divisit per generationes quatuordecim quia ter completis quatuordecim generationibus mutatus est in
iudaeis status hominum. Ab abraham enim usque ad David fuerunt sub iudicibus, a David usque ad
transmigrationem babylonis sub regibus, a transmigratione usque ad Christum sub pontificibus. Hoc ergo
vult demonstrare: sicut semper completis quatuordecim generationibus mutatus est hominum status, sic
completis quatuordecim generationibus a transmigratione ad Christum necesse est a Christo mutari similiter
hominum statum; quod et factum est. Post Christum enim omnes gentes sub uno Christo iudice, rege et
pontifice factae sunt; unde quando iudices, reges et pontifices christi dignitatem praefigurabant, semper
principia eorum in figura fuerunt christi: primus iudicum iesus nave, primus regum David, primus pontificum
iesus filius iosedech. Hoc in figura christi fuisse, dubitat nemo.
Chrysostomus in Matth. Vel ideo in tres partes divisit omnes generationes demonstrans quod neque
regimine transmutato facti sunt meliores, sed sub iudicibus, regibus, pontificibus et sacerdotibus in eisdem
permanserunt malis; propter quod et captivitatem babylonis commemorat manifestans quod neque ex hoc
sunt correcti. Descensus autem in aegyptum non meminit quia aegyptios non timebant sicut babylonios vel
assyrios, et quia illud erat antiquum, hoc autem recens et quia illuc non propter peccata deducti fuerant
sicut in babylonem.
Ambrosius super lucam. Illud autem non praetermittendum putamus quod a David temporibus usque ad
iechoniam, cum septemdecim fuerint reges iudaeae, quatuordecim generationes Matthaeus posuit. Oportet
autem cognoscere, posse plures esse successiones, pauciores generationes; possunt enim diutius vivere
aliqui et serius generare, aut certe penitus exortes generationis existere; itaque non quae regum, eadem
generationum tempora.
Glossa. Vel potest dici tres reges esse praetermissos, ut superius dictum est.
Ambrosius super lucam. Rursus ergo cum a iechonia usque ad ioseph generationes duodecim
computentur, postea quatuordecim generationes descriptas esse commemoravit. Sed si diligenter advertas,
hic quoque quatuordecim generationum poteris invenire rationem. Duodecim enim a ioseph numerantur,
tertiadecima est Christus; duos autem Ioakim, idest duos iechonias fuisse historia indicat, patrem et filium.
Non igitur suppressit alterum evangelista, sed utrumque significat. Ita, addito minori iechonia, generationes
quatuordecim computantur.
Chrysostomus super Matth. Vel unus iechonias bis numeratur in evangelio, semel ante transmigrationem,
iterum autem post transmigrationem. Hic enim iechonias, cum esset unus, duas habuit conditiones: fuit
enim et rex ante transmigrationem, quasi rex factus a populo Dei; factus est et privatus post
transmigrationem. Ideo ante transmigrationem numeratur inter reges quasi rex, post transmigrationem
autem inter privatos.
Augustinus de cons. Evang. Vel ideo unus in illis progenitoribus bis numeratur, idest iechonias, a quo
facta est quaedam in extraneas gentes deflexio quoniam in babyloniam transmigratus est. Ubi autem ordo a
rectitudine flectitur ut eat in diversum, tamquam angulum facit; illud autem quod in angulo est bis numeratur.
Et hic iam Christum praefigurat a circumcisione ad praeputium migraturum, et lapidem angularem futurum.
Remigius. Ideo autem quatuordecim posuit generationes quia denarius significat decalogum, quaternarius
vero quatuor libros evangelii; unde in hoc ostendit concordiam legis et evangelii. Ideo etiam quaterdenarium
numerum triplicavit, ut ostenderet quia perfectio legis, prophetiae et gratiae, in fide sanctae trinitatis consistit.

