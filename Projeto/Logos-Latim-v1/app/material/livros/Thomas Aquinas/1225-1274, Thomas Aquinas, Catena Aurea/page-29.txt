Catena Aurea (latine)

Pagina 29

Gregorius in Evang. Sed absit a fidelium cordibus ut esse quid fatum dicant.
Augustinus de Civ. Dei. Nam homines quando fatum audiunt, usitata loquendi consuetudine non
intelligunt nisi vim positionis siderum, qualis est quando quis nascitur sive concipitur; quod aliqui alienant a
Dei voluntate. Et hi ab auribus omnium repellendi sunt, qui qualiumcumque deorum volunt esse cultores.
Aliqui vero stellas hanc putant habere potestatem traditam sibi a summa Dei potestate: qui magnam caelo
faciunt iniuriam, in cuius velut splendidissima curia opinantur scelera facienda decerni; qualia si aliqua
terrena civitas decrevisset, genere humano decernente fuerat evertenda.
Chrysostomus super Matth. Si ergo aliquis adulter et homicida fiat per stellam, magna est iniquitas illarum
stellarum, magis illius qui creavit stellas; nam cum sit praescius futurorum Deus, ex quo tanta iniquitas
futura per stellas, si voluit ei dare, non est bonus; si noluit ei dare, et non potuit, impotens est. Si etiam
stellae est quod aut mali sumus aut boni, ergo nec bonum nostrum laudandum est, nec malum
vituperandum, quia nec in nobis est voluntarius actus; ut quid enim mali mei poenam suscipiam, quod non
voluntate, sed necessitate commisi? ipsa denique mandata Dei ne peccent homines, aut hortamenta ut
faciant bonum, hanc insipientiam destruunt. Quis enim iubet aliquem ne faciat malum quod non potest
declinare, aut faciat bonum ad quod non potest pervenire? Gregorius Nyssenus philos. Insipientes vero
sunt orationes omnibus secundum fatum existentibus; exulat autem et providentia Dei cum pietate, cum his
et homo organum solum invenitur superni circularis motus; ab hoc enim moveri ad operationes aiunt non
solum partes corporis, sed animae excogitationes; et universaliter qui hoc dicunt, quae in nobis sunt, et
contingentis naturam destruunt; et ita nihil aliud est hoc quam omnia evertere. Ubi etiam de reliquo erit
liberum arbitrium? liberum enim oportet esse quod est in nobis.
Augustinus de Civ. Dei. Non usquequaque autem absurde dici potest, ad solas corporum differentias
afflatus quosdam valere sidereos, sicut solaribus accessibus et decessibus videmus anni tempora variari, et
lunaribus incrementis atque decrementis augeri et minui quaedam genera rerum, sicut conchas et mirabiles
aestus oceani; non autem animi voluntates positionibus siderum subdi. Quod si dicantur stellae significare
ista potius quam facere, quid est quod nunquam dicere potuerunt cur in vita geminorum, in actionibus, in
eventibus, professionibus, actibus, honoribus, ceterisque rebus ad humanam vitam pertinentibus, atque in
ipsa morte plerumque sit tanta diversitas, ut similiores sint multi extranei quam ipsi inter se gemini, per
exiguum temporis intervallum in nascendo separati, in conceptu autem per concubitum uno etiam momento
seminati? quod ergo conantur efficere de intervallo exigui temporis quod ipsi inter se gemini dum
nascerentur habuerunt, non tantum valet quanta invenitur in geminorum voluntatibus, actibus, moribus
casibusque diversitas. Quidam vero non astrorum constitutionem, sed omnium connexionem seriemque
causarum, quam Dei summi tribuunt voluntati et potestati, fati nomine appellant. Si quis ergo res humanas
fato tribuit quia ipsam Dei voluntatem vel potestatem fati nomine appellat, sententiam teneat, linguam
corrigat, quoniam fati nomen solet a loquentibus poni in siderum constitutione. Unde voluntatem Dei fati
vocabulo non nuncupamus, nisi forte ut fatum a fando, idest a loquendo, dictum intelligamus. Scriptum est
enim: semel locutus est Deus: duo haec audivi. Unde non est multum cum eis de verbi controversia
laborandum atque certandum.
Augustinus contra faustum. Si autem sub fato stellarum nullius hominis genesim ponimus ut liberum
arbitrium voluntatis ab omni necessitatis vinculo vindicemus, quanto minus illius temporalem generationem
sub astrorum conditionem credimus factam, qui est universorum aeternus creator et dominus? itaque illa
stella quam viderunt magi, Christo secundum carnem nato, non ad decretum dominabatur, sed ad
testimonium famulabatur. Proinde non ex illis erat stellis quae ab initio creaturae itinerum suorum ordinem
sub creatoris lege custodiunt, sed novo virginis partu novum sidus apparuit, quod ministerium officii sui
etiam ipsis magis quaerentibus Christum, cum ante faciem praeiret, exhibuit, donec eos usque ad ipsum
locum ubi Deus verbum infans erat, praeeundo perduceret. Quidam autem astrologi ita constituerunt
nascentium hominum fata sub stellis, ut aliquam stellarum, homine aliquo nato, circuitus sui ordinem
reliquisse, et ad eum qui natus est, perrexisse asseverent. Sortem quippe nascentis astrorum ordini colligari
arbitrantur, non astrorum ordinem ad hominis nati diem posse mutari. Quapropter si stella illa ex his erat
quae in caelo peragunt ordines suos quomodo poterat discernere quid Christus acturus erat, quae nato
Christo iussa est relinquere quod agebat? si autem, ut probabilius creditur, ad demonstrandum Christum,
quae non erat, exorta est; non ideo Christus natus quia illa extitit, sed illa extitit quia Christus natus est;
unde si dici oporteret, non stellam Christo, sed Christum stellae, fatum fuisse diceremus: ipse quippe illi,
non illa huic nascendi attulit causam.
Chrysostomus super Matth. Non est hoc etiam astronomiae opus a stellis scire eos qui nascuntur, sed ab
hora nativitatis futura praedicere; hi autem tempus nativitatis non cognoverunt, ut hinc sumentes initium a
stellarum motu futura cognoscerent, sed e converso. Dicunt ergo vidimus stellam eius.

