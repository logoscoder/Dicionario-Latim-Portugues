Catena Aurea (latine) 11207

Pagina 822

Theophylactus. Magistratus hic appellantur praepositi constructionum templi, vel etiam illi quos romani
populo praefecerant ne proruerent in tumultus, erant enim seditiosi.
Chrysostomus. propter avaritiam autem iudas factus est talis; sequitur enim et pacti sunt pecuniam illi
dare. Tales enim avaritia generat passiones: reddit impios, et deum ignorare compellit; et si millies
benefactum sit eis, ad nocendum impellit; unde et hic sequitur et spopondit.
Theophylactus. idest, pepigit et promisit. Et quaerebat opportunitatem ut eum traderet sine turbis; idest,
quaerebat eum tradere quando videret eum seorsum existentem sine turbis.
Beda. Multi autem iudae scelus exhorrent, nec tamen cavent: qui enim caritatis et veritatis iura spernit,
Christum, qui est veritas et caritas, prodit; maxime cum non infirmitate vel ignorantia peccet, sed ad
similitudinem iudae quaerat opportunitatem, ut arbitris absentibus veritatem mendacio, virtutem crimine
immutet.

LUCA 22,7-13
11207 (Lc 22,7-13 )
Titus. Ut nobis dominus caeleste pascha dimitteret, typicum manducavit, figuram removens, ut veritas
locum obtineret; unde dicitur venit autem dies azymorum, in qua necesse erat occidi pascha.
Beda. dies azymorum paschae quartamdecimam primi mensis appellat, quando, fermento abiecto, pascha,
idest agnus, occidi ad vesperam consueverat.
Eusebius. Si quis autem dicat: si prima die azymorum discipuli salvatori parant pascha, ergo et eadem die
oportet nos pascha celebrare: dicemus, hoc non fuisse monitionem, sed historiam facti quod accidit
tempore salutiferae passionis. Aliud autem est narrare gesta vetera, et aliud sancire, ac posteris statuta
relinquere. Quin etiam salvator non egit pascha cum iudaeis, quando agnum immolabant: nam illi quidem
hoc egerunt in parasceve, quando passus est dominus; unde non introierunt in atrium pilati, ut manducarent
pascha: ex quo enim veritati insidiati sunt, verbum veritatis a se expulerunt, non primo die azymorum, quo
die debebat immolari pascha, manducantes solitum sibi pascha (erant enim erga aliud attenti), sed die
sequenti post illam, quae erat azymorum secunda. Dominus vero prima die azymorum, hoc est quinta feria
sabbati, pascha cum discipulis peregit.
Theophylactus. Eadem autem quinta feria mittit duos ex discipulis suis ad parandum pascha, petrum
scilicet et ioannem, alterum scilicet ut diligentem, alterum ut dilectum; unde sequitur et misit petrum et
ioannem, dicens: euntes parate nobis pascha, ut manducemus: per omnia manifestans quod usque ad
extremum vitae non est adversatus legi. Mittit autem eos ad alienam domum: nam nulla domus erat ei,
neque discipulis suis; alioquin apud aliquem eorum pascha celebrasset; et ideo subditur at illi dixerunt: ubi
vis paremus? Beda. Quasi dicant: non habemus domicilium, non habemus tabernaculum. audiant quibus
aedificandarum domorum cura est: cognoscant Christum omnium dominum, locum ubi caput reclinaret non
habuisse.
Chrysostomus. Cum autem ignorarent ad quem mitterentur, signum dedit eis, sicut et samuel sauli; unde
subditur et dixit ad eos: ecce introeuntibus vobis in civitatem, occurret vobis homo amphoram aquae
portans: sequimini eum in domum in quam intrat.
Ambrosius. Primum maiestatem divinitatis adverte: cum discipulis loquitur, et iam novit quid alibi sit
futurum; deinde dignationem eius intuere: quia non persona divitis aut potentis eligitur, sed pauper ambitur,
et angustum hospitium pauperis amplis nobilium aedibus antefertur. Sciebat autem dominus nomen eius,
cuius sciebat mysterium et occursum; sed ideo sine nomine designatur, ut ignobilis aestimetur.
Theophylactus. Vel ideo mittit eos ad hominem ignotum, ut ostendat quod passionem voluntarie subiit.
Qui enim mentem huius ignoti viri subegit ut eos susciperet, poterat quodcumque voluisset cum iudaeis
tractare. Dicunt autem quidam quod ideo non dixit nomen hominis, ne proditor cognito nomine domum
panderet pharisaeis, qui venientes cepissent eum priusquam coena fieret, et spiritualia mysteria discipulis
traderet: sed quibusdam indiciis in quamdam domum dirigit eos; unde sequitur et dicetis patrifamilias
domus: dicit tibi magister: ubi est diversorium ubi pascha cum discipulis meis manducem? et ipse vobis
ostendet coenaculum magnum stratum; et ibi parate.

