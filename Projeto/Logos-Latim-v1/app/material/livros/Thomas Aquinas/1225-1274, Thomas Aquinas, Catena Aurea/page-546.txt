Catena Aurea (latine)

Pagina 546

propter hoc enim et revolverat lapidem, ut locum ostenderet.
Hieronymus. Ostenditur autem immortalitas mortalibus ad gratiarum actionem debitam, ut intelligamus
quid fuerimus, et sciamus quid futuri erimus. Sequitur sed ite, dicite discipulis eius et petro, quia praecedet
vos in galilaeam. Mulieribus dicitur ut nuntient apostolis: quia per mulierem mors annuntiata est, per
mulierem vita resurgens. Dicit autem specialiter et petro, quia se indignum iudicavit discipulatu, cum ter
negavit magistrum; sed peccata praeterita non nocent, quando non placent.
Gregorius. Si autem hunc angelus non nominatim exprimeret, qui magistrum negaverat, venire inter
discipulos non auderet. Vocatur ergo ex nomine, ne desperaret ex negatione.
Augustinus de cons. Evang.. Quod autem dicit praecedet vos in galilaeam; ibi eum videbitis sicut dixit
vobis, videtur hoc sonare: quod iesus non erat demonstraturus se discipulis post resurrectionem nisi in
galilaea; quam demonstrationem nunc ipse marcus commemoravit; quod enim dixit mane prima sabbati
apparuit mariae magdalene.... Post haec duobus euntibus in villam, factum est in ierusalem ipso die
resurrectionis; deinde venit ad ultimam manifestationem, quam factam scimus in monte oliveti non longe a
ierusalem. Numquam igitur commemorat marcus impletum quod ab angelo praenuntiatum esse testatur.
Matthaeus vero nullum alium locum omnino commemorat, ubi discipuli, postquam surrexit, viderint
dominum, nisi in galilaea, secundum angeli praedicationem. Sed cum non sit expressum quando id futurum
esset, utrum primum antequam alibi ab eis visus esset, idque ipsum quod discipulos Matthaeus dicit iisse in
galilaeam in montem, non exprimit diem nec narrandi ordinem; non adversatur quidem Matthaeus
narrationibus ceterorum; sed dat eas intelligendi atque accipiendi locum. Verumtamen quod dominus non
ibi primum se demonstraturus erat, sed in galilaea, ubi postea visus est, se videndum mandavit, quemvis
fidelem facit intentum ad quaerendum in quo mysterio dictum intelligatur.
Gregorius. Galilaea namque transmigratio interpretatur. Iam quippe redemptor noster a passione ad
resurrectionem, a morte ad vitam transmigraverat; et nos resurrectionis eius gloriam post laeti videbimus, si
modo a vitiis ad virtutum celsitudinem transmigramus. Qui ergo in sepulcro nuntiatur, in transmigratione
ostenditur: quia is qui in mortificatione carnis agnoscitur, in transmigratione mentis videtur.
Hieronymus. Brevis ergo sententia in syllabis, sed ingens in quantitate promissio. Ibi est gaudii nostri fons,
et salutis aeternae origo praeparata. Ibi congregantur dispersiones, et sanantur contriti corde. Ibi, inquit,
eum videbitis, sed non sicut vidistis.
Augustinus de cons. Evang.. Significatur etiam quod gratia Christi de populo israel erat transmigratura ad
gentes, a quibus apostoli nullo modo praedicantes suscipientur, nisi eis viam dominus in eorum cordibus
praeveniens praeparasset; et hoc est: praecedet vos in galilaeam: ibi eum videbitis, id est, ibi membra eius
invenietis. Sequitur at illae exeuntes, fugerunt de monumento: invaserat enim eas tremor et pavor.
Theophylactus. Idest stupor propter visionem angeli, et admirationem resurrectionis. Severianus. Angelus
quidem sedet in monumento, de monumento fugiunt mulieres; quia ille de caelesti substantia confidit,
turbantur istae de conditione terrena. Sepulcrum, qui mori non potest, timere nescit; mulieres autem et de
praesenti facto tremunt, et sepulcrum ut mortales adhuc mortaliter expavescunt.
Hieronymus. Hoc etiam dicitur de futura vita, in qua fugiet dolor et gemitus. Imitantur etiam mulieres ante
resurrectionem omnia quae faciunt post resurrectionem, fugientes mortem et pavorem. Sequitur et nemini
quicquam dixerunt: timebant enim.
Theophylactus. Aut propter iudaeos aut timore visionis detentae tacebant hoc quod audierant.
Augustinus de cons. Evang.. Quaeri autem potest quemadmodum hoc dicat marcus, cum dicat
Matthaeus: et exierunt cito de monumento cum timore et gaudio magno, currentes nuntiare discipulis eius,
nisi intelligamus ipsorum angelorum nemini ausas fuisse aliquid dicere, idest respondere ad ea quae ab illis
audierant; aut certe custodibus quos iacentes viderunt: nam illud gaudium quod Matthaeus commemorat,
non repugnat timori de quo marcus dicit: debuimus enim utrumque in illarum animo factum intelligere, etiam
si Matthaeus de timore non diceret. Cum vero ipse dicat: exierunt cito de monumento cum timore et gaudio
magno, nihil ex hac re quaestionis remanere permittit. Severianus. Signanter etiam dicitur, quod nemini
quicquam dixerunt: quia mulieribus audire, non loqui datum est; discere, non docere.

MARCUS 16,9-13

