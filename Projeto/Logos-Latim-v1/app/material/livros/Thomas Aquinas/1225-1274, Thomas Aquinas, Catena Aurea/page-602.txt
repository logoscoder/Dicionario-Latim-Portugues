Catena Aurea (latine) 9318

Pagina 602

Graecus. Per hoc ergo quod dicit baptizabit in spiritu sancto, ostendit abundantiam gratiae et beneficii
copiam. Ne autem aliqui putent quod dona largiri et potestas et voluntas est creatori: punire vero
inobedientes nullam sibi fore causam; ob hoc subdit cuius ventilabrum in manu eius: ostendens quod non
solum munificus est dignis, sed etiam praevaricationum ultor. Ventilabrum autem promptitudinem iudicii
exprimit: non enim cum induciis, sed in instanti et absque quolibet intervallo separat damnandos a collegio
salvandorum.
Cyrillus. Per hoc autem quod subdit et permundabit aream suam, designat baptista ecclesiam pertinere ad
Christum, quasi ad dominum.
Beda. Per aream enim praesens ecclesia figuratur, in qua multi sunt vocati, pauci vero electi; cuius areae
purgatio et nunc viritim geritur, cum quisque perversus vel ob manifesta peccata de ecclesia, sacerdotali
castigatione, eicitur, vel ob occulta post mortem divina districtione damnatur. Et universaliter in fine
perficietur, quando mittet filius hominis angelos suos, et colligent de regno eius omnia scandala.
Ambrosius. ventilabri ergo indicio, discriminandorum dominus declaratur ius habere meritorum, eo quod
dum frumenta ventilantur in area, plena a vacuis velut quodam aurae spirantis examine separantur; unde
sequitur et congregabit triticum in horreum suum; paleas autem comburet igne inextinguibili. Per hanc
comparationem dominus ostendit quod iudicii die solida merita fructusque virtutis ab inanis iactantiae,
exiliumque factorum infructuosa levitate discernat, perfectioris meriti viros locaturus in mansione caelesti.
Ipse enim perfectior fructus est qui meruit eius esse conformis qui sicut granum tritici excidit, ut plurimos
fructus afferret.
Cyrillus. at paleae lentos et inanes signant, et quolibet vento peccati ventilatos et volubiles.
Basilius. Conferunt autem his qui digni sunt regno caelorum velut palea tritico; non tamen intuitu divinae
caritatis et proximorum hoc faciunt, sive spiritualibus donis, sive corporalibus beneficiis.
Origenes in lucam. Vel quia absque vento non possunt triticum et paleae separari; ideo habet ventilabrum
in manu sua; quod alios paleas, alios triticum esse demonstrat. Cum enim esses palea levis, idest
incredulus, ostendit te esse tentatio quod latebas. Cum autem fortiter tentamenta toleraveris, non te faciet
fidelem tentatio atque patientem; sed virtutem, quae in te latebat, profert in medium.
Gregorius nyssenus. Expedit autem scire, quod nec bona quae per repromissiones reposita sunt honeste
viventibus, talia sunt ut verbo valeant explicari: quia nec oculus vidit, nec auris audivit, nec in cor hominis
ascenderunt: nec peccatorum poenae ad aliquid eorum quae in praesenti sensum afficiunt, proportionem
habent: et quamvis aliquae illarum poenarum per nostra nominentur vocabula, differt tamen non modicum:
cum enim audis ignem, aliud quiddam conicere doceris ex eo quod additur inextinguibili, quod in istum
ignem non cadit.
Gregorius moralium. miro modo expressus est ignis gehennae: ignis namque noster corporeus per
congesta ligna nutritur, nec valet nisi fotus subsistere; at contra gehennae ignis, cum sit corporeus, et in se
missos reprobos corporaliter exurat, lignis non nutritur, sed creatus semel inextinguibilis durat.

LUCA 3,18-20
9318 (Lc 3,18-20 )
Origenes in lucam. Annuntiaverat ioannes Christum, baptismum spiritus sancti praedicabat, et cetera quae
evangelii tradit historia: exceptis ergo his alia annuntiasse monstratur in eo quod dicitur multa quidem et alia
exhortans evangelizabat populo.
Theophylactus. Exhortatio enim eius erat bona doctrina; et ideo convenienter evangelium dicitur.
Origenes. et quomodo in evangelio secundum ioannem de Christo refertur, quia multa et alia locutus est,
sic et in praesenti loco intellige quod lucas hic dixit, quoniam maiora quaedam a ioanne annuntiabantur
quam ut deberent litteris credi. Miramur autem ioannem, quo inter natos mulierum maior nemo fuerit, quod
in tantam opinionem meritis virtutis ascenderit ut a plerisque Christus putaretur; sed illud multo mirabilius,
quod non timuit herodem, non formidavit interitum; unde sequitur herodes autem tetrarcha cum corriperetur
ab illo, etc..

