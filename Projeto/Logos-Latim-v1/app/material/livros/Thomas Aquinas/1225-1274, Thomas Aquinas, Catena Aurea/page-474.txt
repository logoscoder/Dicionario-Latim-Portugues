Catena Aurea (latine) 6731

Pagina 474

beneficia; ego micas postulo, scilicet modicam beneficii partem.
Chrysostomus. Quod ergo in ordine canum se reputat, reverentiae est; quasi dicat: pro gratia habeo etiam
in numero canum esse, et non ab aliena, sed a propria mensa comedere dominantis.
Theophylactus. Quia ergo mulier sapientissime respondebat, obtinuit quod optabat; unde sequitur et ait illi,
etc.. Non dixit: virtus mea te salvam fecit; sed propter hunc sermonem, idest propter fidem tuam, quae hoc
de sermone demonstratur, vade; exiit daemonium a filia tua. Sequitur et cum abiisset in domum suam
invenit puellam iacentem supra lectum, et daemonium exiisse.
Beda. Propter humilem enim matris, fidelemque sermonem filiam deseruit daemonium: ubi datur
exemplum catechizandi et baptizandi infantes: quia videlicet per fidem et confessionem parentum in
baptismo liberantur a diabolo parvuli, qui necdum per se sapere, vel aliquid agere boni possunt vel mali.
Hieronymus. Mystice autem mulier gentilis quae pro filia rogat, est mater nostra romana ecclesia. Nata
eius daemoniaca barbarica est occidentalis natio; cuius fides fecit de cane ovem. Micas autem spiritualis
intellectus, non panem infractum litterae sumere cupit.
Theophylactus. Unusquisque etiam nostrum cum peccat, mulier est anima eius. Infirmam vero filiam habet
haec anima actus pravos; quae filia daemonium habet: nam actus pravi daemonum sunt. Peccatores autem
existentes, nuncupantur catuli impleti immunditiis. Propter quod non sumus digni panem Dei recipere, aut
participes fieri immaculatorum mysteriorum Dei. Si vero cognoscentes nosmetipsos per humilitatem esse
catulos, confiteamur peccata nostra, tunc sanabitur filia, scilicet operatio prava.

MARCUS 7,31-37
6731 (Mc 7,31-37 )
Theophylactus. In gentilium locis moram dominus facere non volebat, ne occasionem iudaeis daret ut
transgressorem legis eum aestimarent, quod se gentibus admiscebat; et ideo confestim revertitur; unde
dicitur et iterum exiens de finibus tyri, venit per sidonem ad mare galilaeae inter medios fines decapoleos.
Beda. Decapolis est regio decem urbium trans iordanem ad orientem contra galilaeam. Quod ergo dicitur
quod dominus venit ad mare galilaeae inter medios fines decapoleos, non ipsos fines decapolis intrasse
significat, neque enim mare navigasse dicitur; sed potius ad mare usque venisse atque ad ipsum
pervenisse locum qui medios fines decapolis longe trans mare positos respiciebat. Sequitur et adducunt ei
surdum et mutum, et deprecabantur eum ut imponat illi manum.
Theophylactus. Quod recte post daemoniaci liberationem ponitur: ex daemonio enim talis passio erat.
Sequitur et apprehendens eum de turba seorsum, misit digitos suos in auriculam eius.
Chrysostomus. Seorsum a turba oblatum surdum et mutum apprehendit, ut divina miracula non faceret
manifeste, instruens nos vanam gloriam eicere, et tumorem: nihil enim est ex quo aliquis sic miracula
operetur, sicut si humilitatem colat, et modestiam sequatur. Misit vero digitos in auriculam, potens verbo
sanare, ut ostenderet quod divina virtute ditatum erat corpus divinitati unitum, et operatio eius. Quia enim
propter transgressionem adae, natura humana multam incurrerat passionem, ac membrorum, et sensuum
laesionem, veniens Christus in seipso perfectionem demonstravit humanae naturae; et propter hoc digitis
aures aperuit, et sputo loquelam dedit; unde sequitur et expuens tetigit linguam eius.
Theophylactus. Ut scilicet ostenderet quod omnia membra sacri corporis eius divina existunt et sancta;
sicut et sputum, quod vinculum linguae dissolvit. Etenim omne sputum superfluitas est; sed in domino
omnia divina fuerunt. Sequitur et suspiciens in caelum ingemuit, et ait: ephphetha, quod est adaperire.
Beda. Suspexit quidem in caelum, ut inde mutis loquelam, inde auditum surdis, inde cunctis infirmantibus
medelam doceret esse quaerendam. Ingemuit autem, non quia ipsi opus esset cum gemitu aliquid petere a
patre, qui cuncta petentibus donat cum patre; sed ut nobis gemendi daret exempla, cum vel pro nostri, vel
pro nostrorum erratibus proximorum supernae pietatis praesidia invocamus.
Chrysostomus. Simul etiam ingemuit, nostram causam suscipiens in seipso, et naturae misertus
humanae, videns miseriam in quam humanum genus inciderat.

