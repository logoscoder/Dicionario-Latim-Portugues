Catena Aurea (latine)

Pagina 212

enim Marcus hoc dicit: ne quando convertantur, et dimittantur eis peccata. Ubi intelliguntur peccatis suis
meruisse ut non intelligerent; et tamen hoc ipsum misericorditer eis factum ut peccata sua cognoscerent, et
conversi veniam mererentur. Quod autem Ioannes hunc locum ita dicit: propterea non poterant credere,
quia iterum dixit isaias: excaecavit oculos eorum, et induravit cor eorum, ut non videant oculis, et non
intelligant corde, et convertantur et sanem eos, adversari videtur huic sententiae, et omnino cogere ut quod
hic dictum est, ne quando oculis videant, non accipiatur, ne vel sic aliquando oculis videant, sed prorsus ut
non videant: quandoquidem aperte dicit: ita ut oculis non videant. Et quod ait: propterea non poterant
credere, satis ostendit, non ideo factam excaecationem, ut ea commoti et dolentes se non intelligere,
converterentur aliquando per poenitentiam: non enim possent hoc facere nisi prius crederent, ut credendo
converterentur, et conversione sanarentur, et sanati intelligerent; sed ideo potius excaecatos ut non
crederent: dicit enim apertissime: propterea non poterant credere. Quod si ita est, quis non exurgat in
defensionem iudaeorum, ut eos extra culpam fuisse proclamet, quod non crediderunt? propterea enim non
poterant credere, quia excaecavit oculos eorum. Sed quoniam potius Deus extra culpam debet intelligi,
cogimur fateri aliis quibusdam peccatis ita eos excaecari meruisse, qua tamen excaecatione non poterant
credere: verba enim ioannis ista sunt: non poterant credere, quia iterum dixit isaias: excaecavit oculos
eorum. Frustra itaque conantur intelligere ideo fuisse caecatos ut converterentur; cum ideo converti non
poterant, quia non credebant, et ideo credere non poterant, quia excaecati erant. An forte non absurde
dicimus, quosdam iudaeorum fuisse sanabiles; sed tanto tamen tumore superbiae periclitatos, ut eis
expedierit primo non credere, ut non intelligerent dominum loquentem parabolas, quibus non intellectis non
in eum crederent; non credentes autem cum ceteris desperatis crucifigerent eum; atque ita post eius
resurrectionem converterentur, quando iam de reatu mortis domini amplius humiliati diligerent eum, a quo
sibi tantum scelus dimissum esse gauderent: quoniam tanta eorum superbia tali humiliatione esset
deicienda? quod incongrue dictum esse quilibet arbitretur, si non ita contigisse in actibus apostolorum
manifeste legerit. non ergo abhorret quod ait Ioannes: propterea non poterant credere, quia excaecavit
oculos eorum, ut non videant, ab ea sententia qua intelligimus, ideo excaecatos ut converterentur; hoc est,
ideo eis per obscuritates parabolarum occultatas sententias domini, ut post eius resurrectionem salubriori
poenitentia resipiscerent; quia per obscuritatem sermonis excaecati, dicta domini non intellexerunt; et ea
non intelligendo, non in eum crediderunt; non credendo, eum crucifixerunt; atque ita post resurrectionem
miraculis, quae in eius nomine fiebant, exterriti, maioris criminis reatu compuncti sunt, et prostrati ad
poenitentiam; deinde accepta indulgentia ad obedientiam flagrantissima dilectione conversi: quibusdam
autem non profuit illa caecitas ad conversionem.
Remigius. et quantum ad hoc potest haec sententia sic intelligi, ut in omnibus subaudiatur non hoc modo:
ne quando oculis videant, et ne quando auribus audiant, et ne quando corde intelligant, et ne quando
convertantur, et sanem eos.
Glossa. Sic ergo oculi eorum qui vident, et nolunt credere, sunt miseri; vestri autem beati: unde sequitur
vestri autem beati oculi quia vident, et aures vestrae quia audiunt.
Hieronymus. Nisi autem supra legissemus auditores ad intelligentiam provocatos, salvatore dicente: qui
habet aures audiendi, audiat, putaremus nunc oculos et aures, qui beatitudinem accipiunt, corporales
intelligi. Sed mihi videntur oculi illi beati qui christi possunt agnoscere sacramenta, et illae beatae aures de
quibus isaias loquitur: dominus apposuit mihi aurem.
Glossa. Mens enim est oculus, quia naturali vigore ad intelligendum aliquid dirigitur; auris, quia alio
docente discit.
Hilarius in Matth. vel apostolici temporis beatitudinem docet, quorum oculis atque auribus contingit Dei
salutare videre et audire, prophetis atque iustis cupientibus videre et audire in plenitudine temporum
destinatum: unde sequitur amen quippe dico vobis, quia multi prophetae et iusti cupierunt videre quae vos
videtis, et non viderunt; et audire quae vos auditis, et non audierunt.
Hieronymus. Videtur autem huic loco illud esse contrarium quod alibi dicitur: abraham cupivit videre diem
meum: vidit et gavisus est.
Rabanus. Isaias quoque et michaeas et multi alii prophetae viderunt gloriam domini: qui etiam propterea
videntes appellati sunt.
Hieronymus. Non autem dixit: prophetae et iusti, sed multi: inter multos enim potest fieri ut alii viderint, alii
non viderint, licet et in hoc periculosa sit interpretatio, ut inter sanctorum merita discretionem quamlibet
facere videamur, scilicet quantum ad fidem de Christo habitam; ergo abraham vidit in aenigmate, non vidit
in specie. Vos autem impraesentiarum tenetis et habetis dominum vestrum, et ad voluntatem interrogatis, et
convescimini ei.

