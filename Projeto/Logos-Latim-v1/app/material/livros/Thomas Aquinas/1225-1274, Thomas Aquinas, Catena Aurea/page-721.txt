Catena Aurea (latine)

Pagina 721

Ambrosius. Mors enim naturae finis, non poenae est; et ideo mortem supplicii corporalis esse defectum,
poenam vero animae esse perpetuam, deumque solum esse metuendum, cuius potestati non natura
praescribat, sed eadem natura subiaceat, concludit: ita dico vobis, hunc timete.
Theophylactus. Hinc nota, quod peccatoribus quidem mors ad supplicium fertur, et hic cruciatis ipsis per
interitum, et consequenter in gehennam detrusis; sed si sermonem discusseris, quiddam aliud intelliges:
non enim dicit: qui mittit in gehennam; sed qui potestatem habet mittere: non enim quicumque cum peccato
moriuntur, semper mittuntur in gehennam. Hoc autem dico propter oblationes et distributiones quae fiunt
pro defunctis, quae non parum conducunt etiam his qui in gravibus peccatis mortui sunt.
Ambrosius. Inspiraverat ergo dominus simplicitatis affectum, virtutem mentis erexerat; fides sola nutabat:
bene eam de rebus vilioribus roboravit, subdens nonne quinque passeres veneunt dipondio, et unus ex illis
non est in oblivione coram deo? quasi dicat: si deus oblivionem passerum non habet, hominum quomodo
habere potest? Beda. Dipondius genus est ponderis levissimi, ex duobus assibus compositi.
Glossa. Quod autem in numeris est unum, hoc in ponderibus assis; quod duo, hoc dipondius.
Ambrosius. Fortasse autem dicat aliquis: quomodo apostolus dixit: nonne de bobus cura est deo? cum
bos passere pretiosior sit? sed aliud est cura, aliud scientia.
Origenes. ad litteram igitur, acumen divinae provisionis, quae procedit usque ad minima, per hoc
significatur; mystice autem quinque passeres spirituales sensus iuste significant, qui excelsa et supra
homines sentiunt, deum intuentes, vocem audientes divinam, gustantes panem vitae, olfacientes odorem
unguentorum Christi, palpantes vivum verbum: qui dipondio veneuntes, idest vilipensi ab eis qui ea quae
sunt spiritus, stultitiam iudicant, non dantur in oblivione coram deo. Dicitur autem deus aliquorum immemor
fieri propter eorum facinora.
Theophylactus. Vel hi quinque sensus duobus assibus venduntur, novo scilicet et veteri testamento: et
ideo non dantur oblivioni a deo: quorum enim sensus traduntur verbo vitae, ut sint apti ad spirituale
pabulum, horum semper memor est dominus.
Ambrosius. Vel aliter. passer bonus est cui volandi natura suppeditat: volandi enim nobis gratiam natura
dedit, voluptas abstulit, quae malorum escis gravat animam, atque in naturam corporeae molis inclinat.
Quinque igitur corporis sensus si terrenarum sordium cibum quaerant, ad superiorum operum fructus
revolare non possunt. Est ergo malus passer qui volandi usum terrenae vitio labis aboleverit, quales sunt
isti passeres, qui dipondio veneunt, luxuriae scilicet pretio saecularis: adversarius enim tamquam captiva
mancipia vilioris pretio aestimationis addicit; at dominus tamquam speciosa servitia, quae ad imaginem sui
fecit, idoneos sui operis aestimat et magno pretio nos redemit.
Cyrillus. est igitur sibi curae diligenter nosse sanctorum vitam; unde subditur sed et capilli capitis vestri
omnes numerati sunt; per quod significat quod omnia quae ad eos spectant, diligentissime novit: diligentiam
enim curae adhibitae numeratio manifestat.
Ambrosius. Denique numerum capillorum non in actu computationis, sed in facilitate cognitionis accipitur.
Bene tantum numerati dicuntur, quia ea quae volumus servare, numeramus.
Cyrillus. mystice autem caput quidem hominis est intellectus, capilli vero cogitationes, quae patent deo.
Theophylactus. Vel caput uniuscuiusque fidelium intelliges aptam Christo conversationem; crines autem
eius, mortificativa corporis opera, quae numerantur a deo, et digna sunt provisione divina.
Ambrosius. Si igitur tanta dei est maiestas ut unus ex passeribus, aut nostrorum numerus capillorum
praeter scientiam dei non sit: quam indignum est aestimare quod fidelium corda dominus aut ignoret, aut
spernat, qui viliora cognoscat? unde convenienter concludit nolite ergo timere: multis passeribus pluris estis
vos.
Beda. Non plures estis legendum est, quod ad comparationem numeri pertinet; sed pluris estis hoc est,
apud deum maioris dignitatis.
Athanasius. quaero autem ab arianis, si quasi dedignaretur deus alia facere, solum filium fecit, cetera vero
filio subrogavit; quomodo provisione utitur usque ad tam modica, capillum et passerem? quorum enim
provisione fungitur, horum creator est suo verbo.

