Catena Aurea (latine)

Pagina 76

suorum offertur omnibus contemplandus.
Chrysostomus super Matth. quare autem sanctos suos Christus manifestet et non sinat eos esse
absconditos, per alteram comparationem ostendit, cum subditur neque accendunt lucernam et ponunt eam
sub modio, sed supra candelabrum.
Chrysostomus in Matth. vel per hoc quod dixit non potest civitas abscondi, demonstravit suam virtutem; in
hoc autem quod subdit neque accendunt lucernam, eos inducit ad liberam praedicationem, ac si diceret:
ego quidem lucernam accendi; ut vero perseveret ardens, vestri erit studii, non solum propter vos, sed
propter alios qui illuminabuntur, sed et propter gloriam Dei.
Chrysostomus super Matth. lucerna est verbum divinum, de quo dictum est: lucerna pedibus meis verbum
tuum. Accendentes lucernam sunt pater et filius et spiritus sanctus.
Augustinus de serm. dom. Quid autem putamus dictum esse et ponunt eam sub modio? ut occultatio
tantum lucernae accipienda sit (tanquam si diceret: nemo accendit lucernam et occultat eam)., an aliquid
etiam modius significat, ut hoc sit ponere lucernam sub modio, superiora facere corporis commoda quam
praedicationem veritatis? sub modio ergo lucernam ponit quisquis lucem doctrinae bonae commodis
temporalibus obscurat et tegit. Et bene modius dicitur res corporalis, sive propter retributionem mensurae,
quia ea quisquis recipit quae gessit in corpore, sive quia temporalia bona, quae corpore peraguntur, circa
dierum mensuram, quam significat modius, inchoantur, et transeunt; aeterna vero et spiritualia nullo tali fine
coercentur. super candelabrum autem lucernam ponit qui corpus suum ministerio verbi subiicit, ut superior
sit praedicatio veritatis et inferior servitus corporis: per ipsam enim corporis servitutem excelsior lucet
doctrina, dum per vocem et ceteros corporis motus in bonis operibus insinuatur discentibus.
Chrysostomus super Matth. vel modii sunt homines mundiales: quoniam sicut modii desuper quidem
vacui sunt, subtus autem pleni, sic omnes mundi amatores in rebus spiritualibus insensati sunt, in terrenis
autem sapientes; et ideo quasi modius verbum Dei tenet absconditum, quando propter aliquam causam
terrenam verbum Dei non est ausus palam proloqui, nec fidei veritatem. Candelabrum est ecclesia, quae
baiulat verbum vitae, et omnis ecclesiasticus vir.
Hilarius. Vel synagogam dominus modio comparavit, quae susceptos fructus intra se tantum receptans,
certum modium dimensae observantiae continebat.
Ambrosius super lucam. et ideo nemo fidem suam intra mensuram legis includat, sed ad ecclesiam
conferat, in qua septiformis spiritus relucet gratia.
Beda. vel ipse Christus accendit lucernam, qui testam humanae naturae flamma suae divinitatis implevit,
quam nec credentibus abscondere, nec modio supponere, hoc est sub mensura legis includere, vel intra
unius gentis terminos noluit cohibere. Candelabrum ecclesiam dicit, cui lucernam superposuit, quia nostris
in frontibus fidem suae incarnationis affixit.
Hilarius in Matth. vel lucerna christi ponitur in candelabro, idest in ligno per passionem suspensa, quae
lumen aeternum est in ecclesia habitantibus praebitura; et ideo dicit ut luceat omnibus qui in domo sunt.
Augustinus de serm. Dom. Si quis enim domum vult accipere ecclesiam, non est absurdum. Vel domus
est ipse mundus, propter id quod superius ait vos estis lux mundi.
Hilarius (ut supra). Tali etiam lumine monet fulgere apostolos, ut ex admiratione operis eorum Deo laus
impartiatur; unde sequitur sic luceat lux vestra coram hominibus, ut videant opera vestra bona.
Chrysostomus super Matth. Idest sic illuminate docentes ut non vestra tantum audiant verba, sed et opera
videant; et quos illuminaveritis per verbum quasi lux, condiatis per exemplum quasi sal. per illos autem
doctores qui docent et faciunt magnificatur Deus, nam disciplina domini ex moribus familiae demonstratur;
et ideo sequitur et glorificent patrem vestrum qui in caelis est.
Augustinus de serm. Dom. Si tantummodo diceret ut videant opera vestra bona, finem constituisse
videretur in laudibus hominum, quas quaerunt hypocritae; sed addidit et glorificent patrem vestrum qui in
caelis est, ut hoc ipsum quod homo per bona opera placet hominibus, non ibi finem constituat, sed referat
ad laudem Dei, et propterea placeat hominibus ut in illo glorificetur Deus.
Hilarius. non quod ab hominibus oporteat gloriam quaerere, sed ut dissimulantibus nobis, opus nostrum
his inter quos vivimus, in honorem Dei eluceat.

