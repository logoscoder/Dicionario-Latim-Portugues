Catena Aurea (latine) 11125

Pagina 816

Beda. Quae scilicet apostolus commemorat dicens: caecitas ex parte facta est in israel... Et sic omnis
israel salvus fiet; qui cum promissa salute fuerit potitus, ad patrium solum rediturus non temere speratur.
Ambrosius. Mystice autem abominatio desolationis, adventus antiChristi est: eo quod sacrilegiis infaustis
mentium interiora contaminet, sedens iuxta historiam in templo, ut sibi vindicet divinae solium potestatis.
Iuxta interpretationem autem spiritualem pulchre inducitur, eo quod in affectibus singulorum vestigium
perfidiae suae confirmare desideret, ex scripturis disputans se esse Christum. Tunc appropinquabit
desolatio, quoniam a vera religione plerique lapsi desistent; tunc erit domini dies, quoniam sicut primus
adventus domini fuit propter redimenda peccata, ita et secundus erit propter reprimenda delicta, ne plures
perfidiae errore labantur. Est et alius antiChristus, idest diabolus, qui ierusalem, idest animam pacificam,
obsidere nitatur suae legis exercitu. Ergo quando in medio templi est diabolus, desolatio abominationis est.
cum autem unicuique laboranti, Christi praesentia spiritualis illuxerit, tollitur iniquus ex medio, et incipit
regnare iustitia. est etiam tertius antiChristus, ut arius et sabellius et omnes qui nos prava intentione
seducunt. Hae autem sunt praegnantes quibus vae dicitur, quae arvinam suae carnis extendant, et quibus
intimorum gressus pigrescat animorum, et effetae virtutum, fetaeque vitiorum. Sed nec illae praegnantes
condemnationis expertes sunt, quae in bonorum actuum molimine constitutae, necdum aliquos suscepti
operis dedere processus. Sunt quae dei timore concipiunt, sed non omnes pariunt: sunt enim quae
abortivum excludunt verbum antequam pariant. Sunt etiam quae in utero Christum habeant, sed nondum
formaverunt. ergo quae parit iustitiam, Christum parit. Nos etiam parvulos nostros ablactare properemus, ne
nos quasi imperfectorum parentes, aut iudicii dies aut mortis inveniat. Quod ita fiet, si omnia dicta iustitiae in
corde custodias, nec senectutis tempus expectes; sed in prima aetate sapientiam sine corruptela corporis
tui cito concipias, cito nutrias. In fine autem iudaea omnis a nationibus credituris subicietur in ore gladii
spiritalis, qui est sermo bis acutus.

LUCA 21,25-27
11125 (Lc 21,25-27 )
Beda. Quid impletis nationum temporibus sequatur, ex ordine manifestat, dicens erunt signa in sole et luna
et stellis.
Ambrosius. Quae quidem signa secundum Matthaeum evidentius exprimuntur: tunc, inquit, sol
obscurabitur, et luna non dabit lumen suum, et stellae cadent de caelo.
Eusebius. Tunc enim cum vitae corruptibilis consummatio agetur, et secundum apostolum species huius
mundi transibit, et novum succedet saeculum, in quo vice sensibilium luminarium ipse Christus fulgebit
quasi iubar et rex novi saeculi: cuius erit tanta luminis virtus et gloria, ut sol, qui nunc radiat, atque luna et
cetera sidera, adventu maioris luminis occultentur.
Chrysostomus. Sicut enim in hoc saeculo luna et sidera mox obfuscantur orto sole; sic in gloriosa Christi
apparitione sol obtenebrescet, et luna non dabit proprium iubar, et stellae cadent de caelo, priore spoliatae
amictu, ut potioris lucis amictu potiantur.
Eusebius. Quae autem evenient orbi post luminarium obtenebrationem, ex quibus fiet angustia gentium,
consequenter exprimit, dicens et in terris pressura gentium prae confusione sonitus maris et fluctuum: ubi
videtur docere principium transmutationis universi futurum ex defectu substantiae humidae. Hac enim prima
devorata, vel congelata, ut non amplius audiatur sonitus maris, nec contingant arenam fluctus eius, causa
exuberantis siccitatis, ceterae mundi partes non amplius obtinentes vaporem solitum, emissum ex
substantia humida, transmutationem patientur; et sic cum apparitio salvatoris confutare debeat repugnantia
Deo prodigia, exordium sument furoris prooemia ex siccitatibus, ut nec tempestas, nec fremitus maris
ulterius audiatur. Quo facto subsequetur angustia superstitum hominum; unde sequitur arescentibus, idest
tabescentibus, hominibus prae timore et expectatione, eorum scilicet quae supervenient universo orbi.
Quae autem tunc ingruant mundo, consequenter ostendit, subdens nam virtutes caelorum movebuntur.
Theophylactus. Vel aliter. Cum alterabitur superior orbis, et elementa inferiora merito patientur iacturam;
unde sequitur et in terris pressura gentium prae confusione sonitus maris et fluctuum; quasi dicat: mare
terribiliter fremet, et littus maris agitabitur tempestate, ita ut sit populo terrae pressura, idest communis
miseria, et tabescant timore et expectatione malorum irruentium mundo; unde sequitur arescentibus
hominibus prae timore et expectatione, quae supervenient universo orbi.

