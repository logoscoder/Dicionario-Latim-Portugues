Catena Aurea (latine) 10508

Pagina 756

Ambrosius. dives pastor, cuius nos omnes centesima portio sumus; unde sequitur et si perdiderit unam ex
illis.
Gregorius. una ovis tunc periit quando peccando homo pascua vitae reliquit. In deserto autem
nonagintanovem remanserant: quia rationalis creaturae numerus, angelorum videlicet et hominum, qui ad
videndum deum conditus fuerat, pereunte homine, erat imminutus; unde sequitur nonne dimittit nonaginta
novem in deserto? quia scilicet angelorum choros reliquit in caelo. Tunc autem homo caelum deseruit, cum
peccavit. Et ut perfecta summa ovium integraretur in caelo, homo perditus quaerebatur in terra; unde
sequitur et vadit ad illam quae perierat, donec inveniat illam.
Cyrillus. Numquid autem saeviens in reliquas motus est pietate unius? nequaquam: sunt enim illae in tuto,
circumsepiente illas potentissima dextera: sed magis oportebat misereri pereuntis, ne imperfecta videretur
residua multitudo: una enim reducta, sortitur centenarius propriam speciem.
Augustinus de quaest. Evang.. Vel illas nonaginta novem dixit quas reliquit in deserto, superbos
significans, tamquam solitudinem gerentes in animo, dum solos se videri volunt; quibus ad perfectionem
unitas deest: cum enim quisque a vera unitate divellitur, superbe divellitur: suae quippe potestatis esse
cupiens, non sequitur unum, quod est deus. Uni autem deputat omnes per poenitentiam reconciliatos, quae
humilitate obtinetur.
Gregorius nyssenus. Cum autem pastor invenisset ovem, non punivit: non duxit ad gregem urgendo; sed
superponens humero, et portans, clementer annumeravit gregi; unde sequitur et cum invenerit ovem,
imponit in humeros suos gaudens.
Gregorius. Ovem humeris suis imposuit, quia humanam naturam suscipiens, peccata nostra ipse portavit.
Inventa autem ove, ad domum redit, quia pastor noster, reparato homine, ad regnum caeleste rediit; unde
sequitur et veniens domum, convocat amicos et vicinos, dicens illis: congratulamini mihi, quia inveni ovem
meam quae perierat. Amicos et vicinos vocat angelorum choros; quia amici eius sunt, quia voluntatem eius
continue in sua stabilitate custodiunt; vicini quoque eius sunt, quia claritatem visionis illius sua assiduitate
perfruuntur.
Theophylactus. supernae igitur virtutes oves dicuntur in eo quod omnis natura creata aspectu dei bestialis
est; in eo vero quod rationalis est, amici et vicini dicuntur.
Gregorius. Et notandum, quod non dicit congratulamini inventae ovi, sed mihi: quia videlicet eius est
gaudium vita nostra; et cum nos ad caelum reducimur, solemnitatem laetitiae illius implemus.
Ambrosius. Angeli autem, quoniam sunt rationales, non immerito hominum redemptione laetantur; unde
sequitur dico vobis, quod ita gaudium erit in caelo super uno peccatore poenitentiam agente, quam supra
nonaginta novem iustis, qui non indigent poenitentia. Hoc proficiat ad incentiva probitatis, si unusquisque
conversionem suam gratam fore credat coetibus angelorum, quorum aut affectare patrocinium, aut vereri
debet offensam.
Gregorius. Plus autem de conversis peccatoribus quam de stantibus iustis in caelo gaudium esse fatetur;
quia plerumque hi qui nullis se oppressos peccatorum molibus sciunt, stant quidem in via iustitiae, sed
tamen ad caelestem patriam anxie non anhelant, et plerumque pigri remanent ad exercenda bona
praecipua, quia securi sibi sunt quod nulla commiserint mala graviora: at contra nonnunquam hi qui se
aliqua illicita egisse meminerunt, ex ipso suo dolore compuncti, ad amorem dei inardescunt, et quia errasse
se a Deo considerant, damna praecedentia lucris sequentibus recompensant. maius ergo gaudium fit in
caelo, quia et dux in praelio plus eum militem diligit qui post fugam reversus hostem fortiter premit, quam
eum qui numquam terga praebuit, et numquam aliquid fortiter fecit. sic agricola illam amplius terram amat
quae post spinas uberes fructus profert, quam eam quae numquam spinas habuit, et numquam fertilem
messem producit. sed inter haec sciendum est, quia sunt plerique iusti, in quorum vita tantum est gaudium,
ut eis quaelibet peccatorum poenitentia praeponi nullatenus possit. Hinc ergo colligendum quantum Deo
gaudium faciat quando humiliter plangit iustus, si facit in caelo gaudium quando hoc quod male gessit, per
poenitentiam damnat iniustus.

LUCA 15,8-10
10508 (Lc 15,8-10 )

