Catena Aurea (latine) 13427

Pagina 1053

13427 (Jn 14,27-31 )
Chrysostomus in Ioannem. quia dixerat: pacem relinquo vobis, quod erat recedentis, hoc poterat eos
conturbare, ideo dicit non turbetur cor vestrum, neque formidet: quoniam haec quidem ex dilectione, illa
vero ex formidine patiebantur.
Augustinus in Ioannem. hinc autem turbari et formidare poterat cor illorum, quod ibat ab eis, quamvis
venturus ad eos, ne forsitan gregem lupus hoc intervallo invaderet pastoris absentia; unde sequitur audistis
quia ego dixi vobis: vado, et venio ad vos. Ibat autem per id quod homo erat, et manebat per id quod deus
erat. Cur itaque turbaretur et formidaret cor, quando sic deserebat oculos ut non desereret cor? ut autem
intelligerent secundum id quod homo erat, eum dixisse vado, et venio ad vos, subiecit atque ait si diligeretis
me, gauderetis utique quia vado ad patrem, quia pater maior est. Per quod ergo filius non est aequalis patri,
per hoc erat iturus ad patrem, a quo et venturus est, iudicaturus vivos et mortuos; per illud autem in quo est
aequalis gignenti, nunquam recedit a patre, sed cum illo est ubique totus pari divinitate, quam nullus
continet locus. Ipse ergo filius Dei aequalis patri in forma Dei, quia semetipsum exinanivit, non formam Dei
amittens, sed formam servi accipiens, maior est etiam seipso: quia maior est forma Dei, quae amissa non
est, quam forma servi, quae accepta est. Haec igitur est forma servi, in qua Dei filius minor est non patre
solo, sed etiam spiritu sancto: secundum hanc formam servi puer Christus etiam parentibus minor erat,
quando parvus maioribus, sicut scriptum est, subditus erat. Agnoscamus igitur geminam substantiam
Christi; divinam scilicet, qua aequalis est patri; et humanam, qua maior est pater. Utrumque autem simul,
non duo, sed unus est Christus, ne sit quaternitas sed trinitas deus. Ideo ergo dixit si diligeretis me,
gauderetis utique, quia vado ad patrem: quia naturae humanae gratulandum est, eo quod sic assumpta est
a verbo unigenito ut immortalis constitueretur in caelo, atque ita fieret terra sublimis, ut incorruptibilis pulvis
sederet ad dexteram patris. Quis non hinc gaudeat, qui sic diligit Christum, ut suam naturam iam
immortalem gratuletur in Christo, atque ipsum speret futurum esse per Christum? Hilarius de trin.. Vel
aliter. si donantis auctoritate pater maior est, numquid per doni confessionem minor filius est? maior itaque
donans est, sed minor iam non est cui unum esse donatur.
Chrysostomus. Vel aliter. Nondum noverant apostoli quid sit resurrectio, quam praedixerat dicens vado, et
venio ad vos; neque qualem oportebat de eo opinionem, habebant; patrem vero magnum esse
aestimabant. Dicit igitur eis: etsi de me formidatis quod me defendere nequeam, nec confiditis quod post
crucem rursus vos videam; tamen audientes quoniam ad patrem vado, laetandum vobis est, quoniam ad
maiorem vado, et potentem omnia versuta dissolvere. Haec autem omnia ad imbecillitatem discipulorum
dicebantur: et ideo subdidit et nunc dixi vobis priusquam fiat, ut cum factum fuerit, credatis.
Augustinus in Ioannem. quid est hoc, cum magis credere homo debeat antequam fiat id quod credendum
est? haec est enim laus fidei, si quod creditur non videtur: nam et ille cui dictum est: quia vidisti, credidisti,
aliud vidit, aliud credidit: vidit hominem, credidit Deum. Sed si dicuntur credi quae videntur, sicut dicit
unusquisque oculis suis se credidisse, non tamen ipsa est quae in nobis aedificatur fides; sed ex rebus
quae videntur, acquiritur in nobis, ut ea credantur quae non videntur. Illud itaque dicit cum factum fuerit,
quod eum post mortem visuri erant viventem et ad patrem ascendentem; quo viso, fuerant credituri quod
ipse esset Christus filius Dei, qui hoc potuit facere, et praedicere antequam faceret; credituri autem hoc,
non fide nova, sed aucta; aut certe cum mortuus esset, defecta; cum resurrexisset, refecta.
Hilarius. Gloriae autem resumendae meritum continuo subiecit dicens iam non multa loquar vobiscum.
Beda. Ideo hoc dicebat, quoniam iam instabat tempus ut comprehenderetur, et ad mortem traderetur. venit
enim princeps mundi huius.
Augustinus. quis nisi diabolus? non autem creaturarum, sed peccatorum princeps est diabolus. Unde
apostolus cum dixisset: adversus rectores mundi sequenti verbo exposuit quid dixisset mundi, cum
subiungit: tenebrarum harum, idest hominum impiorum. Et in me non habet quidquam. Quia neque cum
peccato deus venerat, nec eius carnem de peccati propagine virgo pepererat. et tamquam ei diceretur: cur
ergo morieris, si non habes peccatum, cui debetur mortis supplicium? continuo subiungit sed ut cognoscat
mundus quia diligo patrem, et sicut mandatum dedit pater, sic facio; surgite, eamus hinc. Discumbens enim
discumbentibus loquebatur. Eamus autem dixit ad illum locum unde fuerat tradendus ad mortem qui nullum
habebat meritum mortis, sed habebat, ut moreretur, mandatum patris.
Augustinus contra arianos. Quod autem voluntati et praecepto patris obediens est filius nec in hominibus
demonstrat diversam imparemque naturam patris praecipientis et filii obedientis. Huc accedit quod Christus
non tantum deus est, qua natura aequalis est patri, sed etiam homo, qua natura minor est patre.

