Catena Aurea (latine) 12901

Pagina 993

quantum ad se pertinet, si ad deliberationem transit, iesum extinguit.
Gregorius. Quid autem abscondendo se dominus significat, nisi quod eis ipsa veritas absconditur qui eius
verba sequi contemnunt? eam quippe quam non invenit humilem, veritas fugit mentem. quid autem nobis
hoc exemplo loquitur, nisi ut etiam cum resistere possumus, iram superbientium humiliter declinemus?
IOANNES 9,1-7
12901 (Jn 9,1-7 )
Chrysostomus in Ioannem. quia iudaei sermonum Christi altitudinem non susceperant, exiens de templo
curavit caecum, sui absentia eorum furorem mitigans, et per operationem signi, eorum duritiam molliens, et
de his quae dicta sunt a se, faciens fidem; unde dicitur et praeteriens iesus, vidit hominem caecum a
nativitate. Ubi considerandum, quod egrediens de templo, studiose venit ad opus sui manifestativum: ipse
enim vidit caecum, non caecus ad eum accessit; et ita studiose respexit ut discipuli eius videntes eum
studiose aspicientem interrogarent; sequitur enim et interrogaverunt eum discipuli eius: rabbi, quis peccavit,
hic, an parentes eius, ut caecus nasceretur? Augustinus in Ioannem. rabbi magister est. Magistrum
appellant, quia discere cupiebant: quaestionem quippe proposuerant domino tamquam magistro.
Theophylactus. Videtur tamen haec quaestio peccare: neque enim susceperant apostoli nugas gentilium,
quoniam anima in alio saeculo vivens peccavit: sed diligenter intuenti non apparet simplex haec quaestio.
Chrysostomus. Venerunt enim ad hanc interrogationem, quia prius paralyticum curans dixit: ecce sanus
factus es: non ultra pecces. Illi igitur cogitantes quia propter peccata fuerat ille paralysi resolutus, quaerunt
de isto si hic peccavit; quod non est dicere: a nativitate enim caecus est; aut parentes eius; sed neque hoc:
filius enim pro patre non sustinet poenam. sequitur respondit iesus: neque hic peccavit, neque parentes
eius.
Augustinus. numquid vel ipse sine originali peccato natus erat, vel vivendo nihil addiderat? habebant ergo
peccatum et ipse et parentes eius, sed non ipso peccato factum est ut caecus nasceretur. Ipse autem
causam dicit quare caecus sit natus, cum subdit sed ut manifestentur opera Dei in illo.
Chrysostomus. Non autem ex hoc ostendit quod alii caeci facti sunt propter peccata parentum: neque
enim contingit uno peccante alium puniri. quod autem dicit ut manifestetur gloria Dei, de seipso dicit, non de
patre: illius enim gloria iam manifesta erat. Sed numquid iste iniuste passus est? sed ego eum beneficium
accepisse dico per caecitatem: per hanc enim interioribus respexit oculis. qui vero ex non ente ad esse eum
deduxit, potestatem habebat absque iniuria et ita eum dimittere. Dicunt autem quidam, quoniam ut hic non
est causativum, sed significat eventum, sicut et illud: lex subintravit, ut abundaret delictum; sic et hoc
consecutum est, ut dominus oculos clausos aperiens, et alia naturalis infirmitatis nocumenta corrigens,
suam demonstravit virtutem.
Gregorius moralium. Alia itaque est percussio qua peccator percutitur, ut sine retractatione puniatur; alia
qua peccator percutitur ut corrigatur; alia qua quisque percutitur non ut praeterita corrigat, sed ne ventura
committat; alia per quam nec praeterita culpa corrigitur, nec futura prohibetur. sed dum inopinata salus
percussionem sequitur, salvantis virtus cognita ardentius amatur.
Chrysostomus. Et quia de seipso dixit ut manifestetur gloria Dei, subiungit me oportet operari opera eius
qui misit me; idest me oportet manifestare meipsum, et facere ea quae manifestent me patri eadem
facientem.
Beda. cum enim filius se operari opera patris asseruit, sua et patris opera eadem esse monstravit; quae
sunt infirma salvare, debilia roborare, homines illuminare.
Augustinus. per hoc autem quod dicit qui misit me, universam gloriam dat illi de quo est, quia ille habet
filium qui de illo sit; ipse non habet de quo sit.
Chrysostomus. Addidit autem donec dies est, idest, donec licet credere hominibus in me, donec vita haec
consistit, oportet me operari; et hoc ostendit subdens venit nox, quando nemo potest operari. Nox dicta est,
secundum illud: proicite eum in tenebras exteriores. Ibi ergo erit nox, ubi nemo potest operari, sed recipere
quod operatus est. Cum vivis, fac si quid facturus es: ultra enim neque fides est, neque labores, neque
poenitentia.
Augustinus. si autem modo operamur, hic est dies, hic est Christus; unde subdit quamdiu sum in mundo,
lux sum mundi. Ecce ipse est dies. Dies iste qui circuitu solis impletur, paucas horas habet; dies

