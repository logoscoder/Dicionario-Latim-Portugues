Catena Aurea (latine)

Pagina 19

concupiscentia iuncta. Mater eius, inquit, mater immaculata, mater incorrupta, mater intacta. Mater eius;
cuius eius? mater est Dei, unigeniti, domini, regis, omnium plasmatoris et redemptoris cunctorum.
Cyrillus ad ioannem antioch. Quid enim videbit aliquis in sancta virgine praeter alias? si Dei mater non sit,
sed christi vel domini, ut nestorius dicit, nihil enim absurdum est etiam si voluerit quis matrem
uniuscuiusque unctorum christi nominare genitricem. Sola vero praeter illas sancta virgo et christi genitrix
intelligitur ac dicitur. Genuit enim non purum hominem, secundum vos, sed incarnatum potius, et hominem
factum ex Deo patre verbum. Sed forsitan illud ais: dic mihi, putasne divinitatis mater facta est virgo? et ad
hoc quoque dicimus quia natum est ex ipsa Dei substantia eius verbum et sine principio temporis semper
coexistens genitori; in novissimis autem temporibus, quoniam caro factum est, hoc est unitum carni animam
habenti rationalem, natum etiam dicitur carnaliter per mulierem. Assimilatur autem quodammodo nativitati
quae est secundum nos, hoc sacramentum; matres etenim terrenorum ministrant naturae coagulatam
paulatim carnem perficiendam in specie humana. Immittit autem animali spiritum Deus. Sed licet sint istae
solummodo terrenorum corporum matres, attamen parientes, totum animal et non partem peperisse
dicuntur. Tale autem aliquid gestum percipimus in generatione emmanuel; natum enim est ex patris
substantia Dei verbum; quia vero carnem assumpsit propriam eam faciens, necessarium est confiteri quia
natus est secundum carnem per mulierem. Quia igitur et Deus vere est, quomodo dubitabit quispiam
sanctam virginem Dei dicere genitricem? leo papa in sermone de nativ. Non autem te Dei conceptus turbet,
partus te non confundat auditus, quando virginitas quicquid est humani pudoris excusat. Aut quae hic
verecundiae laesio, ubi iniit deitas cum amica sibi semper integritate consortium, ubi est interpres angelus,
fides pronuba, dispensatio castitas, donatio virtus, iudex conscientia, causa Deus, conceptio integritas,
virginitas partus, virgo mater? Cyrillus ad ioannem antioch. Sed si de caelo et non ex ipsa sanctum corpus
christi factum esse diceremus, ut valentinus, quomodo intelligeretur Dei genitrix maria? nomen autem
matris ostendit cum subdit maria.
Beda super lucam. Interpretatur autem maria stella maris hebraice, domina syriace, quia et lucem salutis et
dominum mundo edidit. Cui autem desponsata fuerit ostendit subdens ioseph.
Chrysostomus super Matth. Ideoque fabro lignario maria desponsata erat, quoniam Christus ecclesiae
sponsus omnium salutem hominum operaturus erat per lignum crucis.
Chrysostomus in Matth. Quod autem sequitur antequam convenirent, non dicitur: antequam duceretur in
domum sponsi; etenim iam intus erat. Consuetudo enim multoties veteribus erat in domo desponsatas
habere, quod et nunc quoque fieri videtur, et generi lot intus cum ipso erant.
Glossa. Sed dicitur antequam convenirent ad carnis commixtionem.
Chrysostomus super Matth. Ut non ex compassione carnis et sanguinis nasceretur, qui ideo natus est ut
carnis et sanguinis solveret passionem.
Augustinus de nupt. Et concup. Nuptialis etiam concubitus ibi non fuit quia in carne peccati fieri non
poterat sine ulla carnis concupiscentia quae accidit ex peccato, sine qua concipi voluit qui futurus erat sine
peccato, ut hinc etiam doceret omnem quae de concubitu nascitur, carnem esse peccati; quandoquidem
sola, quae non inde nata est, non fuit caro peccati.
Augustinus in sermone 6 de nativ. Nascitur etiam ab intacta femina Christus quia fas non erat ut virtus per
voluptatem, castitas per luxuriam, per corruptionem incorruptio nasceretur. Nec poterat nisi novo ordine
adventare de caelo qui vetustum mortis destruere veniebat imperium. Regnum igitur tenuit virginitatis quae
regem genuit castitatis. Ideo etiam dominus noster virgineum sibi requisivit hospitium habitandi, ut nobis
ostenderet Deum in casto corpore portari debere. Ergo qui scripsit lapideas tabulas sine stylo ferreo, ipse
gravidavit mariam spiritu sancto; unde dicitur inventa est in utero habens de spiritu sancto.
Hieronymus. Non ab alio inventa est nisi a ioseph, qui pene licentia maritali omnia noverat.
Chrysostomus super Matth. Nam, sicut historia non incredibilis docet, quando gesta sunt quae refert
Lucas, ioseph absens erat; nec enim conveniens est putare praesente ioseph introisse angelum ad mariam
et dixisse quae dixit, et mariam respondisse quaecumque respondit. Et si credamus angelum potuisse
intrare ad eam et loqui, plane tamen mariam abiisse in montana et mansisse cum elisabeth mensibus tribus
possibile non fuit praesente ioseph, quia necesse erat ut absentationis eius et mansionis diutinae requireret
causas. Postquam autem rediit peregre post tot menses, invenit eam gravidam manifeste.
Chrysostomus in Matth. Proprie autem dicit inventa est, quod de non excogitatis dici consuetum est. Ne
autem molestes evangelistam interrogando qualiter sit natus ex virgine, breviter expedivit se dicens de

