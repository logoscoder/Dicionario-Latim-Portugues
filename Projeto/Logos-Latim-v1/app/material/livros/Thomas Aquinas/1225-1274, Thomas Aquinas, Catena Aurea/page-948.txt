Catena Aurea (latine)

Pagina 948

monte descenderet? Augustinus de cons. Evang.. non autem repugnat quod matthaeus dixit: ascendit in
montem solus orare; neque enim causae orandi contraria est causa fugiendi: quandoquidem et hinc
dominus doceat hanc esse nobis magnam causam orandi, quando est causa fugiendi.
Augustinus in Ioannem. erat autem rex qui timebat fieri rex; nec talis rex qui ab hominibus fieret, sed talis
qui hominibus regnum daret: semper quidem ille cum patre regnat secundum quod est filius Dei.
Praedixerunt autem prophetae regnum eius et secundum id quod homo factus est Christus, et fecit fideles
suos Christianos, qui sunt regnum eius; quod modo colligitur, modo emitur sanguine Christi. Erit autem
aliquando manifestum regnum eius, quando erit aperta claritas sanctorum eius, post iudicium ab eo factum.
Discipuli autem et turbae credentes in eum, putaverunt illum sic venisse ut iam regnaret. Hoc est velle
rapere et facere eum regem.
Chrysostomus in Ioannem. Vide autem quanta est gulae virtus. Non ultra eis sabbati transgressionis cura,
non ultra zelant pro Deo; sed omnia remota sunt, ventre repleto; et propheta iam erat apud eos, et regem
eum inthronizare volebant. Christus autem fugit, erudiens nos mundanas contemnere dignitates. Sic igitur
iesus dimittit discipulos et ascendit in montem. hi vero a magistro relicti, ut sero factum est, descenderunt
ad mare. et hoc est quod subditur ut autem sero factum est, descenderunt discipuli eius ad mare. Et quidem
usque ad vesperam expectaverunt eum, venturum esse putantes ad se; facta vero vespera non ultra
sustinent eum non inquirere (tantus eos detinebat amor), sed ab amore igniti ascenderunt in navem; unde
sequitur et cum ascendissent navim, venerunt trans mare in capharnaum. Veniebant quidem ad
capharnaum aestimantes se illic eum inventuros.
Augustinus. Sic ergo dixit finem, et redit ut exponat quomodo venerunt: quia per stagnum navigantes
transierunt: et dum navigarent recapitulando exponit quid acciderit, dicens et tenebrae iam factae erant, et
non venerat ad eos iesus.
Chrysostomus. non sine causa evangelista tempus designat, sed ut per hoc validum eorum amorem
ostendat. Non enim dixerunt: vespera nunc est, nox advenit; sed ab amore igniti ascenderunt in navim.
Multa autem erant ex quibus impediebantur. A tempore, unde dicitur et tenebrae iam factae erant; a
tempestate, unde sequitur mare autem, vento magno flante, exurgebat a longe: non enim erat prope terram;
unde dicitur cum remigassent ergo quasi stadia viginti quinque aut triginta. Beda in Ioannem. Eo genere
locutionis, quo cum dubitando loquimur, solemus dicere, ferme vigintiquinque aut prope triginta.
Chrysostomus. Et ultimo ab inopinabili; unde sequitur vident iesum ambulantem supra mare, et proximum
fieri. apparet quidem eis postquam illos dimiserat; illic quidem docens eos quid est derelictio, et amorem
excitans maiorem; hic vero suam virtutem ostendens: propter hoc igitur illi turbabantur; unde sequitur et
timuerunt. Quibus turbatis dominus confortationem adhibet; unde sequitur ille autem dicit eis: ego sum:
nolite timere.
Beda. Non autem dixit: ego sum iesus, sed tantum ego sum: quia familiares eius erant, ideoque audita
voce, facile potuerunt cognoscere magistrum: sive, quod verius est, ut ostenderet se illum esse qui moysi
dixit: ego sum qui sum.
Chrysostomus in Ioannem. Ideo autem eis apparuit, ut ostendat quoniam ipse est qui tempestatem solvet.
Hoc enim ostendit evangelista subdens voluerunt ergo accipere eum in navi, et statim fuit navis ad terram
ad quam ibant; tranquillam enim praebuit eis navigationem. Non autem navim ascendit, volens maius
miraculum operari, et deitatem eius revelare apertius.
Theophylactus. Vide namque tria miracula. Primum est quod ambulabat supra mare; secundum est quod
fluctus mitigat; tertium est quod statim fecit navim ad terram ire, ad quam ibant: nam multum distabant a
terra cum eis dominus apparuit.
Chrysostomus. turbae autem non ostendit se iesus supra mare ambulantem, quia hoc signum
imbecillitatem eorum excedebat; sed neque discipulis diu visus est hoc faciens, sed statim disparuit ab eis.
Augustinus de cons. Evang.. non est autem adversum quod matthaeus prius eum dixit iussisse discipulos
ascendere in naviculam, et praecedere eum trans fretum, donec dimitteret turbas: ac deinde dimissis turbis,
ascendisse in montem solus orare; Ioannes vero prius eum fugisse commemorat solum in montem, ac
deinde inquit ut autem sero factum est, descenderunt discipuli eius ad mare, et cum ascendissent navim,
etc.. Quis enim non hoc videat recapitulando Ioannem postea dixisse factum a discipulis, quod iam iesus
iusserat antequam fugisset in montem? Chrysostomus. Vel aliter. Mihi videtur hoc signum aliud ab eo
quod apud matthaeum positum est: tunc enim non statim eum susceperunt, nunc autem persuasi sunt
statim suscipere; et tunc quidem adhuc tempestas permanebat concutiens navim, nunc autem cum voce

