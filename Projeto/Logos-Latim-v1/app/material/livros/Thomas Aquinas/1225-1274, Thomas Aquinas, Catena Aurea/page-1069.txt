Catena Aurea (latine) 13623

Pagina 1069

IOANNES 16,23-28
13623 (Jn 16,23-28 )
Chrysostomus in Ioannem. rursus ostendit dominus quod expedit eum abire, cum dicit et in illo die me
non rogabitis quidquam.
Augustinus in Ioannem. hoc verbum quod est rogare non solum petere, verum et interrogare significat; et
graecum evangelium, unde hoc translatum est, tale habet verbum quod utrumque possit intelligi.
Chrysostomus. Dicit ergo et in illo die, scilicet cum resurrexero, me non rogabitis quidquam, idest non
dicetis: ostende nobis patrem, et: quo vadis? quoniam scietis per spiritum sanctum. Vel non rogabitis me,
idest, non indigebitis mediatore ad impetrandum; sed sufficiet nomen meum, quod invocantes, omnia
accipietis; unde sequitur amen, amen, dico vobis, si quid petieritis patrem in nomine meo, dabit vobis.
Ostendit autem nominis virtutem, si non visus neque rogatus, sed nominatus solum apud patrem facit
mirabilia. Non ergo, ait, existimetis, quia de reliquo non ero vobiscum, vos derelictos esse; nomen enim
meum maiorem dabit vobis securitatem; unde sequitur usque modo non petistis quidquam in nomine meo.
Petite et accipietis, ut gaudium vestrum sit plenum.
Theophylactus. alacritas enim vestra tunc erit integerrima, cum ad vota vobis petita succedent.
Chrysostomus. Quia obumbrata erant quae dicta sunt, subiunxit haec in proverbiis locutus sum vobis.
Venit hora cum iam non in proverbiis loquar vobis: idest erit tempus quando scietis omnia manifeste; dicit
autem resurrectionis tempus: sed palam de patre meo annuntiabo vobis: etenim quadraginta diebus
disputavit cum eis congregatis, loquens de regno Dei. Et nunc, inquit, in timore existentes non attenditis his
quae dicuntur; tunc autem resuscitatum videntes, poteritis palam omnia dicere.
Theophylactus. Adhuc praebet illis fiduciam, quoniam recipient in tentationibus auxilium desuper, cum
subdit in illo die in nomine meo petetis: adeo assero vobis patrem favere quod neque interventu meo
ulterius indigebitis; unde subdit et non dico vobis quia ego rogabo patrem pro vobis: ipse enim pater amat
vos. Porro ne resiliant a domino, velut eo ulterius non egentes subiungit quia vos me amastis; quasi dicat:
ob hoc diligit vos pater, quia vos me dilexistis. cum itaque excideritis ab amore meo, confestim et a paterno
decidetis.
Augustinus in Ioannem. Sed numquid ideo amat ille quia nos amamus, an potius quia ille amat, ideo nos
amamus? hoc ipse evangelista dicit: nos diligamus, quia ipse prior dilexit nos. amat ergo nos pater, quia
nos amamus filium, cum a patre et filio accepimus, ut patrem amemus et filium. Amavit ipse quod fecit; sed
non in nobis faceret quod amaret, nisi antequam id faceret, nos amaret. Hilarius de trin.. Caret etiam apud
patrem intercessionis necessitate perfecta de filio fides, quae quod a Deo exierit, credit, atque amat, et per
seipsam iam et audiri meretur et amari, natum ex Deo filium missumque confessa; unde sequitur et
credidistis quia a Deo exivi. Nativitas itaque eius, et adventus ostenditur, cum subdit exivi a patre et veni in
mundum. alterum in dispensatione, alterum in natura est. A patre enim venisse et a Deo exisse, non est
significationis eiusdem; cum aliud sit a Deo in substantiam nativitatis exisse, aliud a patre in hunc mundum
ad consummanda salutis nostrae sacramenta venisse. Cum autem exire a Deo sit ex nativitate subsistere,
quid aliud quam deus esse posset? Chrysostomus in Ioannem. quia vero resurrectionis sermo non
modicum eos mitigabat, et cum hoc audire quod a Deo exivit et illuc vadit, continue ea circumvolvit; unde
sequitur iterum relinquo mundum et vado ad patrem. nam hoc quidem certificabat quoniam recte in ipsum
credebant: hoc vero quoniam sub munitione eius futuri erant.
Augustinus. Exiit enim a patre, quia de patre est; in mundum venit, quia mundo suum corpus ostendit.
Mundum reliquit corporali discessione, perrexit ad patrem hominis ascensione, nec mundum deseruit
praesentiae gubernatione: quia sic in mundum venit exiens a patre ut non desereret patrem. Sed dominum
iesum Christum posteaquam resurrexit, et interrogatum legimus et rogatum: nam interrogatus est a
discipulis ascensurus in caelum, quando regnum restitueret israel; rogatus est a stephano cum esset in
caelo, ut spiritum eius susciperet. Et quis audeat dicere rogandum non esse immortalem, rogari debuisse
mortalem? puto ergo, quod dicit in illa die me non rogabitis quidquam, non ad illud tempus referendum esse
quo resurrexit, sed ad illud quando videbimus eum sicuti est; quae visio non temporalis vitae est, sed
aeternae, ubi iam nihil rogemus, nihil interrogemus, quia nihil desiderandum remanebit, nihil quaerendum
latebit.
Alcuinus. Sic ergo dicit: in futuro me non rogabitis quidquam; sed interim, dum in peregrinatione huius
miseriae conversamini, si petieritis patrem, dabit vobis; unde subdit amen, amen, dico vobis: si quid

