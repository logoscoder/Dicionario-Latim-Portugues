Catena Aurea (latine) 4116

Pagina 183

Chrysostomus in Matth. et bene dixit si vultis recipere, libertatem ostendens, et voluntariam expetens
mentem. Est enim ille hic, et hic ille: quia praecursores facti sunt utrique.
Hieronymus. Hoc autem quod dictum est, ipse est elias, mysticum esse, et egere intelligentia, sequens
domini sermo demonstrat, dicens qui habet aures audiendi audiat.
Remigius. Ac si diceret: qui habet aures cordis audiendi, idest intelligendi, intelligat: quia non dixit ioannem
eliam esse in persona, sed in spiritu.

MATTHAEUS 11,16-19
4116 (Mt 11,16-19 )
Hilarius in Matth. Totus hic sermo infidelitatis opprobrium est, et de affectu superioris querimoniae
descendit: quia insolens plebs per diversa sermonum genera docta non fuerit.
Chrysostomus in Matth. Unde et interrogatione utitur, monstrans quoniam nihil quod deberet fieri ad
salutem eorum, derelictum est, dicens cui autem similem aestimabo generationem istam? Glossa. quasi
dicat: tantus est Ioannes; sed vos nec sibi nec mihi voluistis credere: et ideo cui vos similes aestimabo? per
generationem accipit communiter et iudaeos, et se cum ioanne.
Remigius. mox autem sibi ipsi respondet, subiungens similis est pueris sedentibus in foro, qui clamantes
coaequalibus dicunt: cecinimus vobis, et non saltastis; lamentavimus, et non planxistis.
Hilarius in Matth. in pueris prophetae signantur, qui in simplicitate sensus, ut pueri, praedicaverunt, et in
medio synagogae tamquam in publico fori conventu coarguunt, quod cantantibus sibi officio corporis non
obsecundaverint, et quod dictis suis non paruerint: ad cantantium enim modum saltantium motus aptatur.
prophetae enim ad confessionem psallendi Deo provocaverunt, ut cantico moysi tenetur, ut isaiae, ut David.
Hieronymus. dicunt ergo cecinimus vobis et non saltastis: idest, provocavimus vos ut ad nostrum canticum
bona opera faceretis, et noluistis. Lamentati sumus, et vos ad poenitentiam provocavimus; et nec hoc
quidem facere voluistis, spernentes utramque praedicationem, tam exhortationis ad virtutes, quam
poenitentiae post peccata.
Remigius. Quid est autem quod dicit coaequalibus? numquid infideles iudaei coaequales erant sanctis
prophetis? sed hoc dicit, quoniam de una stirpe orti fuerunt.
Hieronymus. Pueri etiam sunt de quibus isaias loquitur: ecce ego et pueri mei quos dedit mihi dominus.
isti ergo pueri sedent in foro, ubi multa venalia sunt, et dicunt .
Chrysostomus in Matth.: cecinimus vobis, et non saltastis; hoc est, remissam vitam ostendi, et non
persuasi estis; lamentavimus, et non planxistis: hoc est, Ioannes duram sustinuit vitam, et non attendistis.
Non autem dicit ille illud et ego hoc, sed communiter: quia una intentio utriusque erat; unde sequitur venit
enim Ioannes neque manducans neque bibens; et dicunt: daemonium habet. Venit filius hominis, etc.
Augustinus contra faustum. vellem autem ut mihi manichaei dicerent quid manducabat et quid bibebat
Christus, qui in comparatione ioannis non manducantis neque bibentis, hic se dixit manducantem ac
bibentem. Non enim dictum est quod Ioannes omnino non biberet; sed quod vinum et siceram non biberet:
bibebat ergo aquam. Cibus autem eius non omnino nullus erat, sed locustae, et mel silvestre. Unde ergo
dictus est non manducans neque bibens, nisi quia illo victu quo iudaei utebantur, non utebatur? hoc ergo
dominus nisi uteretur, non in eius comparatione manducans bibensque diceretur. Mirum autem si non
manducans dicitur qui locustas et mel comedit, et manducans dicitur qui pane et olere contentus est.
Chrysostomus. Dicit ergo venit iesus; ac si dicat: per contrariam viam venimus ego et Ioannes et idem
fecimus: sicut si venatores per duas contrarias vias aliquod animal insequantur, ut in alterum incidat.
Universum autem hominum genus ieiunium et duram viam admiratur; et propter hoc dispensatum est a
prima aetate ita nutriri ioannem, ut per hoc digna fide essent quae dicerentur ab ipso. Incessit siquidem
dominus per hanc viam quando quadraginta diebus ieiunavit; sed tamen et aliter docuit quod sibi esset
credendum; multo enim maius erat quod testaretur pro eo Ioannes qui per hanc viam incesserat, quam
quod ipse per hanc viam incederet. Aliter Ioannes nihil plus ostendit praeter vitam et iustitiam; Christus

