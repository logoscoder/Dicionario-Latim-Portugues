Catena Aurea (latine)

Pagina 1076

Augustinus in Ioannem. dicendo autem iam esse factum, ostendit iam fuisse praedestinatum, et certum
haberi voluit quod esset futurum. Sed utrum ipsa sit clarificatio de qua dixerat: et nunc clarifica me tu, pater,
apud temetipsum (si enim apud te, quomodo in eis?), an cum hoc ipsum innotescit eis, et per eos omnibus
qui credunt eis, quasi testibus suis; unde subdit et iam non sum in mundo, et hi in mundo sunt.
Chrysostomus. Hoc est: et si non appaream secundum carnem, per hos glorificor qui pro me moriuntur
sicut et pro patre, et praedicant me sicut et patrem.
Augustinus. Sed si horam illam qua loquebatur attendas, utrique in mundo adhuc erant. Non enim
secundum profectum cordis et vitae id accipere possumus, cum dicat iam non sum in mundo. Numquid
ergo fas est ut eum credamus aliquando mundana sapuisse? restat igitur ut secundum illud quod etiam ipse
in mundo prius erat, in mundo se dixit iam non esse praesentia corporali. An non quotidie dicimus: iam non
est hic de aliquo quantocius abituro, et maxime morituro? unde exponens cur hoc dixerit, adiecit et ego ad
te venio. Commendat igitur patri eos quos corporali absentia relicturus est, dicens pater sancte, serva eos
in nomine tuo quos dedisti mihi. Sicut homo Deum rogat pro discipulis suis, quos accepit a Deo. Sed
attende quod sequitur: ut sint unum sicut et nos. Non ait: ut simus unum ipsi et nos, sicut et nos unum
sumus: ipsi utique in natura sua unum sunt, sicut nos in nostra unum sumus: quia enim una eademque
persona est deus et homo, intelligimus hominem in eo quod rogat, et Deum in eo quod unum sunt et ille et
ipse quem rogat. Poterat quidem dicere per id quod ecclesiae caput est, et corpus eius ecclesia: ego et ipsi,
non unum sed unus sumus, quia caput et corpus unus est Christus; sed divinitatem suam consubstantialem
patri ostendens, vult esse suos unum, sed in Christo; non tantum per eamdem naturam qua omnes ex
hominibus mortalibus aequales angelis fiunt, sed etiam per eamdem in eamdem habitudinem conspirantem
concordissimam voluntatem, in unum spiritum quodammodo caritatis igne conflati. Ad hoc enim valet quod
ait ut sint unum, sicut et nos unum sumus: ut quemadmodum pater et filius non tantum aequalitate
substantiae, sed etiam voluntate unum sunt, ita et hi inter quos et Deum mediator est filius, non tantum per
hoc quod eiusdem naturae sunt, sed etiam per eamdem dilectionis societatem unum sint.
Chrysostomus. rursus ut homo loquitur subdens cum essem cum eis, ego servabam eos in nomine tuo,
hoc est per tuum adiutorium; humane enim loquitur, et ad eorum mentem aestimantium quod maiorem
quamdam haberent utilitatem ab eius praesentia.
Augustinus in Ioannem. In nomine enim patris servabat discipulos suos filius homo, cum eis humana
praesentia constitutus; sed et pater in nomine filii servabat quos in nomine filii petentes exaudiebat. Neque
hoc tam carnaliter debemus accipere velut vicissim nos servent pater et filius: simul enim nos custodiunt et
pater et filius et spiritus sanctus; sed scriptura nos non levat nisi descendat ad nos. Intelligamus ergo cum
ita dominus loquitur, personas eum distinguere, non separare naturam. Quando ergo servabat discipulos
suos filius praesentia corporali, non expectabat pater ad custodiendum succedere filio discedenti; sed eos
ambo servabant potentia spiritali; et quando ab eis abstulit filius praesentiam corporalem, tenuit cum patre
custodiam spiritalem; quia et custodiendos quando filius homo accepit, custodiae paternae non abstulit; et
cum pater filio custodiendos dedit, non dedit sine ipso cui dedit; sed dedit homini filio, non sine Deo eodem
ipso filio; sequitur enim quos dedisti mihi, ego custodivi, et nemo ex ipsis periit, nisi filius perditionis, idest
traditor Christi, perditioni praedestinatus, ut scriptura impleatur, qua scilicet de illo, maxime in psalmo 108,
prophetatur.
Chrysostomus. et nimirum solus ille tunc periit, sed multi postea. Dicit autem nemo ex eis periit, idest,
quantum ex mea parte non perdam: quod manifestius alibi dicit: non eiciam foras. Si vero per seipsos
exilient, non ex necessitate ad me traho. sequitur nunc autem ad te venio. Sed quia posset aliquis
quaerere: numquid non potes eos conservare recedens? potest quidem, sed cuius gratia hoc dicat, ostendit
subdens et haec loquor in mundo, ut habeant gaudium meum impletum in semetipsum; idest, ut non
tumultuentur imperfectiores existentes per id quod indicavit quod propter eorum gaudium et requiem omnia
haec infirma loquebatur.
Augustinus. vel aliter. Quod sit hoc gaudium, iam superius expressum est ubi ait ut sint unum, sicut et nos
unum sumus. Hoc gaudium suum, idest a se in eos collatum, in eis dicit implendum; propter quod se
locutum dixit in mundo. Haec est pax et beatitudo futuri saeculi. In mundo autem loqui se dicit, qui paulo
ante dixerat iam non sum in mundo; quia enim nondum abierat, hic adhuc erat; et quia mox fuerat abiturus,
hic quodammodo iam non erat.

IOANNES 17,14-19

