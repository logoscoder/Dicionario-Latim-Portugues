Catena Aurea (latine) 3613

Pagina 105

peccare quotidie dum pro peccatis quotidie iubetur orare.
Augustinus de bono persev. Hoc autem telo pelagiani confodiuntur haeretici, qui audent dicere hominem
iustum in hac vita habere nullum omnino peccatum, et in talibus hominibus esse iam in praesenti tempore
ecclesiam, non habentem maculam aut rugam.
Chrysostomus in Matth. Quoniam vero fidelibus haec oratio convenit, et leges ecclesiae docent, et
orationis principium, quod docet Deum patrem vocare. Qui ergo fidelibus iubet remissionem peccatorum
petere, demonstrat quod post baptismum contingit peccata dimitti, contra novatianos. .
Cyprianus de orat. Domin. Qui ergo pro peccatis nos orare docuit, paternam misericordiam promisit; sed
plane addidit legem, certa conditione nos constringens, ut sic nobis debitum dimitti postulemus, secundum
quod et ipsi debitoribus nostris dimittimus; et hoc est quod dicit sicut et nos dimittimus debitoribus nostris.
Gregorius moralium. ut profecto bonum, quod a Deo compuncti petimus, hoc primum proximo conversi
faciamus.
Augustinus de serm. Dom. hoc non de pecunia dicitur, sed de omnibus quae in nos quisque peccat ac per
hoc etiam de pecunia: peccat namque in te qui pecuniam tibi debitam, cum habeat unde reddere, non
reddit; quod peccatum si non dimiseris, non poteris dicere dimitte nobis debita nostra, sicut et nos
dimittimus debitoribus nostris.
Chrysostomus super Matth. cum qua ergo spe orat qui inimicitiam servat adversus alterum, a quo forsitan
laesus est? sicut enim ipse orans mentitur, dicit enim: remitto, et non remittit, sic a Deo petit indulgentiam,
et non illi indulgetur. sed multi nolentes dare veniam peccantibus in se, fugiunt istam orationem orare. Stulti.
primo, quia qui non sic orat ut docuit Christus, non est christi discipulus; secundo, quia nec pater libenter
exaudit orationem quam filius non dictaverit: cognoscit enim pater filii sui sensus et verba, neque suscipit
quae usurpatio humana excogitavit, sed quae sapientia christi exposuit.
Augustinus enchir. Tamen quia hoc tam magnum bonum, scilicet dimittere debita et diligere inimicos,
tantae multitudinis non est quantam credimus exaudiri cum in oratione dicitur dimitte nobis debita nostra,
sicut et nos dimittimus debitoribus nostris; procul dubio verba sponsionis huius implentur, si homo nondum
ita proficit ut diligat inimicum; tamen quando rogatur ab homine qui peccavit in eum ut ei dimittat, dimittit ex
corde, qui etiam sibi roganti utique vult dimitti. iam vero qui eum in quem peccavit, rogat, si peccato suo
movetur ut roget, non adhuc reputandus inimicus, ut eum diligere sit difficile, sicut difficile erat quando
inimicitias exercebat.

MATTHAEUS 6,13
3613 (Mt 6,13 )
Chrysostomus super Matth. quia multa magnifica supra mandavit hominibus, ut Deum patrem suum
dicant, ut regnum Dei petant venire, ideo nunc additur humilitatis doctrina, cum dicitur et ne nos inducas in
tentationem.
Augustinus de serm. Dom. nonnulli codices habent et ne nos inferas in tentationem, quod tantumdem
valere arbitror: nam ex uno graeco verbo isenenkis, utrumque est translatum. Multi autem interpretando ita
dicunt: ne nos patiaris induci in tentationem, exponentes quomodo dictum sit inducas. Nec enim per
seipsum inducit Deus, sed induci patitur eum quem suo auxilio deseruerit.
Cyprianus de orat. Domin. qua in parte ostenditur, contra nos nihil adversarium posse, nisi Deus ante
permiserit: ut omnis timor noster et devotio convertatur ad Deum .
Augustinus. aliud est autem induci in tentationem, aliud tentari: nam sine tentatione probatus esse nemo
potest, sive sibi ipsi, sive alii; Deo autem ante omnes tentationes quisque notissimus est. Non ergo hic
oratur ut non tentemur, sed ut non inferamur in tentationem; tamquam si quispiam cui necesse est igne
examinari, non orat ut igne non contingatur, sed ut non exuratur. inducimur enim, si tales inciderint quas
ferre non possumus.
Augustinus ad Probam. cum ergo dicimus ne nos inducas in tentationem, nos admonemur hoc petere, ne
deserti eius adiutorio, alicui tentationi vel consentiamus decepti vel cedamus afflicti. .

