Catena Aurea (latine) 3316

Pagina 51

MATTHAEUS 3,16
3316 (Mt 3,16 )
Augustinus in serm. De epiph. Quia, ut dictum est, cum salvator noster abluitur, iam tunc in nostrum
baptismum tota aqua mundatur, ut secuturis postmodum populis lavacri gratia ministretur. Oportuit etiam
christi baptismo ea designari quae per baptismum consequuntur fideles; unde dicitur baptizatus autem
iesus, confestim ascendit de aqua.
Chrysostomus super Matth. Factum christi ad mysterium pertinet omnium qui postmodum fuerant
baptizandi; et ideo dixit confestim, et non dixit simpliciter ascendit: quia omnes qui digne baptizantur in
Christo, confestim de aqua ascendunt; idest, proficiunt ad virtutes et ad dignitatem sublevantur caelestem;
qui enim in aquam ingressi fuerant carnales et filii adae peccatores, confestim de aqua ascendunt
spirituales filii Dei facti. Si autem quidam ex sua culpa nihil proficiunt baptizati, quid ad baptismum?
Rabanus. Quia ergo nobis dominus sui corporis intinctu baptismi lavacrum dedicavit, nobis quoque post
acceptum baptisma caeli aditum patere et spiritum sanctum dari demonstravit; unde sequitur et aperti sunt
ei caeli.
Hieronymus in Matth. Non reseratione elementorum, sed spiritualibus oculis, sicut et Ezechiel in principio
voluminis sui apertos esse commemorat.
Chrysostomus super Matth. Si enim ipsa creatura caelorum rupta fuisset, non dixisset aperti sunt ei, quia
quod corporaliter aperitur, omnibus est apertum. Sed dicet aliquis: quid enim? ante oculos filii Dei clausi
fuerant caeli, qui etiam in terra constitutus erat in caelo? sed sciendum quod sicut secundum
dispensationem humanam baptizatus est, sic secundum humanam dispensationem aperti sunt ei caeli;
secundum autem naturam divinam erat in caelis.
Augustinus. Sed numquid tunc primo aperti ei caeli etiam secundum humanam naturam? fides enim
ecclesiae et credit et tenet quod non minus aperti sunt ei caeli ante quam post. Ideo ergo dicitur quod aperti
sunt ei caeli, quia omnibus renatis aperitur ianua regni caelestis.
Chrysostomus super Matth. Forte enim erant invisibilia quaedam obstacula prius, quibus obsistentibus
animae defunctorum non poterant introire caelos. Nullam enim animam ante Christum arbitror ascendisse in
caelum ex quo peccavit adam et clausi sunt caeli. Sed ecce baptizato Christo aperti sunt tantum; postquam
vero tyrannum vicit per crucem, quia non erant necessariae portae caelo nunquam claudendo, non dicunt
angeli: aperite portas: iam enim erant apertae; sed: tollite portas. Vel baptizatis aperiuntur caeli, et vident ea
quae sunt in caelo, non carnalibus oculis videndo, sed spiritualibus fidei credendo. Aut ita: caeli sunt
scripturae divinae, quas omnes legunt, non tamen omnes intelligunt, nisi qui fuerint sic baptizati ut accipiant
spiritum sanctum. Unde et apostolis primitus erant clausae scripturae prophetarum; sed accepto spiritu
sancto, reseratae sunt eis omnes scripturae. Tamen quocumque modo intelligatur, caeli aperti sunt ei, idest
omnibus propter eum; sicut si imperator alicui pro alio petenti dicat: hoc beneficium non illi do, sed tibi:
idest, propter te illi.
Glossa. Vel tantus splendor circumfulsit Christum in baptismo, ut empyreum videretur caelum reseratum
esse.
Chrysostomus in Matth. Si autem tu non vides, non incredulus sis; etenim in principiis spiritualium rerum
semper sensibiles apparent visiones, propter illos qui nullam intelligentiam incorporalis naturae suscipere
possunt; ut si postea non fiat, ex his quae semel facta sunt, recipiant fidem.
Remigius. Sicut autem omnibus per baptismum renatis aperitur ianua regni caelestis, ita omnes in
baptismate accipiunt dona spiritus sancti; ideo subditur et vidit spiritum Dei descendentem sicut columbam,
et venientem super se.
Augustinus in serm. 1 in dom. Infra oct. Epiph. Christus enim postquam natus est hominibus renascitur
sacramentis; ut quemadmodum tunc eum miramur incorrupta matre progenitum, ita et nunc suscipiamus
illum pura unda submersum. Filium enim genuit mater, et casta est; Christum lavit unda, et sancta est.
Denique spiritus sanctus, qui tunc illi in utero affuit, modo eum in gurgite circumfulsit; qui tunc mariam
castificavit, nunc fluenta sanctificat. Unde dicit et vidit spiritum Dei descendentem.

