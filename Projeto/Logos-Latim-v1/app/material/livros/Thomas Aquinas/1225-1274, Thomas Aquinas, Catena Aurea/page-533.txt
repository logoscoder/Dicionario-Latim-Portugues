Catena Aurea (latine) 7460

Pagina 533

variis linguis eos laudare dominum docuit. Est et ignis cupiditatis, de quo dicitur: omnes adulterantes, velut
clibanus corda eorum. Hic ignis in atrio caiphae instinctu maligni spiritus accensus, ad negandum, ad
blasphemandum dominum perfidorum linguas armabat. Quod enim intus in domo maligna synodus gerebat,
hoc ignis in atrio inter frigora noctis accensus figurabat. Quoniam enim abundat iniquitas, refrigescit caritas
multorum. Hoc frigore torpens ad horam petrus, quasi prunis ministrorum caiphae calefieri cupiebat: quia
temporalis commodi solatium perfidorum societate quaerebat. Sequitur summi vero sacerdotes et omne
concilium quaerebant adversus iesum testimonium, ut eum morti traderent.
Theophylactus. Lege praecipiente quod unus existeret summus sacerdos, tunc multi erant substituti, et
destituti annis singulis per principem romanorum. Summos ergo sacerdotes dicit illos qui determinatum eis
tempus complentes iam compleverant et a sacerdotio destituti erant. Figuram autem iudicii, quod in
praeiudicium agebant, operantur, testimonia quaerentes, ut videantur iesum iuste damnare et perdere.
Hieronymus. Sed mentita est iniquitas sibi, ut regina adversus ioseph, et sacerdotes adversus susannam.
Sed ignis sine materia deficit; unde sequitur nec inveniebant; multi enim falsum testimonium dicebant
adversus eum, et convenientia testimonia non erant. Quod enim variatur, incertum habetur. Sequitur et
quidam surgentes falsum testimonium ferebant. Moris est haereticorum umbram de veritate trahere. Non ille
dixit quod illi dicunt, sed simile verbum de templo corporis sui, quod post biduum resuscitavit.
Theophylactus. Non enim dixerat: ego dissolvam illud, sed: solvite; neque manufactum dixit, sed simpliciter
templum.
Hieronymus. Dixit etiam: suscitabo, vivum animal significans, et spirans templum. Falsus testis est qui in
eo sensu dicta intelligit quo non dicuntur.

MARCUS 14,60-65
7460 (Mc 14,60-65 )
Beda. Quanto iesus tacebat ad indignos responsione sua falsos testes et sacerdotes impios, tanto magis
pontifex furore superatus, eum ad respondendum provocat, ut ex qualibet occasione sermonis, locum
inveniat accusandi; unde dicitur et exsurgens summus sacerdos in medium, interrogavit iesum, dicens: non
respondes quidquam ad ea quae tibi obiciuntur ab his? iratus quidem princeps et impatiens, non inveniens
calumniae locum, exsurgit de solio, ut insaniam mentis motu corporis demonstraret.
Hieronymus. Sed ipse Deus et salvator noster, qui mundo salutem contulit, et humano generi sua pietate
subvenit, sicut ovis ad occisionem sine voce ducitur, et obmutuit, et siluit a bonis; unde sequitur ille autem
tacebat, et nihil respondit. Taciturnitas Christi apologiam, idest excusationem, adae absolvit.
Theophylactus. Tacebat autem, sciens quod non attenderent verbis eius; unde secundum Lucam
respondit: si dixero vobis, non credetis mihi; unde sequitur rursus summus sacerdos interrogavit eum, et
dixit ei: tu es Christus filius Dei benedicti? interrogat quidem hoc summus sacerdos, non ut addiscens
crederet, sed ut ex hoc aliquam occasionem captaret. Quaerit autem tu es Christus filius Dei benedicti?
multi namque erant Christi, idest uncti, sicut reges et summi sacerdotes; sed nullus eorum dicebatur filius
Dei benedicti, quasi semper collaudati.
Hieronymus. Hunc autem expectabant de longe, quem prope non vident; sicut isaac caligantibus oculis
iacob sub manibus non agnoscit; sed longe de eo futura canit. Sequitur iesus autem dixit illis: ego sum; ut
scilicet inexcusabiles sint.
Theophylactus. Sciebat namque quoniam non crederent: tamen respondit, ne postea dicerent: si
audissemus aliquid ab eo, credidissemus ei. Hoc autem est in eorum praeiudicium: quia audierunt et non
crediderunt.
Augustinus de cons. Evang.. Matthaeus autem non dixit respondisse iesum: ego sum sed: tu dixisti; sed
marcus tantum valere ostendit quod ei dicit: tu dixisti, quantum si diceret ego sum. Sequitur et videbitis
filium hominis sedentem a dextris virtutis Dei, et venientem cum nubibus caeli.
Theophylactus. Ac si dicat: videbitis me tamquam filium hominis a dextris patris sedentem. Virtutem
namque hic patrem dicit. Non autem sine corpore veniet; sed qualis apparuit crucifigentibus, talis in iudicio
eis apparebit.

