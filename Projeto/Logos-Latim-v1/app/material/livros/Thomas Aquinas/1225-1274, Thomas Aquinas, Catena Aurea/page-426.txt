Catena Aurea (latine)

Pagina 426

Augustinus de quaest. Novi et veter. Testam.. Sciens enim omnia ad auctorem referenda, dicta haec ad
isaiam revocavit, qui sensum istum prior intimaverat. Denique post verba malachiae statim subiecit dicens
vox clamantis in deserto: ut iungeret verba utriusque prophetae ad unum sensum pertinentia, sub prioris
prophetae persona.
Beda. Vel aliter intelligendum est: quia etsi non haec verba inveniuntur in isaia, sensus tamen eorum
invenitur in multis aliis locis; et manifestius in hoc quod subiunxit vox clamantis in deserto. Nam quod dixit
malachias mittendum angelum ante faciem domini, qui praepararet vias eius, hoc est quod dixit isaias
vocem clamantis in deserto audiendam, quae diceret parate viam domini. In utraque autem sententia
similiter paranda via domini praedicatur. Potuit autem fieri ut animo Marci evangelium conscribentis pro
malachia isaias occurrerit, ut fieri solet; quod tamen sine ulla dubitatione emendaret, saltem ab aliis
admonitus, qui ipso adhuc in carne vivente legere potuerunt; nisi cogitaret, recordationi suae, quae sancto
spiritu regebatur, non frustra occurrisse aliud pro alio nomen prophetae. Sic enim insinuatur quaecumque
per prophetas spiritus sanctus dixit, et singula esse omnium, et omnia singulorum.
Hieronymus vox pneumatos agiu, per malachiam ad patrem sonat de filio, qui est facies patris, unde
agnitus est.
Beda. Angelus autem vocatur Ioannes, non naturae societate, iuxta haeresim origenis, sed officii dignitate:
angelus enim graece, latine nuntius dicitur; quo nomine recte appellari potuit homo ille qui fuit missus a
Deo, ut testimonium perhiberet de lumine, et venientem in carne dominum mundo nuntiaret: cum constet
omnes qui sacerdotio funguntur ob evangelizandi officium angelos posse vocari, dicente propheta
malachia: labia sacerdotis custodiunt scientiam; et legem requirunt ex ore eius, quia angelus est domini
exercituum.
Theophylactus. Praecursor igitur Christi angelus dicitur propter vitam angelicam et reverentiam excelsam.
Quod autem dicitur ante faciem tuam, hoc significat quasi diceret, iuxta te est nuntius tuus; unde ostenditur
propinquitas praecursoris ad Christum: etenim iuxta reges ambulant qui propinqui sunt magis. Sequitur qui
praeparabit viam tuam ante te: per baptismum enim praeparavit animas iudaeorum, ut Christum susciperent.
Hieronymus. Vel via domini qua ad homines ingreditur, poenitentia est, per quam Deus ad nos descendit,
et nos ad illum ascendimus: hinc autem initium praedicationis Ioannis fuit: poenitentiam agite.
Beda. Sicut autem Ioannes angelus potuit vocari pro eo quod faciem domini evangelizando praevenit; ita
recte appellari et vox potuit, quia verbum Dei sonando praeibat; unde sequitur vox clamantis in deserto.
Constat enim quod unigenitus filius verbum patris vocatur; et ex ipsa nostra locutione cognoscimus quia
prius vox sonat, ut verbum postmodum possit audiri.
Hieronymus. Dicitur autem vox clamantis, quia clamor ad surdos, et longe positos, sive cum indignatione
fieri solet; quae iudaico certum est populo evenisse, dum longe est a peccatoribus salus; et aures suas
obturaverunt sicut aspides surdae: et indignationem, et iram, et tribulationem a Christo audire meruerunt.
Chrysostomus. Per hoc autem quod dicitur in deserto, manifeste ostendit prophetia, non in ierusalem
divina fieri dogmata, sed in deserto. Quod implebatur ad litteram, Ioanne baptista in deserto iordanis verbi
Dei apparitionem salutiferam praedicante. Ostendit etiam sermo propheticus praeter desertum quod a
Moyse ostensum fuit, ubi semitas faciebat, aliud esse desertum, in quo praesentem esse salutem Christi
praedicabat.
Hieronymus. Vel in deserto fit vox, et clamor, quia deserti erant a spiritu Dei, sicut domus vacans et
scopata; deserti etiam a propheta, rege atque sacerdote.
Beda. Quid autem clamaret aperitur cum subditur parate viam domini, rectas facite semitas eius. Omnis
enim qui fidem rectam, et opera bona praedicat, quid aliud quam venienti domino ad corda audientium viam
parat, ut haec scilicet corda vis gratiae penetret, et lumen veritatis illustret? rectas autem semitas facit, dum
mundas in animo cogitationes per sermonem praedicationis format.
Hieronymus. Vel aliter. Parate viam domini; hoc est, poenitentiam agite, et praedicate: rectas facite
semitas eius, ut via regia incedentes proximos nostros ut nos, et nosmetipsos ut proximos diligamus: qui
enim semetipsum diligit, et non diligit proximum, ad dexteram declinat: nam multi bene agunt, sed bene non
corrigunt, ut fuit heli; et qui semetipsum odiens, proximum diligit ad sinistram divertit: multi enim bene
corrigunt, sed non bene agunt, ut fuerunt scribae et pharisaei. Semitae autem post viam sequuntur, quia
mandata moralia post poenitentiam explanantur.

