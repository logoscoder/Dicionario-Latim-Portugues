Catena Aurea (latine) 5436

Pagina 355

Caelum tamen quod transibit, non sidereum, sed aereum intelligere debemus, quod prius diluvio periit.
Chrysostomus in Matth. Elementa autem mundi in medium adducit, ostendens quoniam pretiosior caelo
et terra est ecclesia: simul etiam et hinc conditorem se omnium ostendit.

MATTHAEUS 24,36-41
5436 (Mt 24,36-41 )
Chrysostomus in Matth. cum dixisset dominus omnia quae praecedunt christi adventum, et ad ipsas
ianuas narrationem duxisset, diem tacere voluit; unde dicit de die autem illa et hora nemo scit, neque angeli
caelorum, nisi solus pater.
Hieronymus. In quibusdam autem latinis codicibus additum est neque filius, cum in graecis, et maxime
adamantii et pierei exemplaribus hoc non habeatur adscriptum. Sed quia in nonnullis legitur, disserendum
videtur.
Remigius. Marcus etiam evangelista non solum dicit angelos nescire, sed etiam filium.
Hieronymus. in quo gaudent arius et eunomius; dicunt enim: non potest aequalis esse qui novit et qui
ignorat. Contra quos breviter ista dicenda sunt. Cum omnia tempora fecerit iesus, hoc est verbum Dei
(omnia enim per ipsum facta sunt, et sine ipso factum est nihil).; in omnibus autem temporibus cum dies
iudicii sit, qua consequentia potest eius ignorare partem cuius totum noverit? hoc quoque dicendum est.
Quid est maius: notitia patris, an notitia iudicii? si maius novit, quomodo ignorat quod minus est? .
Hilarius in Matth. Numquid etiam Deus pater cognitionem illius diei filio denegavit, cum dictum ab eo sit:
omnia mihi tradita sunt a patre meo? ergo non omnia sunt tradita, si est aliquid quod negatur.
Hieronymus. Igitur, quia probavimus non ignorare filium Dei consummationis diem, causa reddenda est
cur ignorare dicatur. Post resurrectionem quidem interrogatus ab apostolis de hac die, manifestius
respondit: non est vestrum scire tempora et momenta, quae pater posuit in sua potestate. In quo ostendit
quod ipse sciat, sed non expedit nosse apostolis, ut semper incerti de adventu iudicis, sic quotidie vivant,
quasi die illa iudicandi sint.
Augustinus de trin. quod ergo dicit: nescit, intelligendum est nescientes facit; idest, quod non ita sciebat ut
tunc discipulis indicaret: sicut dictum est ad abraham: nunc cognovi quoniam times Deum: idest, nunc feci
ut cognosceres: quia et ipse sibi in illa tentatione innotuit.
Augustinus de verb. Dom. Quod autem dixit patrem scire, ideo dixit, quia in patre et filius scit. Quid enim
est in die quod non in verbo factum sit, per quod factus est dies? .
Augustinus in libro 83 quaest. bene autem accipitur quod dictum est, solum patrem scire, secundum
praedictum modum sciendi, quia facit filium scire; filius autem nescire dicitur, quia non facit homines scire.
Origenes in Matth. Vel aliter. Donec ecclesia, quae est corpus christi, nescit diem illum et horam, tamdiu
nec ipse filius dicitur diem illum et horam scire. Dicitur autem scire secundum propriam significationem,
sicut est in consuetudine scripturarum. Apostolus enim salvatorem dicit nescientem peccatum, quia non
peccavit. praeparat autem filius scientiam diei illius et horam coheredibus suae promissionis, ut omnes
simul sciant, idest re ipsa experiantur in illa hora et die quae praeparavit Deus diligentibus se. Basilius. legi
quoque in cuiusdam libro, filium hunc non unigenitum, sed adoptivum debere intelligi: non enim unigenito
filio angelos praeposuisset; sic enim ait neque angeli caelorum, neque filius.
Augustinus ad hesychium. Sic ergo evangelium dicit de die illa et hora nemo scit; tu autem dicis: ego
autem dico, neque mensem, neque annum adventus ipsius sciri posse: ita enim hoc videtur sonare
tamquam non possit sciri quo anno venturus sit; sed possit sciri qua hebdomada annorum, vel qua decade;
tamquam dici possit atque definiri inter illos septem annos, aut decem, aut centum vel quodlibet, seu
maioris numeri seu minoris. Si autem hoc te non comprehendisse praesumis, hoc sentis quod ego.
Chrysostomus in Matth. ut autem addiscas quod non ignorantiae suae est quod de die et hora iudicii
tacet, aliud signum inducit, cum subdit sicut autem fuit in diebus noe,.. Ita fiet adventus filii hominis. Hoc
autem dixit ostendens quod repente venit, et inopinate, et pluribus lascivientibus: hoc enim et paulus dicit:

