Catena Aurea (latine)

Pagina 322

fuerit, etc.
Chrysostomus in Matth. Quia enim immitigabile malum mors erat apud iudaeos, qui omnia pro praesenti
vita faciebant, in legem deduxit moyses, defuncti sine filiis uxorem fratri dari oportere, ut defuncto filius
nasceretur ex fratre, et non excideret nomen eius; quod erat quaedam mortis mitigatio; non autem alius
quam frater vel propinquus iubebatur accipere uxorem defuncti: quoniam non ita putaretur qui ex tali
coniunctione erat nasciturus, esse filius eius qui obiit; et iterum extraneus non ita haberet necessitatem
statuere domum eius qui obierat, sicut frater, cui etiam ea cognatione hoc facere iustum erat. sequitur erant
autem apud nos septem fratres.
Hieronymus. Qui resurrectionem corporum non credebant, et animam putabant interire cum corporibus,
recte istiusmodi fingunt fabulam, quae deliramenti arguat eos qui resurrectionem asserant mortuorum.
Turpitudinem ergo fabulae opponunt, ut resurrectionis denegent veritatem: unde concludunt in resurrectione
ergo cuius erit? potest autem fieri ut vere in gente eorum hoc aliquando acciderit.
Augustinus de quaest. Evang. per hos autem septem fratres mystice intelliguntur homines impii, qui
fructum iustitiae non potuerunt afferre in terra per omnes septem mundi aetates, quibus ista terra consistit:
postea enim et ipsa terra transiet, per quam omnes illi quasi septem steriliter transierunt. sequitur
respondens autem iesus, ait illis: erratis nescientes scripturas, neque virtutem Dei.
Chrysostomus super Matth. sapienter primum arguit stultitiam eorum, quia non legebant; secundo
ignorantiam, quia non cognoscebant Deum. ex diligentia enim dilectionis nascitur scientia Dei: ignorantia
autem negligentiae filia est.
Hieronymus. Propterea ergo errant, quia scripturas nesciunt; et quia scripturas nesciunt, consequenter
ignorant virtutem Dei.
Origenes in Matth. duas autem res dicit eos nescire: unam quidem scripturas, alteram autem virtutem Dei,
per quam resurrectio fit, et nova vita in ea. Vel dominus arguens sadducaeos nescire virtutem Dei, se eos
non cognoscere arguebat: ipse enim erat virtus Dei, et non cognoscebant eum, quasi nescientes scripturas
quae loquuntur de eo: propterea nec resurrectionem credebant, quam facturus fuerat ipse. Quaeritur
autem, cum salvator dicat erratis nescientes scripturas, an dicat quod in quibusdam scripturis positum est
quod sequitur: in resurrectione neque nubent neque nubentur: quod in veteri testamento non legitur
scriptum. Nos autem dicimus, quia scriptum est non in ipsis sermonibus manifeste ista dicentibus, sed in
mysterio indicantibus secundum intellectum moralem: nam cum sit lex umbra futurorum bonorum, dicens
quodlibet de viris et uxoribus, de spiritualibus nuptiis principaliter dicit. Sed nec hoc invenio alicubi
scripturam dicentem, sanctos post exitum fore sicut angelos Dei: nisi forte quis et hoc moraliter intelligat,
secundum illud quod dicitur: tu autem ibis ad patres tuos; item: appositus est ad populum suum. Dicet
autem aliquis: ideo eos increpabat, quia non legebant ceteras scripturas quae sunt extra legem et ideo
errabant. Alius autem dicit, quod nesciebant mosaicae legis scripturas ex eo quod divinum sensum earum
non scrutabantur.
Chrysostomus super Matth. Vel quod dicit in resurrectione neque nubent neque nubentur, retulit ad hoc
quod dixerat nescitis virtutem Dei; quod autem dixit ego sum Deus abraham, etc., ad illud quod dixit nescitis
scripturas. Et quidem calumniatoribus primum oportet in aliqua quaestione auctoritatem scripturae proferre,
deinde rationem exponere; interrogantibus autem per ignorantiam, prius rationem exponamus; postea
auctoritate confirmemus: quoniam calumniatores convincere oportet, interrogatores autem docere; ideo his
interrogantibus per ignorantiam, prius rationem exposuit, dicens in resurrectione, etc.
Hieronymus in hoc autem quod dicitur neque nubent neque nubentur, latina consuetudo graeco idiomati
non respondet. Nubere enim apud latinos proprie dicuntur mulieres. Sed nos simpliciter dictum intelligamus
quod nubere de viris, et nubi de mulieribus dictum sit.
Chrysostomus super Matth. in hoc quidem saeculo, quia morimur, ideo nascimur; quia nascimur, ideo
uxores ducimus, ut quod moriendo minuitur, nascendo suppleatur: ibi autem moriendi necessitas tollitur,
unde et nascendi causa soluta est.
Hilarius in Matth. et quidem suffecerat adversus sadducaeos opinionem illecebrae corporeae recidisse, et
officiis cessantibus inania haec corporum gaudia sustulisse; sed adiecit sed sunt sicut angeli Dei in caelo.
Chrysostomus in Matth. Per quod ad interrogatum convenienter respondet: quia enim haec erat eis causa
aestimandi resurrectionem non esse, quia credebant eamdem fore resurgentium conditionem; hanc
causam removit, ostendens eos alterius conditionis futuros.

