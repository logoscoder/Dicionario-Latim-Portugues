Catena Aurea (latine)

Pagina 646

Eusebius. Et seniores quidem iudaeorum pro modicis sumptibus ad opus synagogae datis gratiam
poscunt; sed dominus non propter hoc, sed pro maiori causa, volens scilicet generare credulitatem in
cunctis mortalibus per suam virtutem, seipsum exhibuit; unde sequitur iesus autem ibat cum illis.
Ambrosius. quod utique non ideo faciebat quia absens curare non poterat; sed ut formam tibi daret
humilitatis imitandae, ad reguli filium noluit pergere, ne videretur magis divitiis detulisse; hic ipse perrexit, ne
videretur in centurionis famulo conditionem despexisse servilem. Centurio vero militari tumore deposito,
reverentiam sumit, et ad fidem facilis, et ad honorificentiam promptus; unde sequitur et cum non longe esset
a domo, misit ad eum centurio amicos, dicens: domine, noli vexari. Non enim hominis, sed dei potestate
coniecit dari a Christo hominibus sanitatem. Iudaei quidem dignitatem eius praetenderant; iste vero
indignum se asseruit non solum beneficii, sed etiam susceptionis domini: non enim dignus sum ut sub
tectum meum intres.
Chrysostomus in Matthaeum. Postquam enim liberatus est a iudaeorum taedio, tunc mittit dicens: ne
putes prae taedio me non venisse; sed indignum reputavi te domi recipere.
Ambrosius. bene autem lucas in occursum amicos dicit esse a centurione transmissos, ne praesentia sua,
et generare domini verecundiam videretur, et officio provocasse; unde sequitur propter quod et meipsum
non sum dignum arbitratus ut venirem ad te; sed dic tantum verbo, et sanabitur puer meus.
Chrysostomus. ubi attende centurionem debitam opinionem habentem de domino: non enim dixit: ora;
sed tantummodo: iube, dubitans ne se humiliando renueret. subdit nam et ego homo sum sub potestate
constitutus, habens sub me milites; et dico huic: vade, et vadit; et alii: veni, et venit; et servo meo: fac hoc,
et facit.
Beda. Hominem se potestati vel tribuni vel praesidis subditum dicit; imperare tamen minoribus: ut
subaudiatur, eum multo magis qui deus sit, non per adventum tantum corporis, sed per angelorum
ministeria posse implere quod vellet: repellendae enim erant vel infirmitates corporum, vel fortitudines
contrariae, et verbo domini, et ministeriis angelorum.
Chrysostomus. Est autem hic notandum, quod hoc verbum fac imperium designat dictum servo. Ob hoc
deus cum hominem vellet creare non ait unigenito: fac hominem; sed faciamus hominem, ut per formam
consensus verborum declaret aequiparantiam. Quia ergo in Christo considerabat excellentiam dominii, ob
hoc ait dic verbo: nam et ego dico servo meo, etc.. Christus autem non eum reprehendit, sed eius
intentionem roboravit; unde sequitur quo audito iesus miratus est.
Beda. Sed quis in illo fecerat ipsam fidem nisi ille qui admirabatur? sed et si alius eam fecisset, quid
miraretur qui praescius erat? quod ergo miratur dominus, nobis mirandum esse significat: omnes enim tales
motus cum de Deo dicuntur, non perturbati animi signa sunt, sed docentis magistri.
Chrysostomus. Ut autem liqueat tibi quod dominus hoc ideo dixit ut alios instruat, prudenter evangelista
hoc aperiens subdit amen dico vobis, nec in israel tantam fidem inveni.
Ambrosius. et quidem si sic legas: in nullo tantam fidem inveni in israel, simplex intellectus et facilis est; si
vero iuxta graecos: nec in israel tantam fidem inveni, fides huiusmodi etiam electioribus, et deum videntibus
antefertur.
Beda. Non autem de omnibus retro patriarchis et prophetis, sed de praesentis aevi loquitur hominibus;
quibus ideo centurionis fides antefertur, quia illi legis prophetarumque monitis edocti, hic autem nemine
docente sponte credidit.
Ambrosius. Probatur autem fides domini, et servi sanitas roboratur; unde sequitur et reversi qui missi
fuerant domum, invenerunt servum qui languerat sanum. Potest ergo meritum domini et famulis suffragari,
non solum fidei merito, sed et studio disciplinae.
Beda. Plenius autem haec explicat Matthaeus, quod dicente domino centurioni: vade, sicut credidisti fiat
tibi, sanatus sit puer ex illa hora. Sed beato lucae moris est, quod plene viderit ab aliis evangelistis exposita
abbreviare, vel etiam de industria praeterire; quae vero ab eis omissa vel breviter cognoverit tacta,
dilucidare solertius.
Ambrosius. Mystice autem servo centurionis populus nationum, qui mundanae servitutis vinculis
tenebatur, aeger lethalibus passionibus, beneficio domini sanandus exprimitur.

