Catena Aurea (latine)

Pagina 543

Glossa. Post passionem et mortem Christi, evangelista sepulturam eius narrat, dicens et cum iam sero
esset factum, quia erat parasceve, quod est ante sabbatum, venit ioseph ab arimathaea.
Beda. Parasceve graece, latine praeparatio dicitur: quo nomine iudaei qui inter graecos morabantur
sextam sabbati appellabant, eo quod in illo ea quae requiei sabbati necessaria essent praeparare solerent.
Quia ergo sexta die homo factus est, septima autem die conditor ab omni opere suo requievit; recte salvator
sexta die crucifixus humanae restaurationis implevit arcanum. Sabbato autem in sepulcro quiescens,
resurrectionis, quae octava die ventura erat, expectabat eventum. Sic et nos in hac quidem saeculi aetate
mundo necesse est crucifigi; in septima vero die, idest cum mortis quis debitum solvit, corpora quidem in
tumulis, animas autem secreta in pace cum domino post bona opera oportet quiescere, donec octava
aetate etiam corpora ipsa resurrectione glorificata cum animabus incorruptionem accipiant. Talem autem
esse decebat qui corpus domini sepeliret, qui etiam per iustitiam meritorum tali ministerio dignus esset, et
per nobilitatem potentiae saecularis facultatem posset obtinere ministrandi; et ideo dicitur, quod erat nobilis
decurio expectans regnum Dei. Decurio vocatur quod sit de ordine curiae, et officium curiae administraret,
qui etiam curialis a procurando munera civilia solet appellari. Arimathaea autem ipsa est ramathain civitas
helcanae et samuelis.
Hieronymus. Quae interpretatur deponens, de qua fuit ioseph, qui venit ad deponendum corpus Christi de
cruce. Sequitur et audacter introivit ad pilatum, et petiit corpus iesu.
Theophylactus. Audet ausum laudabilem: non enim excogitavit: a divitiis decidam, et expellar a iudaeis, si
corpus petam eius qui est blasphemus condemnatus. Sequitur pilatus autem mirabatur si iam obiisset.
Putabat enim quod diu viveret in cruce, sicut et latrones in patibulo vivebant diu. Sequitur et accersito
centurione, interrogavit eum si iam mortuus esset, scilicet ante horam qua ceteri mori consueverunt.
Sequitur et cum cognovisset a centurione, scilicet quod mortuus esset, donavit corpus ioseph.
Beda. Non autem quilibet ignotus aut mediocris ad praesidem accedere, et crucifixi corpus poterat
impetrare. Sequitur ioseph autem mercatus sindonem, et deponens eum, involvit in sindone.
Theophylactus. Pretiosum corpus pretiose sepeliens: cum enim esset discipulus domini, sciebat qualiter
corpus domini honorari deberet.
Beda. Possumus autem secundum intelligentiam spiritualem hoc sentire, quod corpus domini non auro,
non gemmis et serico, sed linteamine puro obvolvendum sit: hinc ecclesiae mos obtinuit ut sacrificium
altaris, non in serico, neque in panno tincto, sed in lino terreno celebretur, sicut corpus est domini in
sindone munda sepultum: iuxta quod in gestis pontificalibus a b. Silvestro legimus esse statutum:
quamquam et hoc significet, quod ille sindone munda involvit iesum qui pura mente susceperit. Sequitur et
posuit eum in monumento quod erat excisum in petra, et advolvit lapidem ad ostium monumenti. Dicitur
quod monumentum domini domus rotunda fuit, de subiacente rupe excisa, tantae altitudinis ut homo rectus
existens vix extenta manu culmen posset attingere; et habet introitum ab oriente, cui lapis magnus involutus
atque impositus est in eius parte aquilonari. Ipsum sepulcrum, idest locus dominici corporis, de eadem petra
factum est, septem habens pedes longitudinis, trium palmorum mensura a pavimento altius eminens, qui
scilicet locus non desuper, sed a latere meridiano per totum patet, unde corpus inferebatur. Color autem
monumenti et loculi albo et rubeo dicitur esse permixtus.
Hieronymus. Sepultura autem Christi resurgimus, descensione eius ad inferos nos ascendimus ad caelos.
Hic invenitur mel in ore leonis mortui.
Theophylactus. Imitemur autem et nos ioseph, recipientes Christi corpus per unitatem, et ponamus illud in
monumento exciso de petra, idest in anima memorante, et non obliviscente deum: illa enim anima est ex
petra excisa, idest ex Christo, qui est petra, quia continet firmitatem. Involvere etiam debemus ipsum in
sindone, idest in corpore puro suscipere: sindon namque est corpus, quod est animae indumentum. Decet
enim non solum pura anima corpus Christi suscipere, sed in corpore puro. Involvere autem oportet, sed non
operire: nam secretum clausum est et occultum. Sequitur Maria autem magdalene et Maria ioseph
aspiciebant ubi poneretur.
Beda. In Luca legimus, quod stabant noti eius a longe, et mulieres quae secutae erant eum. His ergo notis
iesu post depositum eius corpus ad sua remeantibus, solae mulieres, quae arctius amabant, funus
subsecutae, quomodo poneretur respicere curabant, ut tempore congruo munus possent devotionis offerre.
Die autem parasceves sanctae mulieres, idest animae humiles, idem faciunt, cum amore salvatoris
ferventes, passionis eius vestigiis in hoc saeculo, quo praeparanda est requies futura, diligenter
obsequuntur; et si forte valeant imitari, pia curiositate quo ordine sit eius passio completa perpendunt.

