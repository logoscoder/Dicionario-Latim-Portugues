Catena Aurea (latine) 12109

Pagina 871

IOANNES 1,9
12109 (Jn 1,9 )
Augustinus in Ioannem. De quo lumine Ioannes testimonium perhibeat, ostendit dicens erat lux vera.
Chrysostomus in Ioannem. Vel aliter. quia superius de Ioanne dixerat, quod venit et missus est ut testetur
de luce, ne quis hoc audiens propter testantis recentem praesentiam, de eo cui testimonium perhibetur,
talem quamdam suspicionem accipiat, reduxit mentem, et ad eam quae supra omne principium est,
transmisit existentiam, dicens erat lux vera.
Augustinus. quare additum est vera? quia et homo illuminatus dicitur lux; sed vera lux illa est quae
illuminat; nam et oculi nostri dicuntur lumina, et tamen nisi aut per noctem lucerna accendatur, aut per diem
sol exeat, lumina illa sine causa patent; unde subdit quae illuminat omnem hominem. Si omnem hominem,
ergo et ipsum Ioannem. Ipse ergo illuminabat, a quo se demonstrari volebat. Quomodo enim plerumque fit
ut in aliquo corpore radiato cognoscatur ortus esse sol quem oculis videre non possumus; quia etiam qui
saucios habet oculos, idonei sunt videre parietem illuminatum, aut aliquid huiusmodi; sic omnes ad quos
venerat Christus, minus erant idonei eum videre. Radiavit Ioannem, et per illum confitentem se illuminatum
cognitus est ille qui illuminat. Dicit autem venientem in hunc mundum, nam si illinc non recederet, non esset
illuminandus; sed ideo hic illuminandus, quia illinc recessit ubi homo poterat esse illuminatus.
Theophylactus. erubescat manichaeus, qui conditoris maligni et tenebrosi nos asserit creaturas: non enim
illuminaremur, si veri luminis creaturae non essemus.
Chrysostomus in Ioannem. Ubi sunt etiam qui non dicunt eum verum Deum? hic enim lux vera dicitur. Sed
si illuminat omnem hominem venientem in hunc mundum, qualiter tot sine lumine permanserunt? non enim
omnes cognoverunt Christi culturam. Illuminat igitur omnem hominem quantum ad eum pertinet; si autem
quidam mentis oculos claudentes noluerunt recipere lucis huius radios, non a lucis natura obtenebratio est
eis, sed a malitia eorum, qui voluntarie privant seipsos gratiae dono: nam gratia quidem ad omnes effusa
est; qui vero nolunt dono hoc frui, sibi ipsis hanc imputent caecitatem.
Augustinus enchir.. Vel quod dicitur illuminat omnem hominem, sic intelligimus: non quia nullus est
hominum qui non illuminetur; sed quia nisi ab ipso nullus illuminatur.
Beda. Sive naturali ingenio, sive sapientia divina: sicut enim nemo a seipso esse, sic etiam nemo a seipso
sapiens esse potest.
Origenes. vel aliter. Non de his qui de occultis seminum causis in species corporales procedunt, debemus
intelligere quod illuminat omnem hominem venientem in hunc mundum; sed de his qui spiritualiter per
regenerationem gratiae, quae datur in baptismate, in mundum veniunt invisibilem. Eos itaque vera lux
illuminat qui in mundum virtutum veniunt, non eos qui in mundum vitiorum ruunt.
Theophylactus. Vel aliter. Intellectus nobis traditus, ac nos dirigens, qui et naturalis ratio nominatur, dicitur
lux tradita nobis a Deo. Sed quidam male ratione utentes, seipsos obscuraverunt.

IOANNES 1,10
12110 (Jn 1,10 )
Augustinus in Ioannem. Lux quae illuminat omnem hominem venientem in hunc mundum, huc venit per
carnem: quia dum hic esset per divinitatem, a stultis, caecis et iniquis videri non poterat, de quibus supra
dictum est tenebrae eam non comprehenderunt: et ideo dicitur in mundo erat.
Origenes. ut enim qui loquitur, dum loqui cessat, vox eius esse desinit, et evanescit, sic caelestis pater, si
verbum suum loqui cessaverit, effectus verbi, hoc est universitas verbo condita, non subsisteret. Non autem
putes quia sic erat in mundo quomodo in mundo est terra, pecora, et homines; sed quomodo artifex regens
quod fecit; unde sequitur et mundus per ipsum factus est. Non enim sic fecit quomodo facit faber: qui enim
fabricat, extrinsecus est ad illud quod fabricat. Deus autem infusus mundo, fabricat ubique positus, et non
recedit ab aliquo: praesentia maiestatis facit quod facit, et gubernat quod facit. Sic ergo erat in mundo,
quomodo per quem factus est mundus.

