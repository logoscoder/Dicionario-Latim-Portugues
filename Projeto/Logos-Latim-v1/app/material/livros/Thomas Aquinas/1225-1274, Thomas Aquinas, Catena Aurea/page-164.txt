Catena Aurea (latine)

Pagina 164

providentia gubernari, seipsos ostenderent nihil cogitare de crastino.
Glossa. Unde addit neque pecuniam in zonis vestris. Duo enim sunt genera necessariorum: unum quo
emuntur necessaria, quod intelligitur per pecuniam in zonis; aliud ipsa necessaria, quod intelligitur per
peram.
Hieronymus. Per hoc autem quod dicit neque peram in via, arguit philosophos qui vulgo appellantur
bactroperitae, quod contemptores saeculi et omnia pro nihilo ducentes, cellarium secum vehant. sequitur
neque duas tunicas. In duabus tunicis duplex mihi videtur innuere vestimentum: non quod in locis scythiae
et glaciali nive rigentibus, una quis tunica debeat esse contentus; sed quod in tunica vestimentum
intelligamus, ne alio vestiti, aliud nobis futurorum timore reservemus. sequitur neque calceamenta. Et plato
etiam praecipit illas duas corporis summitates non esse velandas, nec assuefieri debere mollitiei capitis et
pedum: cum enim haec habuerint firmitatem, cetera robustiora sunt. sequitur neque virgam: qui enim domini
habemus auxilium, baculi praesidium cur quaeramus? Remigius. Ostendit etiam dominus his verbis, quia
sancti praedicatores revocati sunt ad primi hominis dignitatem: qui quamdiu caelestes possedit thesauros,
ista non concupivit: sed mox ut peccando illa amisit, ista desiderare coepit.
Chrysostomus in Matth. felix autem est ista commutatio: nam pro auro et argento et huiusmodi,
acceperunt potestatem curandi infirmos, suscitandi mortuos, et alia huiusmodi: unde non a principio dixit eis
non possideatis aurum vel argentum; sed quando dixerat leprosos mundate, daemones eicite. ex quo patet
quod angelos eos ex hominibus, ut ita dicam, constituit, ab omni solvens vitae huius sollicitudine: ut una
sola detineantur cura, quae est doctrinae; a qua et eos solvit, dicens: ne solliciti sitis quid loquamini. Quare
quod videtur esse valde onerosum et grave, hoc maxime leve eis ostendit, et facile: nihil enim est ita
iucundum, ut a cura et sollicitudine erutum esse; et maxime cum possibile fuerit ab hac erutos in nullo
minorari, Deo praesente, et pro omnibus nobis effecto.
Hieronymus. Et quia nudos quodammodo et expeditos ad praedicandum apostolos miserat, et dura
videbatur esse conditio magistrorum, severitatem praecepti sequenti sententia temperavit, dicens dignus
est enim operarius cibo suo; quasi dicat: tantum accipite quantum in vestitu et victu vobis necessarium est:
unde apostolus: habentes victum et vestitum, his contenti simus; et alibi: communicet is qui catechizatur ei
qui se catechizat in omnibus bonis; ut quorum discipuli metunt spiritalia, consortes faciant eos carnalium
suorum, non in avaritiam, sed in necessitatem.
Chrysostomus in Matth. A discipulis autem apostolos cibari oportebat: ut neque ipsi magna saperent
adversus eos qui docebantur, sicut omnia praebentes, et nihil accipientes; neque rursus illi abscedant,
quasi ab his despecti. Deinde ut non dicant apostoli: mendicantes ergo nos iubet vivere, et in hoc
verecundarentur, monstrat hoc eis debitum esse, operarios eos vocans, et quod datur mercedem
appellans: non enim quia apostolorum in sermonibus operatio erat, aestimare debebant parvum esse
beneficium quod praestabant; et ideo dicit dignus est operarius cibo suo. Hoc autem dixit, non quidem
ostendens tanto pretio apostolicos dignos esse labores, sed apostolis legem inducens, et tribuentibus
suadens, quia quod ab ipsi datur, debitum est.
Augustinus de pastor. non ergo est venale evangelium, ut pro temporalibus praedicetur. Si enim sic
vendunt, magnam rem vili vendunt. Accipiant ergo praedicatores sustentationem necessitatis a populo,
mercedem dispensationis a Deo. Non enim a populo redditur quasi merces illis qui sibi in caritate evangelii
serviunt; sed tamquam stipendium datur, quo, ut possint laborare, pascantur.
Augustinus de cons. Evang. vel aliter. Cum dixerit dominus apostolis nolite possidere aurum, continuo
subiecit dignus est operarius cibo suo; unde satis ostendit cur eos possidere hoc ac ferre noluerit: non quod
necessaria non sint sustentationi huius vitae, sed quia sic eos mittebat ut eis hoc deberi demonstraret ab
illis quibus evangelium credentibus annuntiarent, tamquam stipendia militantibus. Apparet autem hic non
praecepisse dominum ita tamquam evangelice vivere aliunde non debeant, quam eis praebentibus quibus
annuntiant evangelium: alioquin contra hoc praeceptum fecit paulus, qui victum de manuum suarum
laboribus transigebat. Sed apparet potestatem dedisse apostolis, domum in qua starent, sibi ista debere.
Cum autem a domino aliquid imperatur, nisi fiat, inobedientiae culpa est; cum autem a domino potestas
datur, licet cuique non uti, et tamquam de suo iure recedere. hoc ergo ordinans dominus, quod qui
evangelium annuntiant, de evangelio vivant, illa apostolis loquebatur, ut securi non possiderent, neque
portarent huic vitae necessaria, nec magna nec minima; ideo posuit nec virgam, ostendens a fidelibus suis
omnia deberi ministris suis nulla superflua requirentibus. Hanc ergo potestatem, virgae nomine significavit,
cum dixit, secundum marcum, ne quid tollerent in via nisi virgam tantum. Sed et calceamenta cum dicit
Matthaeus in via non esse portanda, curam prohibuit, qua ideo portanda cogitantur ne desint. hoc et de
duabus tunicis intelligendum est, ne quisquam eorum praeter eam qua esset indutus, aliam portandam
putaret, sollicitus ne opus esset; cum ex potestate illa possit accipere. Proinde Marcus dicendo calceari eos

