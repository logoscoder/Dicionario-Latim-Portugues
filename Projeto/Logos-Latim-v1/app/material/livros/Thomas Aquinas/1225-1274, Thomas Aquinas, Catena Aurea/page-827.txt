Catena Aurea (latine) 11228

Pagina 827

Beda. Potius autem videamus, non quid carnales adhuc discipuli gesserint, sed quid iusserit spiritalis
magister; sequitur enim dixit autem eis: reges gentium dominantur eorum.
Chrysostomus. gentilium meminit, ut ex hoc rem vituperandam ostendat: gentilium enim est ambire
primatum.
Cyrillus. Sed et blandi sermones eis offeruntur a subditis; unde sequitur et qui potestatem habent super
eos, benefici vocantur. Sed illi quidem quasi extorres a sacris legibus, huiusmodi subiacent morbis; vestrum
autem culmen est in humilitate; unde sequitur vos autem non sic; sed qui maior est in vobis, fiat sicut minor.
Basilius. Non ergo extollat praesidentem dignitas, ne ab humilitatis beatitudine corruat. Illud autem noverit
quod humilitas vera ministerium plurium est. Sicut enim qui pluribus ministrat vulneratis, et abstergit
cuiuslibet vulneris saniem, non sumit ministerium in causam elationis; sic multo magis cui commissae sunt
curae fraternorum languorum, ut omnium minister redditurus pro omnibus rationem, cogitare debet, et esse
sollicitus; et sic qui maior est, fiat sicut minor. Decet autem et corporale obsequium ab his qui praesident
offerri, exemplo domini lavantis pedes discipulorum; unde sequitur et qui praecessor est, sicut ministrator.
non est autem timendum ne in subdito solvatur humilitatis propositum dum ei a maiori servitur, sed
imitatione panditur humilitas.
Ambrosius. Contuendum est autem, quia non omnis honorificentiae studio humilitas definitur: potes enim
deferre alicui propter saeculi gratiam, potentiae metum, utilitatisque contuitum: tua aedificatio quaeritur, non
alterius honor; et ideo una datur omnibus forma sententiae, ut non de praelatione iactantia sit, sed de
humilitate contentio.
Beda. In hac tamen forma a domino tradita maiores non minima discretione opus habent; ne scilicet, ad
instar regum gentium, dominari subiectis, seque ab eis gaudeant laudibus attolli: et tamen contra
delinquentium vitia per zelum iustitiae sint erecti. Ad verba autem exhortationis, suimet adiungit exemplum;
unde sequitur nam quis maior est: qui recumbit, an qui ministrat? nonne qui recumbit? ego autem in medio
vestrum sum, sicut qui ministrat.
Chrysostomus. quasi dicat: non putes discipulum tui egere, te vero non illius: ego enim, qui nullo egeo,
quo universa egent caelestia et terrestria, ad ministerialem gradum condescendi.
Theophylactus. Ostendit autem se ministrantem eis, cum panem et calicem distribuit, cuius ministerii
mentionem facit, rememorans eos quod si de eodem pane comederunt et de eodem calice biberunt, si ipse
Christus omnibus ministravit, unum debent omnes sentire.
Beda. vel loquitur de ministerio quo secundum ioannem eorum pedes lavit dominus et magister: quamvis
etiam verbo ministrandi possint omnia quae in carne gessit intelligi; sed et suum sanguinem se pro nobis
effundere ministrando significat.

LUCA 22,28-30
11228 (Lc 22,28-30 )
Theophylactus. Sicut dominus proditori praenuntiaverat vae, sic discipulis remanentibus e contrario bona
praenuntiat, dicens vos autem estis qui permansistis mecum in tentationibus meis.
Beda. Non enim inchoatio patientis, sed perseverantia, caelestis regni gloria donatur: quia perseverantiam,
quae constantia, seu fortitudo mentis vocatur, dicimus esse cunctarum columnam virtutum. Filius ergo dei
secum permanentes in tentationibus aeternum ducit ad regnum. Si enim complantati facti sumus similitudini
mortis eius, simul et resurrectionis erimus; unde sequitur et ego dispono vobis, sicut disposuit mihi pater
meus regnum.
Ambrosius. regnum dei non est de hoc mundo. Non autem aequalitas ad dominum, sed similitudinis
aemulatio est: solus enim Christus plena imago dei est, propter expressam in se paternae claritudinis
unitatem; iustus autem homo ad imaginem dei est, si propter imitandam divinae conversationis
similitudinem, mundum hunc dei cognitione contemnat: unde et corpus Christi edimus, ut vitae aeternae
possimus esse participes; propter quod sequitur ut edatis et bibatis super mensam meam in regno meo.
Non enim victus et potus vobis praemii loco spondetur; sed communicatio gratiae caelestis et vitae.

