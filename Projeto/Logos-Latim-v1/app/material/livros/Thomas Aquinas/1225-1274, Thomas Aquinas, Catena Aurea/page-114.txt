Catena Aurea (latine) 3626

Pagina 114

MATTHAEUS 6,26-27
3626 (Mt 6,26-27 )
Chrysostomus super Matth. postquam confirmavit spem nostram de maiore ad minus descendes, deinde
confirmat de minori ad maius ascendens, cum dicit respicite volatilia caeli, quia non serunt neque metunt.
Augustinus de opere monach. quidam se dicunt propterea operari non debere, quia nec volucres caeli
seminant neque metunt. Cur ergo non attendunt quod sequitur neque congregant in horrea? cur ergo isti
manus otiosas et plena repositoria volunt habere? cur denique molunt et coquunt? haec enim aves non
faciunt. Aut si reperiunt quibus hoc persuadeant, ut eis per singulos dies escas afferant praeparatas, saltem
sibi de fontibus aquam afferunt et reponunt, quod volatilia non faciunt. Sed si nec aqua sibi vasa coguntur
implere, et iam illos qui tunc erant hierosolymae novo gradu iustitiae supergressi sunt, qui de misso sibi ex
gratia frumento panem fecerunt, aut facere curaverunt; quod aves non faciunt. non possunt autem ista
servare, ut scilicet nihil in crastinum reponant, qui se per multos dies a conspectu hominum separatos, et
nulli ad se praebentes accessum, includunt seipsos, viventes in magna intentione orationum. An forte quo
sunt sanctiores, eo sunt volucribus dissimiliores? quod ergo dicit de volatilibus caeli, ad hoc dicit, ne
quisquam putet Deum servorum suorum necessaria non curare, cum eius providentia usque ad ista
gubernanda perveniat. Neque enim non ipse pascit eos qui manibus operantur; neque etiam quia Deus
dixit: invoca me in die tribulationis, et eruam te, non debuit fugere apostolus, sed expectare ut
comprehenderetur, et eum Deus sicut tres pueros, de mediis ignibus liberaret. sicut enim qui fugientibus
sanctis huiusmodi quaestionem obiiceret, responderunt non se oportuisse tentare Deum, sed tunc talia
Deum, si vellet, esse facturum, ut eos liberaret, sicut danielem a leonibus et petrum a vinculis, cum ipsi quid
facerent non haberent; cum vero eis fugam in potestatem dedisset, etiam si liberarentur per illam, non nisi
ab ipso liberari: sic servis Dei valentibus manibus suis victum transigere, si ex evangelio moverit
quaestionem de volatilibus caeli, quae non seminant, neque metunt, facile respondebunt: si nos per
aliquam infirmitatem vel occupationem non possumus operari, ille nos pascet sicut aves, quae nihil
operantur. Cum autem possumus, non debemus tentare Deum, quia haec quae possumus, eius munere
possumus; et cum hic vivimus, illo largiente vivimus qui largitus est ut possimus; et ille nos pascit a quo
aves pascuntur, sicut dicitur et pater vester caelestis pascit illa. nonne vos magis pluris estis illis? .
Augustinus de serm. Dom. Idest carius vos valetis; quia rationale animal, sicut est homo, sublimius
ordinatur in rerum natura quam irrationalia, sicut sunt aves.
Augustinus de Civ. Dei. Plerumque tamen carius comparatur equus quam servus, et gemma quam
famula, non ratione considerantis, sed necessitate indigentis, seu voluptate cupientis.
Chrysostomus super Matth. omnia enim animalia Deus propter hominem fecit, hominem autem propter
se; quanto ergo pretiosior est hominis creatio, tanto maior est Dei sollicitudo de ipso. Si ergo aves non
laborantes inveniunt escas, homo non inveniet, cui Deus dedit et operandi scientiam et fructificandi spem? .
Hieronymus. Sunt autem quidam qui dum volunt terminos patrum excedere et ad alta volitare, in ima
merguntur. volatilia caeli angelos esse volunt, ceterasque in Dei ministerio fortitudines, quae absque sui
cura, Dei aluntur providentia. si hoc itaque est, ut intelligi volunt, quomodo sequitur dictum ad homines
nonne vos magis pluris estis illis? simpliciter ergo accipiendum, quod si volatilia absque cura et aerumnis,
Dei aluntur providentia, quae hodie sunt et cras non erunt, quanto magis homines, quibus aeternitas
repromittitur? .
Hilarius in Matth. potest autem dici, quod sub nomine volucrum, exemplo nos immundorum spirituum
hortatur, quibus sine aliquo negotio quaerendi et congregandi, vivendi tamen tribuitur de aeterni consilii
potestate substantia; atque ut ad immundos istud spiritus referatur, opportune adiecit nonne vos pluris estis
illis? de comparationis praestantia differentiam nequitiae et sanctitatis ostendens.
Glossa. Non solum autem exemplo avium, sed experimento docet, quod ad hoc quod sumus et vivimus,
nostra cura non sufficit, sed divina providentia operatur, dicens quis autem vestrum cogitans potest adicere
ad staturam suam cubitum unum? .
Chrysostomus super Matth. Deus enim est qui per singulos dies incrementa corporis tui facit, te non
intelligente. si ergo in teipso quotidie Dei providentia operatur, quomodo in necessariis tuis cessabit? si
autem vos cogitando modicam partem corpori vestro addere non potestis, quomodo cogitando salvandi
estis in toto? .

