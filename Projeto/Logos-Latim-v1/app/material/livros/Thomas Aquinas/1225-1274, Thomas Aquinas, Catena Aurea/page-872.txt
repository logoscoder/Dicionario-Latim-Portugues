Catena Aurea (latine) 12111

Pagina 872

Chrysostomus. et iterum, quia in mundo erat, sed non ut mundi contemporaneus, propter hoc induxit et
mundus per ipsum factus est; per hoc et rursus te deducens ad aeternam existentiam unigeniti; qui enim
audierit quoniam opus eius hoc totum, et si valde insensibilis fuerit, cogetur concedere ante opera esse
factorem.
Theophylactus. simul autem hic et manichaei subvertit rabiem, qui malignum conditorem cuncta produxisse
dicebat; necnon et arii, qui filium Dei dicebat creaturam.
Augustinus. Quid est autem mundus per ipsum factus est? caelum, terra, mare et omnia quae in eis sunt,
mundus dicitur. Iterum in alia significatione, dilectores mundi mundus dicuntur; de quo sequitur et mundus
eum non cognovit. Num enim caeli, aut angeli, aut sidera non cognoverunt creatorem, quem confitentur
daemonia, omnia undique testimonium perhibuerunt? sed qui non cognoverunt eum? qui amando mundum,
dicti sunt mundus: amando enim mundum, habitamus corde in mundo: nam qui non diligunt mundum, carne
versantur in mundo, sed corde inhabitant caelum; sicut apostolus dicit: nostra conversatio in caelis est.
Amando igitur mundum, hoc appellari meruerunt ubi habitant. Quomodo enim cum dicimus: mala est illa
domus aut bona, non parietes incusamus aut laudamus, sed inhabitantes, sic et mundum dicimus qui
inhabitant mundum amando.
Chrysostomus in Ioannem. Qui autem Dei erant amici, eum cognoverunt, etiam ante corporalem
praesentiam: unde et Christus ait quoniam abraham pater vester exultavit ut videret diem meum. cum ergo
nos interpellant gentiles, dicentes: quid est quod in ultimo tempore venit nostram operaturus salutem, tanto
tempore negligens nos? dicimus, quoniam et ante hoc in mundo erat, et providebat operibus suis, et
omnibus dignis cognitus erat: et si eum mundus non cognovit, hi tamen quibus mundus non erat dignus,
eum cognoverunt. Dicens autem mundus eum non cognovit, breviter causam ignorantiae praebuit. Mundum
enim vocat homines qui soli mundo affixi sunt, et quae mundi sunt sapiunt. Nihil autem ita turbat mentem, ut
liquefieri amore praesentium.

IOANNES 1,11-13
12111 (Jn 1,11-13 )
Chrysostomus in Ioannem. dixit quod mundus eum non cognovit, de superioribus loquens temporibus;
sed de reliquo sermonem induxit ad praedicationis tempora, et ait in propria venit.
Augustinus in Ioannem. Quia scilicet omnia per ipsum facta sunt.
Theophylactus. vel per propria mundum intelligas, sive iudaeam, quam pro hereditate elegerat.
Chrysostomus in Ioannem. in propria ergo venit, non gratia suae necessitatis, sed gratia beneficii suorum.
sed unde venit qui omnia implet, et ubique adest? ea quidem quae ad nos condescensione hoc operatus
est: quia enim in mundo existens, non putabatur adesse, eo quod nondum cognoscebatur, dignatus est
induere carnem. Manifestationem vero hanc et condescensionem adventum vocat. misericors autem
existens deus omnia facit, ut nos secundum virtutem splendeamus; et propter hoc quidem nullum
necessitate, suasione vero et beneficiis volentes ad se attrahit; et propterea venientem eum hi quidem
susceperunt, alii vero non receperunt. nullum enim vult invitum neque coactum habere famulatum: invitum
enim trahi, par est cum eo qui totaliter non servit; unde sequitur et sui eum non receperunt. In Ioannem.
iudaeos nunc suos dicit, ut populum peculiarem; sed et omnes homines ut ab ipso factos: et sicut superius
pro communi verecundatus natura dicebat, quoniam mundus per ipsum factus conditorem non cognovit, ita
et hic rursus pro iudaeorum anxius indevotione gravius ponit accusationem, dicens et sui eum non
receperunt.
Augustinus. Si autem omnino nullus recepit, nullus ergo salvus factus est. Nemo enim salvus fiet, nisi qui
Christum receperit venientem; et ideo addit quotquot autem receperunt eum.
Chrysostomus in Ioannem. Sive sint servi sive liberi, sive graeci sive barbari, sive insipientes sive
sapientes, sive mulieres sive viri, sive pueri, sive senes, omnes eodem digni facti sunt honore, de quo
sequitur dedit eis potestatem filios Dei fieri.
Augustinus. Magna benevolentia. Unicus natus est, et noluit manere unus; non timuit habere coheredes,
quia hereditas eius non fit angusta, si eam multi possederint.

