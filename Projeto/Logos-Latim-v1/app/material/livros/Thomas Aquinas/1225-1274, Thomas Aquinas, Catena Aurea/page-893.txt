Catena Aurea (latine)

Pagina 893

Alcuinus. Galilaea est provincia, in qua est cana viculus.
Chrysostomus. vocant autem ad nuptias dominum, non tamquam magnificum aliquem, sed simpliciter
tamquam notum, et unum multorum: unde hoc evangelista declarans ait et erat mater iesu ibi: sicut enim
matrem vocaverant, ita et filium; unde sequitur vocatus est autem iesus et discipuli eius ad nuptias: et
accedit; neque enim ad dignitatem respiciebat suam, sed ad beneficium nostrum. Qui enim non dedignatus
est formam servi accipere, neque dedignatus est ad nuptias venire servorum.
Augustinus de verb. Dom.. erubescat igitur homo esse superbus, quoniam factus est humilis deus. Ecce
inter cetera filius virginis venit ad nuptias, qui cum apud patrem esset, instituit nuptias.
Beda. Quod etiam ad nuptias venire dignatus est, iuxta litteram, fidem recte credentium confirmat. porro
tatiani et marcionis, ceterorumque qui nuptiis detrahunt, perfidia quam sit damnabilis insinuat. Si enim toro
immaculato et nuptiis debita castitate celebratis culpa inesset, nequaquam dominus ad has venire voluisset.
Nunc autem quia bona est castitas coniugalis, melior continentia vidualis, optima perfectio virginalis, ad
probandam omnium electionem graduum, discernendum tamen meritum singulorum, ex intemerato mariae
virginis utero nasci dignatus est; e prophetico viduae annae ore mox natus benedicitur; a nuptiarum
celebratoribus iam iuvenis invitatus, has praesentia suae virtutis honorat.
Augustinus in Ioannem. Quid autem mirum, si in illam domum ad nuptias venit qui in hunc mundum ad
nuptias venit? habet enim hic sponsam, quam redemit sanguine suo, et cui pignus dedit spiritum sanctum,
quam sibi coniunxerat in utero virginis. Verbum enim est sponsus, et sponsa caro humana; et utrumque
unus filius Dei, et idem filius hominis. ille uterus virginis mariae thalamus eius est, unde processit tamquam
sponsus de thalamo suo.
Beda. Nec vacat a mysterio quod die tertia nuptiae factae referuntur. Primum quidem saeculi tempus ante
legem, patriarcharum exemplo; secundum sub lege, prophetarum scriptis; tertium sub gratia, praeconiis
evangelistarum, quasi tertiae diei luce, mundo refulsit, in quo dominus in carne natus apparuit. Sed et hoc
quod in cana galilaeae, idest in zelo transmigrationis, eaedem nuptiae factae perhibentur, typice denuntiat,
eos maxime gratia Christi dignos existere qui zelo fervere piae devotionis, ac de vitiis ad virtutes, de terrenis
ad aeterna norunt transmigrare. Discumbente autem ad nuptias domino, vinum defecit, ut vino meliore per
ipsum facto manifestaretur gloria latentis in homine Dei; unde sequitur et deficiente vino, dicit mater iesu ad
eum: vinum non habent.
Chrysostomus. Dignum autem est quaerere, unde venit in mentem matri magnum quid imaginari de filio:
neque enim ante miraculum fecerat; sequitur enim hoc fecit initium signorum iesus. Sed revelari incipiebat
et a Ioanne, et ab his quae ad discipulos dixerat; sed ante haec omnia ipsa conceptio, et ea quae post
nativitatem facta sunt maximam ei de puero imposuerunt aestimationem; unde lucas dicit: maria
conservabat omnia verba haec, conferens in corde suo. Cuius igitur gratia non ante ad miraculum eum
incitavit? nam antea ut unus multorum ita conversabatur; unde non praesumebat ei mater tale quid dicere;
quia vero audivit quod Ioannes ei testificatus est, et quod discipulos iam haberet, de reliquo confidenter
rogat.
Alcuinus. significat etiam in hoc loco synagogam quae Christum provocat ad faciendum miraculum:
familiare enim est iudaeis miracula inquirere. sequitur et dicit ei iesus: quid mihi et tibi, mulier? Augustinus
in Ioannem. quidam derogantes evangelio, et dicentes quod iesus non fuit natus de maria virgine, hinc
argumentum sumere conantur erroris sui, ut dicant: quomodo erat mater eius cui dixit quid mihi et tibi,
mulier? sed quis hoc narravit, ut credamus quia hoc dominus dixit? nempe Ioannes evangelista. At ipse dixit
et erat ibi mater iesu. Quare hoc, nisi quia utrumque verum est? sed numquid ideo venit ad nuptias, ut
doceret matres contemni? Chrysostomus. Sed quod valde venerabatur matrem, audi lucam enarrantem,
qualiter subditus parentibus erat. nam ubi quidem parentes nihil impediunt eorum quae sunt secundum
Deum, debitum est subici eis; quando autem non tempore debito aliquid quaerunt, et abscindunt nos a
spiritualibus, non ex hoc fallaris.
Augustinus de symbolo. ut ergo distingueret inter Deum et hominem, quia secundum hominem minor et
subditus erat, secundum autem Deum supra omnes erat, dixit quid mihi et tibi est, mulier? Chrysostomus
in Ioannem. sed et propter aliam causam, ut non suspecta essent miracula quae fiebant (ab his enim qui
indigebant, rogari oportuerat, non a matre), voluit ostendere quoniam omnia decenti tempore operatur, non
simul omnia faciens: quia confusio quaedam esset; et ideo sequitur nondum venit hora mea; idest, nondum
cognitus sum his qui adsunt. sed neque sciunt quoniam defecit vinum: sine eos primum hoc sentire: qui
enim necessitatem non praesentit, neque beneficii grandem suscipiet sensum.

