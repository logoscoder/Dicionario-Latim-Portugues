Catena Aurea (latine) 7412

Pagina 525

7412 (Mc 14,12-16 )
Chrysostomus in serm. De passione. Quando iudas de traditione tractabat, alii discipuli sunt de
praeparatione paschae solliciti; unde dicitur et primo die azymorum, quando pascha immolabant, dicunt ei
discipuli: quo vis eamus et paremus tibi comedere pascha? Beda. Primum diem azymorum
quartumdecimum diem primi mensis appellat, quando fermento abiecto, immolare, idest agnum occidere,
solebant ad vesperam; quod exponens apostolus ait: pascha nostrum immolatus est Christus, qui licet die
sequenti, idest quintadecima luna, sit crucifixus, attamen nocte qua agnus immolabatur, et corporis
sanguinisque sui tradens mysteria celebranda, et a iudaeis tentus ac ligatus, ipsius immolationis, hoc est
passionis suae, sacravit exordium.
Hieronymus. Azyma vero, quae cum amaritudine, idest lactucis agrestibus, manducantur, redemptio
nostra est; amaritudo vero passio domini.
Theophylactus. Ex hoc autem quod dicunt discipuli quo vis eamus? manifeste videtur quod Christus
hospitium aliquod non habebat; sed neque discipuli proprias domos: si enim habuissent, duxissent eum ad
illas.
Hieronymus. Dicunt etiam quo vis eamus? ut cum voluntate Dei dirigamus gressus nostros. Dominus
autem indicat cum quo manducat pascha; et more suo mittit duos, quod supra exposuimus; unde sequitur
et mittit duos ex discipulis suis, et dicit eis: ite in civitatem.
Theophylactus. Mittit quidem ex discipulis suis, petrum scilicet et Ioannem, ut Lucas dicit, ad ignotum
hominem, innuens ex hoc quod posset non pati. Nam qui mentem ignoti movit ut ipsos reciperet, quid non
operaretur in aliis? dat etiam eis signum, ut domum scilicet invenirent, cum subdit et occurret vobis homo
lagenam aquae baiulans.
Augustinus de cons. Evang.. Marcus lagenam dicit, quam Lucas amphoram: ille vasis genus, iste modum
significavit; uterque veritatem sententiae custodivit.
Beda. Indicium autem praesentiae divinitatis est quod cum discipulis loquens, quid alibi futurum sit novit;
unde sequitur et abierunt discipuli eius, et venerunt in civitatem, et invenerunt sicut dixit illis, et paraverunt
pascha.
Chrysostomus in serm. De passione. Non illud quod nostrum, sed interim iudaeorum; illud autem quod
nostrum est non solum constituit, sed ipse factus est pascha. Sed et cur illud manducavit? quia factus est
sub lege, ut eos qui sub lege erant redimeret, et ipse legi requiem daret: et ut nemo dicat quod ideo eam
evacuaverit quia eam implere, ut molestam et arduam, non valuit, ipse prius eam complevit, et sic fecit eam
requiescere.
Hieronymus. Mystice autem civitas ecclesia est, quae muro fidei cingitur: homo occurrens populus
primitivus est; amphora aquae lex litterae.
Beda. Vel aqua lavacrum gratiae, lagena fragilitatem designat eorum per quos eadem erat gratia mundo
monstranda.
Theophylactus. Lagenam aquae portat qui baptizatus est; qui autem baptisma baiulat, venit ad requiem
secundum rationem vivens, et sicut in domo requie potitur: unde subdit sequimini eum.
Hieronymus. Qui scilicet ducit in altum, ubi est refectio Christi. Dominus domus petrus apostolus est, cui
dominus domum suam credidit, ut sit una fides sub uno pastore; coenaculum grande ecclesia magna est, in
qua narratur nomen domini, strata varietate virtutum et linguarum.
Beda. Vel coenaculum magnum spiritualiter lex est, quae de angustiis litterae egrediens, et sublimi loco,
idest in alto mentis solario, recipit salvatorem. Consulte autem sive aquae baiuli sive domini domus sunt
praetermissa vocabula, ut omnibus verum pascha celebrare volentibus, hoc est Christi sacramentis imbui,
eumque suae mentis hospitio suscipere quaerentibus, facultas danda signetur.
Theophylactus. Vel dominus domus intellectus est, qui ostendit coenaculum grande, idest altitudinem
intelligentiarum; quod etsi altum sit, tamen nihil habet vanae gloriae et tumoris; sed sternitur, et planum fit
humilitate. Ibi autem, idest in tali mente, pascha Christo paratur, a petro scilicet et Ioanne, idest ab actione
et contemplatione.

