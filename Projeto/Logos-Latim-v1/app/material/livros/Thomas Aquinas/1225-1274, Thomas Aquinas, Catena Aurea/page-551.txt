Catena Aurea (latine) 9101

Pagina 551

magno fidelis est.
Eusebius in eccles. Hist.. Is ergo genere quidem antiochenus, arte medicus, secundum hanc medicinam
quam ex apostolorum vel societate vel traditione susceperat, duos nobis medicinales libros, quibus non
corpora sed animae curentur explicuit. Unde sequitur ut sciam sustentare eum qui lapsus est verbo.
Hieronymus super isaiam. Dicit enim se a domino accepisse sermonem, quomodo lapsum errantemque
populum sustentet, et revocet ad salutem.
Graecus expositor. Cum autem lucas bonae indolis esset et capacitatis strenuae, graecorum scientiam
consecutus est. Grammaticam siquidem atque poesim adeptus perfecte, rethoricam autem et persuadendi
leporem assecutus ad plenum, neque philosophiae muneribus caruit; denique et medicinam acquirit, et
quoniam naturae velocitate satis de humana gustaverat sapientia, ad altiorem convolat. Accelerat igitur ad
iudaeam, et visibiliter et verbo tenus Christum adit. Cumque veritatem cognosceret, verus efficitur Christi
discipulus, plurimum magistro commoratus.
Glossa. Unde subditur erigit mane, quasi a iuventute ad saecularem sapientiam; mane erigit mihi aurem
ad divina, ut audiam quasi magistrum, scilicet ipsum Christum.
Eusebius in eccles. Hist.. tradunt autem quod evangelium suum ex pauli ore conscripserit, sicut et marcus
quae ex petri ore fuerant praedicata conscripsit.
Chrysostomus super Matthaeum. uterque autem eorum magistrum imitatus est; hic quidem paulum super
flumina fluentem, ille autem petrum breviloquio studentem.
Augustinus de cons. Evang.. Eo autem tempore scripserunt quo non solum ab ecclesia Christi, verum
etiam ab ipsis adhuc in carne manentibus apostolis probari meruerunt. Et haec prooemialiter dicta sufficiant.

LUCA 1,1-4
9101 (Lc 1,1-4 )
Eusebius eccles. Hist.. Lucas in initio evangelii sui, causam cur scripserit indicavit, videlicet quoniam multi
alii temere praesumpserant enarrare res quae sibi magis erant ad liquidum compertae: et hoc est quod dicit
quoniam quidem multi conati sunt ordinare narrationem rerum.
Ambrosius in prooem. In lucam. nam sicut multi in iudaeorum populo divino infusi spiritu prophetaverunt,
alii autem pseudoprophetae erant potius quam prophetae; sic et nunc in novo testamento multi evangelia
scribere conati sunt, quae boni nummularii non probarunt: et aliud quidem fertur evangelium quod duodecim
scripsisse dicuntur: ausus est etiam basilides evangelium scribere: fertur aliud secundum thomam, et aliud
secundum matthiam.
Beda. Multos ergo eos non tam numerositate quam haereseos multifariae diversitate connumerat, qui non
spiritus sancti munere donati, sed vacuo labore conati, magis ordinaverunt narrationem, quam historiae
texuerunt veritatem.
Ambrosius. Qui enim conatus est ordinare, suo labore conatus est, nec implevit suo conatu: sine conatu
sunt enim donationes et gratia dei, quae ubi se infuderit, rigare consuevit, ut non egeat, sed redundet
scriptoris ingenium: et ideo bene dicit rerum quae in nobis completae sunt, vel quae in nobis redundant:
quod enim redundat, nulli deficit, et de completo nemo dubitat, cum fidem effectus astruat, exitus prodat.
Origenes in lucam. Dicit autem rerum, quia non secundum phantasiam, iuxta haereticos, exercuit iesus
carnalem ipsius adventum; sed cum veritas esset, revera negotium prosecutus est. Affectum autem suum
indicat ex hoc quod ait quae in nobis completae sunt; idest, quae in nobis manifestissimae sunt ostensae: id
enim quod graece legitur peplirophorimenon uno verbo latinus sermo non explicat: certa enim fide et ratione
cognoverat, neque in aliquo fluctuabat.
Chrysostomus. Evangelista autem non solum testimonio contentus est proprio, sed ad apostolos totum
refert, inde robur venatur sermoni; et ideo subdit sicut tradiderunt nobis qui ab initio ipsi viderunt.
Eusebius eccles. Hist.. Certus est quod veritatem, vel paulo exponente, vel aliis apostolis qui ab initio ipsi
viderant, vel sibi tradiderant, consecutus sit.

