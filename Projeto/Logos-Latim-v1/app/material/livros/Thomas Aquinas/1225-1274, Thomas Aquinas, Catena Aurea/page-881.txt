Catena Aurea (latine) 12124

Pagina 881

destruentem, et eam quae est vera ponentem: unde sequitur ait: ego vox clamantis in deserto.
Augustinus. Isaias illud dixit; in Ioanne prophetia ista completa est.
Gregorius in evang.. Scitis autem quod unigenitus filius verbum patris vocatur. ex ipsa autem nostra
locutione cognoscimus, quia prius vox sonat, ut verbum possit audiri. Ioannes ergo vocem se asserit esse,
quia verbum praecedit, et per eius ministerium, patris verbum ab hominibus auditur.
Origenes. ineleganter autem heracleon de Ioanne et prophetis considerans, ait, quoniam verbum quidem
salvator est, vox autem per Ioannem intelligitur; solus enim sonus est omnis gradus propheticus. Cui
dicendum, quod si non significativam vocem dederit tuba, nemo se accinget ad praelium. Si ergo nil aliud
quam sonus est vox prophetica, quomodo transmittit nos ad illam salvator? scrutamini scripturas. Dicit
autem Ioannes se esse vocem non clamantem in deserto, sed clamantis in deserto, eius scilicet qui stabat
et clamabat: si quis sitit, veniat ad me, et bibat. Clamat enim ut distantes auditu percipiant, et gravem
habentes auditum sentiant immensitatem eorum quae dicuntur.
Theophylactus. Vel quia veritatem manifeste annuntiat: omnes enim qui in lege erant, obscure loquebantur.
Gregorius. vel in deserto Ioannes clamat, quia quasi derelictae ac destitutae iudaeae solatium redemptoris
annuntiat.
Origenes. Opus autem vocis in deserto clamantis est ut anima a Deo destituta, ad rectam faciendam viam
domini revocetur, nequaquam pravitatem serpentini gressus prosequendo: secundum contemplationem
quidem sublimatam in veritate absque permixtione mendacii, et secundum actionem post congruam
speculationem licitum opus referentem; unde sequitur dirigite viam domini, sicut dixit Isaias propheta.
Gregorius. Via domini ad cor dirigitur, cum veritatis sermo humiliter auditur; via domini ad cor dirigitur, cum
ad praeceptum vita praeparatur.

IOANNES 1,24-28
12124 (Jn 1,24-28 )
Origenes. Facta responsione versus sacerdotes et levitas, denuo missum est a pharisaeis; unde dicitur et
qui missi fuerant erant ex pharisaeis. Quantum enim ex ipso sermone coniecturari contingit, dico tertium
hoc esse testimonium. Vide tamen quomodo iuxta sacerdotalem et leviticam personam est cum
mansuetudine prolatum illud tu quis es? nihil enim arrogans vel protervorum in eorum quaestione
continetur, sed cuncta decentia veros Dei ministros. Sed pharisaei secundum suum nomen divisi et
importuni ex discordia contumeliosas voces praetendunt baptistae; unde sequitur et dixerunt ei: quid ergo
baptizas, si tu non es Christus, neque elias, neque propheta? non quasi scire volentes, sed prohibere eum
a baptismo. deinde vero nescio quo pacto proni ad baptismum iverunt ad Ioannem. Huius autem solutio est,
quia pharisaei non credentes accedunt ad baptisma, sed ex hypocrisi, cum timerent populum.
Chrysostomus in Ioannem. Vel ipsi idem sacerdotes et levitae ex pharisaeis erant. Et quia blanditiis eum
non valuerunt supplantare, accusationem ei immittere tentant, cogentes eum dicere quod non erat; unde
sequitur et interrogaverunt eum, et dixerunt: quid ergo baptizas, si tu non es Christus, neque elias, neque
propheta? quasi audaciae videbatur esse baptizare, si Christus non erat, nec praecursor illius, nec praeco,
idest propheta.
Gregorius in evang.. Sed sanctus quisque etiam cum perversa mente requiritur, a bonitatis suae studio
non mutatur. unde Ioannes quoque ad verba invidiae praedicamenta respondit vitae; unde sequitur
respondit eis dicens: ego baptizo in aqua.
Origenes. Ad illud enim quid ergo baptizas? quid aliud afferri decebat, nisi proprium baptismum carnale
praetendere? Gregorius. Ioannes enim non spiritu, sed aqua baptizat: quia peccata solvere non valebat:
baptizatorum corpora per aquam lavat, sed tamen animas per veniam non lavat. cur ergo baptizat qui
peccata per baptismum non relaxat? nisi ut praecursionis suae ordinem servans, scilicet qui nasciturum
nascendo praevenerat, baptizaturum quoque dominum baptizando praeveniret; et qui praedicando factus
est praecursor Christi, baptizando etiam praecursor eius fieret imitatione sacramenti; qui inter haec
mysterium redemptionis nostrae annuntians, hanc in medio hominum et stetisse asserit et nesciri; sequitur
enim medius autem vestrum stetit quem vos nescitis: quia per carnem dominus apparens, et visibilis extitit

