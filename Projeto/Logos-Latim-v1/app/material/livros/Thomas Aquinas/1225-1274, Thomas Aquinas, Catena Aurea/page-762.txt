Catena Aurea (latine) 10525

Pagina 762

Ambrosius. vel stola est amictus sapientiae, quo nuda corporis apostoli tegunt. Accepit autem sapientiam
primam: est enim et alia quae mysterium nescit. Annulus autem est sincerae fidei signaculum et expressio
veritatis; de quo sequitur et date annulum in manum eius.
Beda. idest in operatione, ut per opera fides clarescat, et per fidem opera confirmentur.
Augustinus. Vel annulus in manu pignus est spiritus sancti, propter gratiae participationem, quae digito
bene significatur.
Chrysostomus. vel iubet annulum dari, sive signaculum salutaris symbolum, seu magis desponsationis
insigne et nuptiarum pignus, quibus Christus ecclesiam sponsat, cum anima resipiscens per annulum fidei
iungitur.
Augustinus. calceamenta autem in pedes praeparatio est evangelizandi ad non tangenda terrena; de
quibus sequitur et calceamenta in pedes eius.
Chrysostomus. vel mandat calceamenta pedibus imponi, aut propter cooperienda vestigia, ut per lubricum
mundi istius iter fixus incedat; aut propter mortificationem membrorum: vitae enim nostrae cursus in
scripturis pes appellatur; et mortificationis species calceamentis imponitur, quia de animalium mortuorum
pellibus conficiuntur. addit et vitulum illi saginatum, iugulandum in convivii exhibitione; sequitur enim et
adducite vitulum saginatum, idest dominum iesum Christum; quem vitulum nominat propter hostiam
corporis immaculati: saginatum autem dixit, quia pinguis et opimus intantum est ut pro totius mundi salute
sufficiat. Non autem ipse pater vitulum immolavit, sed aliis immolandum tradidit; permittente enim patre
consentiens filius ab hominibus crucifixus est.
Augustinus. vel vitulus saginatus est ipse dominus, secundum carnem satiatus opprobriis. Quod autem
imperat ut adducant eum, quid aliud est nisi ut praedicent eum, et annuntiando faciant venire in exhausta
fame viscera filii esurientis? nam etiam ut occidant eum iubet: hoc est, ut mortem eius insinuent: tunc enim
cuique occiditur cum credit occisum: sequitur enim et manducemus.
Ambrosius. Bene carnem vituli, quia sacerdotalis est victima, quae pro peccatis fiebat. Epulantem autem
inducit, cum dicit epulemur, ut ostenderet quoniam paternus est cibus, salus nostra; et patris est gaudium,
nostrorum redemptio peccatorum.
Chrysostomus. ipse enim pater gaudet in reditu filii, et convivatur in vitulo: quia misericordiae suae
fructum in immolatione filii sui gaudens creator, in acquisitione populi credentis epulatur; unde sequitur quia
hic filius meus mortuus erat et revixit; perierat, et inventus est.
Ambrosius. ille periit qui fuit. Itaque gentes non sunt, Christianus est. Potest tamen et hic una species
accipi generis humani. fuit adam, et in illo fuimus omnes; periit adam, et in illo omnes perierunt. homo igitur
in illo homine qui perierat reformatur. potest et de agente poenitentiam dictum videri, quia non moritur nisi
qui aliquando vixerit. Et gentes quidem cum crediderint, per gratiam vivificantur; qui vero lapsus fuerit, per
poenitentiam reviviscit.
Theophylactus. Quantum ergo ad vitiorum conditionem mortuus fuerat desperatus; sed quantum ad
humanam naturam, quae mutabilis est, et potest a vitio ad virtutem converti, deperditus dicitur: nam minus
est perdi quam mori. quilibet autem revocatus et mundatus a crimine, saginati vituli particeps causa laetitiae
fit patri et famulis eius, idest angelis et sacerdotibus; unde sequitur et coeperunt omnes epulari.
Augustinus. istae epulae atque festivitas nunc celebrantur, per orbem terrarum ecclesia dilatata atque
diffusa: vitulus enim ille in corpore et sanguine dominico et offertur patri, et pascit totam domum.

LUCA 15,25-32
10525 (Lc 15,25-32 )
Beda. Murmurantibus de peccatorum susceptione scribis et pharisaeis; tres per ordinem parabolas
salvator posuit: duabus primis quantum ipse cum angelis de poenitentium salute gaudeat insinuat; in hac
vero tertia non suum tantummodo suorumque gaudium demonstrat, sed et invidentium murmur reprehendit;
dicitur enim erat autem filius eius senior in agro.

