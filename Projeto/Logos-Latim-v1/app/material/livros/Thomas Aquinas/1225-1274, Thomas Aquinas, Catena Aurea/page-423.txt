Catena Aurea (latine)

Pagina 423

Deum proferat; ut ariani, qui ex nihilo atque ex tempore formam et sapientiam et virtutem Dei procedunt.
quid autem mirum est ut de spiritu sancto diversa sentiant, qui in filio largitore eius tam temerarii sunt
auctores? .
Hieronymus. Consideratur autem hic ordo praecipuus. Iussit apostolos, ut primum docerent universas
gentes, deinde fidei tingerent sacramento, et post fidem ac baptisma, quae essent observanda
praeciperent; unde sequitur docentes eos servare omnia quaecumque mandavi vobis.
Rabanus. quia sicut corpus sine spiritu mortuum est, ita fides sine operibus mortua est.
Chrysostomus in Matth. quia vero eis magna iniunxerat, erigens eorum sensus, dicit et ecce ego
vobiscum sum omnibus diebus usque ad consummationem saeculi; quasi dicat: ne dicatis difficile esse
iniunctum negotium, ego sum vobiscum, qui omnia facio levia. Non autem cum illis solum dixit se futurum
esse, sed et cum omnibus qui post illos credunt: non enim usque ad consummationem saeculi apostoli
mansuri erant; sed sicut uni corpori fidelibus loquitur.
Rabanus. ex hoc autem intelligitur quod usque ad finem saeculi non sunt defuturi in mundo qui divina
mansione et inhabitatione sunt digni.
Chrysostomus in Matth. Rememorat autem eis et consummationem, ut eos magis attrahat, et ne
praesentia solum inspiciant, sed et futura bona, et sine fine mansura; quasi dicat: tristitia quam sustinebitis,
simul cum praesenti vita consumetur, et totum saeculum in consummationem deveniet; bona autem quibus
potiemini, sunt in aeternum permansura. Beda. Quaeritur autem quare hic dicat ecce ego vobiscum sum,
cum alibi dixisse legatur: vado ad eum qui me misit. Sed alia sunt quae humanitati ascribuntur, et alia quae
divinitati. ivit ad patrem per humanitatem, manet autem cum discipulis in forma qua est patri aequalis. quod
autem dicit usque ad consummationem saeculi, finitum pro infinito ponitur: nam qui in praesenti saeculo
manet cum electis, eos protegendo, ipse post finem cum eis manebit, eos remunerando.
Hieronymus. Qui ergo usque ad consummationem saeculi cum discipulis se esse promittit, et illos ostendit
semper esse victuros, et se nunquam a credentibus recessurum.
Leo papa in serm. De passione. qui enim ascendit in caelos, non deserit adoptatos, et ipse deorsum
confortat ad patientiam qui sursum invitat ad gloriam; cuius gloriae participes nos faciat ipse Christus rex
gloriae, qui est Deus benedictus in saecula. Amen.

MARCUS PROLOGUS 1
Reverendo in Christo patri domino hannibaldo, basilicae duodecim apostolorum venerabili presbytero
cardinali, frater thomas de aquino ordinis fratrum praedicatorum se totum. Rerum opifex Deus solo suae
bonitatis intuitu cuncta in esse producens, naturalem boni amorem omnibus indidit creaturis, ut dum
unaquaeque res bonum sibi conveniens naturaliter amat et appetit, quadam conversione mirabili in suum
recurrere demonstretur auctorem. Sed in hoc praefertur ceteris rationalis natura, quod ipsum universalem
bonitatis fontem per sapientiam intueri potest, et per caritatis amorem suaviter degustare: unde fit ut
sapientiae bonum, quo ad ipsum fontem bonitatis accedimus, omnibus humanis bonis secundum rectae
rationis iudicium praeferatur. Haec est enim quae fastidium nescit: ita ut qui eam edit, adhuc esuriat, et qui
eam bibit, sitire non cesset. Haec est quae intantum peccato repugnat, ut qui secundum ipsam operantur,
non peccent. Haec est quae indeficientem fructum suis ministris largitur, ut qui eam elucidant, vitam
possideant sempiternam. Praecellit itaque voluptates dulcedine, securitate sedes et regna, utilitateque
divitias universas. Huiusmodi igitur delectatus muneribus, evangelicae sapientiae a saeculis in mysterio
absconditae, quam in lucem produxit Dei sapientia incarnata, ministerium expositionis adhibui, sacrorum
doctorum sententias compilando; ad quod me induxit primitus felicis recordationis urbani papae quarti
mandatum. Verum quia, eo summo pontifice ex hac vita subtracto, tria evangelia, Marci, Lucae et Ioannis
exponenda restabant, ne opus quod obedientia inceperat, negligentia imperfectum relinqueret, cum multo
labore diligens adhibui studium, ut quatuor evangeliorum expositionem complerem, eadem in omnibus
forma servata in ponendis sanctorum auctoritatibus et eorum nominibus praescribendis. Et ut magis integra
et continua praedicta sanctorum expositio redderetur, quasdam expositiones doctorum graecorum in
latinum feci transferri, ex quibus plura expositionibus latinorum doctorum interserui, auctorum nominibus
praenotatis. Verum quia congruit ut de laborum fructibus oblationes sacerdotibus offerantur, expositionis
evangelicae opus, laboris mei fructum, apostolorum presbytero censui offerendum: in quo vestra suscipiat
auctoritas debitum, ut scientis industria iudicii censuram exerceat; et antiqua dilectio, amoris affectum in
offerentis munere comprehendat.

