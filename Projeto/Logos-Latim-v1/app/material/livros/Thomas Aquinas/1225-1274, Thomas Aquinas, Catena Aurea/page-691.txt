Catena Aurea (latine)

Pagina 691

super illum pax vestra; quasi dicat: vos quidem proferetis verbum, res autem pacis applicabitur meo iudicio,
ubicumque dignum esse videbitur. Si quis autem non sit dignus, non estis delusi, nec verborum vestrorum
gratia periit; immo reciprocatur ad vos; et hoc est quod subditur sin autem, ad vos revertetur.
Gregorius. pax enim quae ab ore praedicatoris offertur, aut requiescet in domo, si in ea fuerit quisquam
praedestinatus ad vitam, et caeleste verbum sequitur, quod audit; aut si nullus audire voluerit, ipse
praedicator sine fructu non erit, quia ad eum pax revertitur, dum ei a domino pro labore sui operis merces
recompensatur. si autem pax nostra recipitur, dignum est ut ab eis terrena stipendia consequamur, quibus
patriae caelestis praemia offerimus; unde sequitur in eadem autem domo manete edentes et bibentes quae
apud illos sunt. Ecce qui peram et sacculum portari prohibuit, sumptus et alimenta ex eadem praedicatione
concedit.
Chrysostomus. Sed ne aliquis diceret: consumo res proprias parando advenis mensam, illum primo
intrantem facit tibi pacis donum offerre, cui nihil est aequale, ut scias te maiora, quam des, suscipere. Titus.
Vel aliter continua. quia non estis constituti iudices eorum qui sunt digni vel indigni, edatis et bibatis quae
vobis offeruntur ab eis. Dimittite autem mihi eorum qui vos recipiunt examen; nisi vobis quoque sit notum
non esse ibi filium pacis; tunc enim fortassis retrocedere debetis.
Theophylactus. vide igitur qualiter discipulos mendicare instituit, et pro pretio eos nutrimentum habere
voluit; nam subditur dignus est enim operarius mercede sua.
Gregorius in evang.. Sunt enim iam de mercede operarii ipsa alimenta sustentationis; ut hic merces de
labore praedicationis inchoetur quae illic de veritatis visione perficitur. Qua in re considerandum est quod
uni nostro operi duae mercedes debentur: una in via, quae nos in labore sustentat; alia in patria, quae nos
in resurrectione remunerat. Merces itaque quae in praesenti recipitur, hoc in nobis debet agere ut ad
sequentem mercedem robustius tendatur. Verus ergo quisque praedicator non ideo praedicare debet ut in
hoc tempore mercedem accipiat; sed ideo mercedem recipere ut praedicare valeat. Quisque namque ideo
praedicat ut hic laudis vel muneris mercedem recipiat, aeterna mercede se privat.
Ambrosius. Subditur virtus alia, ne de domo in domum quis vaga facilitate demigret; sequitur enim nolite
transire de domo in domum: ut scilicet amore hospitali servemus constantiam, neque aliquam amicitiae
necessitudinem facile resolvamus.
Beda. Descripto autem diversae domus hospitio, quid iam in civitatibus agere debeant docet: piis scilicet in
omnibus communicare, ab impiorum vero per omnia societate secerni; unde sequitur et in quamcumque
civitatem intraveritis, et susceperint vos, manducate quae apponuntur vobis.
Theophylactus. Quamvis modica existant et vilia, nihil amplius inquirentes. denuntiat etiam eis ut
operantes miracula homines ad suas praedicationes attraherent; unde subdit et curate infirmos qui in illa
sunt, et dicite illis: appropinquavit in vos regnum dei. si enim prius curaveritis, deinde docueritis,
prosperabitur sermo, et homines credent regnum dei appropinquare: non enim curarent, nisi hoc aliqua
virtus divina perficeret. Sed etiam cum secundum animam curantur, appropinquat in eos regnum dei, quod
longe est ab eo cui dominatur peccatum.
Chrysostomus in Matthaeum. Vide autem dignitatem apostolorum: nihil sensibile monentur proferre,
qualia qui circa moysen et prophetas, scilicet bona terrena; sed quaedam nova et mirabilia, scilicet regnum
dei.
Maximus. Dicitur autem appropinquavit: non ut ostendat temporis brevitatem; neque enim regnum dei venit
cum observatione; sed ostendit dispositionem hominum ad regnum dei; quod quidem potentia est in
omnibus credentibus, actu vero in his qui respuunt corporalem vitam, et solam eligunt spiritualem, qui
dicere possunt: vivo autem non ego, sed vivit in me Christus.
Ambrosius. Deinde docet excutiendum de pedibus pulverem, si quis recipiendos civitatis hospitio non
putaverit, dicens in quamcumque civitatem intraveritis, et non receperint vos, exeuntes in plateas eius,
dicite: etiam pulverem pedum, qui adhaesit nobis de civitate vestra, extergimus in vos.
Beda. Vel ad contestationem terreni laboris quem pro illis inaniter susceperunt; vel ut ostendatur usque
adeo se ab ipsis nihil terrenum quaerere ut etiam pulverem de terra eorum non sibi patiantur adhaerere. Vel
per pedes ipsum opus et incessus praedicationis significatur; pulvis vero quo asperguntur, terrenae levitas
est cogitationis, a qua et summi doctores immunes esse nequeunt. qui ergo spreverint doctrinam, labores et
pericula docentium, ad testimonium suae damnationis inflectunt.

