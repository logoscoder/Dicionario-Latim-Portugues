Catena Aurea (latine)

Pagina 249

nunc paneas dicitur, appellavit.
Glossa. Confirmaturus autem in fide discipulos, prius opiniones et errores aliorum a mentibus eorum voluit
removere: unde sequitur et interrogavit discipulos suos dicens: quem dicunt homines esse filium hominis?
Origenes in Matth. Interrogat Christus discipulos, ut ex apostolorum responsionibus nos discamus diversas
opiniones fuisse tunc apud iudaeos de Christo; et ut nos semper scrutemur qualis opinio sit apud homines
de nobis: ut si quid male dicitur de nobis, occasiones illius praecidamus: si quid autem boni, eius
occasiones augeamus. Sed et discipuli episcoporum, apostolorum instruuntur exemplo, ut qualescumque
opiniones audierint foris de episcopis suis, referant eis.
Hieronymus. Pulchre autem interrogat quem dicunt homines esse filium hominis? quia qui de filio hominis
loquuntur, homines sunt; qui vero divinitatem eius intelligunt, non homines sed dii appellantur.
Chrysostomus in Matth. non autem dicit: quem me dicunt scribae et pharisaei esse? sed: quem me dicunt
homines esse? plebis mentem quae ad malum inflexa non erat, investigans. etsi enim multo humilior quam
oportebat eorum erat de Christo opinio, sed tamen a nequitia libera erat; pharisaeorum autem opinio de
Christo erat plena multa malitia.
Hilarius in Matth. dicendo ergo quem dicunt homines esse filium hominis? significavit, praeter id quod in se
videbatur, esse aliud sentiendum: erat enim hominis filius. Quod igitur de se opinandi iudicium desiderabat,
non illud arbitramur quod de se ipse confessus est; sed occultum erat de quo quaerebatur, in quod se
credentium fides debeat extendere. Est autem haec confessionis tenenda ratio: ut sicut Dei filium, ita et
filium hominis meminerimus: quia alterum sine altero nihil spei tribuit ad salutem; et ideo signanter dixit
quem dicunt homines esse filium hominis? .
Hieronymus. Non enim dixit: quem me esse dicunt homines? sed quem dicunt esse filium hominis? ne
iactanter de se quaerere videretur. Et nota, quod ubicumque in veteri testamento scriptum est filius hominis,
in hebraeo positum est filius adam.
Origenes in Matth. diversas autem iudaeorum opiniones de Christo discipuli referunt: unde dicitur at illi
dixerunt: alii ioannem baptistam, aestimationem scilicet secuti herodis; alii autem eliam, videlicet
aestimantes, quod aut secundam nativitatem susceperit elias, aut ex eo tempore in corpore vivens, in
tempore apparuit illo; alii vero ieremiam, quem dominus in gentibus prophetam constituit: non intelligentes
quoniam ieremias typus fuerat christi; aut unum ex prophetis, ratione simili, propter illa quae Deus ad ipsos
locutus est per prophetas, non tamen in ipsis, sed in Christo sunt impleta.
Hieronymus. Sed tamen turbae sic errare potuerunt in elia et ieremia, quomodo herodes erravit in ioanne:
unde miror quosdam interpretes causas errorum inquirere singulorum.
Chrysostomus in Matth. quia vero discipuli opinionem turbae recitaverant, evocat eos per secundam
interrogationem ad opinandum aliquid maius de ipso: et ideo sequitur dicit illis iesus: vos autem quem me
esse dicitis? vos, inquam, qui simul mecum estis semper, quia maiora signa vidistis quam turbae, non
oportet vos in opinione convenire cum turbis: et propter hoc non a principio praedicationis eos de hoc
interrogavit, sed postquam multa signa fecit, et multa locutus est de sua deitate.
Hieronymus. attende autem, quod ex hoc textu sermonis apostoli nequaquam homines sed dii
appellantur; cum enim dixisset quem dicunt homines esse filium hominis? subiecit vos autem quem me
esse dicitis? ac si dicat: illis, quia homines sunt, humana opinantibus, vos, qui dii estis, quem me esse
existimatis? Rabanus. Non autem quasi nesciens, de se sententiam discipulorum, vel extraneorum inquirit;
sed ideo discipulos quid de se sentiant interrogat, ut confessionem rectae fidei digna mercede remuneret.
Ideo quid alii de se sentiant inquirit, ut expositis primo sententiis errantium, discipuli probarentur veritatem
suae confessionis non de opinione vulgata, sed de ipso percepisse dominicae revelationis arcano.
Chrysostomus in Matth. Quando vero dominus de plebis opinione interrogat, omnes respondent; sed
omnibus discipulis interrogatis, petrus tamquam os apostolorum et caput, pro omnibus respondet: unde
sequitur respondens simon petrus, dixit: tu es Christus filius Dei vivi.
Origenes in Matth. Denegavit quidem petrus aliquid eorum esse iesum quae arbitrabantur iudaei,
confessus est autem tu es Christus, quod nesciebant iudaei; sed, et quod maius est, filius Dei vivi, qui et
per prophetas dixerat: vivo ego, dicit dominus; et ideo dicebatur vivus, sed secundum supereminentiam,
quia supereminet omnibus habentibus vitam: quoniam solus habet immortalitatem et est fons vitae, quod
proprie dicitur Deus pater; vita autem est quasi de fonte procedens, qui dixit: ego sum vita.

