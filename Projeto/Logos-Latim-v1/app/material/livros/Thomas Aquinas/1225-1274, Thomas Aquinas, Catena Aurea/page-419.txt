Catena Aurea (latine) 5808

Pagina 419

Chrysostomus in Matth. Quasi dicat: et si mihi non creditis, illius mementote verborum. Deinde et alia
sequitur demonstratio, cum subditur venite, et videte locum ubi positus erat dominus.
Hieronymus. ut si meis verbis non creditis, vacuo credatis sepulcro. Severianus. Angelus ergo praedicit
nomen, crucem dicit, loquitur passionem; sed mox resurrectionem, mox dominum confitetur; et angelus post
tanta supplicia, post sepulcrum agnoscit dominum suum; cur homo aut minoratum Deum in carne iudicat,
aut in passione existimat defecisse virtutem? dicit autem crucifixum, et ostendit locum ubi positus erat
dominus, ne alter, et non idem resurrexisse crederetur ex mortuis. et si dominus in eadem redit carne, et
suae resurrectionis facit indicia, quare homo in alia putat se carne rediturum? aut carnem forte servus
dedignatur suam, cum nostram dominus non mutavit? Rabanus. non autem solis vobis hoc gaudium
magnum concessum est occulto corde tenere, sed similiter amantibus debetis illud pandere; unde sequitur
et cito euntes dicite discipulis eius quia surrexit. Severianus. quasi dicat: revertere ad virum, mulier iam
sanata, et suade fidem quae perfidiam ante suasisti: refer homini resurrectionis indicium cui ante consilium
ruinae dedisti. sequitur et ecce praecedet vos in galilaeam.
Chrysostomus in Matth. hoc autem dicit eripiens eos a periculis, ne timor fidem impediret.
Hieronymus. mystice autem praecedet vos in galilaeam, hoc est in volutabrum gentilium, ubi ante error
erat lubricum, et firmo ac stabili pede vestigium non tenebat. sequitur ibi eum videbitis: ecce praedixi vobis.
Beda. Bene autem dominus in galilaea videtur a discipulis, qui iam de morte ad vitam, iam de corruptione
ad incorruptionem transierat: galilaea quippe transmigratio interpretatur. felices feminae quae triumphum
resurrectionis mundo annuntiare meruerunt; feliciores animae quae in die iudicii, percussis pavore reprobis,
gaudium beatae resurrectionis intrare meruerint.

MATTHAEUS 28,8-10
5808 (Mt 28,8-10 )
Hilarius. Mulieribus per angelum adhortatis confestim dominus occurrit, ut nuntiaturae expectantibus
discipulis resurrectionem non angeli potius quam christi ore loquerentur; unde dicitur et exierunt cito de
monumento cum timore et gaudio magno.
Augustinus de cons. Evang. Egressae autem dicuntur a monumento, hoc est ab illo loco ubi erat horti
spatium ante lapidem effossum.
Hieronymus. Duplex autem mentes mulierum tenebat affectus: timoris et gaudii: et alter de miraculi
magnitudine, alter ex desiderio resurgentis: et tamen uterque femineum concitabat gradum; unde sequitur
currentes nuntiate discipulis eius. Pergebant enim ad apostolos, ut per illos fidei seminarium spargeretur.
Quae autem sic quaerebant, quae ita currebant, merebantur obviam habere dominum resurgentem; unde
sequitur et ecce iesus occurrit illis, dicens: avete.
Rabanus. Per hoc ostendit, se omnibus iter virtutum inchoantibus, ut ad salutem perpetuam pervenire
queant, adiuvando occurrere.
Hieronymus. Primae mulieres merentur audire avete, ut maledictum evae mulieris, in mulieribus
solveretur. severianus. In istis vero feminis ecclesiae figuram manere evidenter ostendit: quia discipulos
suos Christus de resurrectione arguit trepidantes; occurrens autem istis non potestate terret, sed praevenit
caritatis ardore: Christus enim in ecclesia se salutat, quam suum recipit in corpus.
Augustinus de cons. Evang. colligimus et angelorum allocutionem bis numero eas habuisse venientes ad
monumentum, scilicet cum viderunt unum angelum, de quo narrant Matthaeus et Marcus; et cum postea
viderunt duos, ut narrant Lucas et Ioannes; et similiter ipsius domini bis: semel scilicet illic quando maria
hortulanum putavit; et nunc iterum cum eis occurrit in via, ut eas ipsa repetitione firmaret, atque a timore
recrearet. severianus. Sed ibi mariae non tangendi datur facultas; hic non solum tangendi, sed tenendi
copia tota conceditur; unde sequitur illae autem accesserunt et tenuerunt pedes eius, et adoraverunt eum.
Rabanus. Superius quidem dictum est, quia clauso surrexit monumento, ut immortale iam factum doceret
esse corpus quod in monumento clausum fuerat mortuum; tenendos autem mulieribus tunc praebuit pedes,
ut intimaret veram se carnem habere, quae a mortalibus tangi posset. Severianus in serm. de resurrectione.

