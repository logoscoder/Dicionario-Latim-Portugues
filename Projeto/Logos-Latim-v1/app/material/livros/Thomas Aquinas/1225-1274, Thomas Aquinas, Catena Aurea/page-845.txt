Catena Aurea (latine)

Pagina 845

Chrysostomus. Hic fungitur vice iudicis, condemnatus, et incipit de veritate censere qui coram pilato post
multa tormenta confessus est scelera. Quia aliud est homo censor, quem latent intima, et aliud deus, qui
mentes penetrat: et ibi quidem post confessionem poena subsequitur, hic autem confessio fit ad salutem.
Sed et Christum pronuntiat innocentem, cum subdit hic vero nihil mali fecit; quasi dicat: novam vide
iniuriam; honestatem damnari cum scelere. Nos viventes occidimus, hic mortuos suscitavit; nos aliena
sumus furati, hic et sua iubet tribuere. Beatus igitur latro astantes docebat, talia disserens, quibus alterum
increpabat. Sed ut videt extinctos auditus astantium, redit consequenter ad eum qui novit praecordia;
sequitur enim et dicebat ad iesum: domine, memento mei cum veneris in regnum tuum. crucifixum aspicis,
at dominum profiteris: condemnati vides figuram, et regis praedicas dignitatem: mille malis imbutus,
postulas iustitiae fontem reminisci tuae nequitiae. Sed dices: video quidem apparens opprobrium, sed
intueor latens regnum; et tu avertis mea publica scelera, et acceptas fidem intentionis occultae. discipulum
veritatis usurpavit nequitia, discipulum nequitiae non commutabit veritas? Gregorius moralium. In cruce
clavi manus eius pedesque ligaverant; nihilque a poenis in eo liberum nisi cor et lingua remanserunt.
Inspirante deo, totum illud ei obtulit quod in se liberum invenit; ut iuxta hoc quod scriptum est corde crederet
ad iustitiam, ore confiteretur ad salutem. Tres autem virtutes quas apostolus memorat, subito repletus
gratia, et accepit latro, et servavit in cruce. Fidem namque habuit, qui regnaturum deum credidit, quem
secum pariter morientem vidit: spem habuit, qui regni eius aditum postulavit: qui caritatem quoque in morte
sua vivaciter tenuit, qui fratrem et collatronem pro simili scelere morientem de iniquitate sua redarguit.
Ambrosius. Pulcherrimum autem datur affectandae conversionis exemplum, quod tam cito latroni venia
relaxatur. Cito ignoscit dominus, quia cito ille convertitur, et uberior est gratia quam precatio: semper enim
dominus plus tribuit quam rogatur. ille rogabat, ut memor sui esset; de domino autem sequitur et dixit illi
iesus: amen dico tibi, hodie mecum eris in paradiso. Vita est enim esse cum Christo; et ubi Christus, ibi
regnum.
Theophylactus. et quemadmodum quisque rex victoriosus rediens ex triumpho optima praedarum fert
secum, sic et dominus praedatus portionem diabolicarum praedarum, scilicet latronem, ducit secum in
paradisum.
Chrysostomus. Erat ergo videre salvatorem in medio latronum, trutinam iustitiae trutinantem fidem et
infidelitatem. expulit diabolus de paradiso adam, Christus latronem impulit ante totum orbem et ante
apostolos. Nudo verbo, sola fide in paradisum introivit, ne quia post errores introitum desperaret. Attende
celeritatem a cruce in caelos, a condemnatione in paradisum, ut noveris non ad benevolentiam illius, sed ad
clementiam dominum totum fecisse. Si autem iam facta est bonorum retributio, numquid supervacua erit
resurrectio? si enim introduxit latronem in paradisum, corpus autem eius corruptum remansit foris, liquet
non esse resurrectionem corporum. Haec dicunt illi: sed caro, quae fuit laborum particeps, numquid
privabitur praemiis? audi paulum dicentem: oportet corruptibile hoc incorruptionem induere. sed si dominus
pollicitus est regnum caelorum, introduxit autem latronem in paradisum, nondum ei retribuit praemia. Sed
dicunt: nomine paradisi regnum caelorum nominavit, usitato nomine utens dum alloqueretur latronem, qui
nihil audierat de arduis documentis. quidam autem non sic legunt hodie mecum eris in paradiso, sed sic:
dico tibi hodie; et consequenter: mecum eris in paradiso. Sed adhuc evidentiorem solutionem subiungemus:
nam medici cum vident aliquem desperatum, dicunt: iam mortuus est; sic et latro, quoniam non amplius
timebatur eius regressus ad perditionem, dicitur paradisum intrasse.
Theophylactus. hoc tamen est verius omnibus, quod quamvis non omnia promissa sortiti sunt et latro et
alii sancti, ne sine nobis consummarentur, ut dicitur in epistola ad hebraeos, sunt tamen in regno caelorum
et in paradiso.
Gregorius nyssenus. Hoc iterum oportet discutere: quomodo latro censeatur dignus paradiso, cum sanctis
flammea framea prohibeat introitum. Sed attende quod sermo divinus eum versatilem dicit, ut indignis
quidem obviet, dignis vero liberum ad vitam patefaciat aditum.
Gregorius moralium. vel illa romphaea flammea versatilis dicitur, pro eo quod fuisset quandoque venire
tempus ut etiam removeri debuisset: quando scilicet veniret qui suae incarnationis mysterio paradisi nobis
iter aperiret.
Ambrosius. Sed et illud solvendum est, quia alii, scilicet Matthaeus et marcus, duos conviciantes inducunt
latrones; iste unum conviciantem, unum repugnantem: fortasse et iste prius conviciatus est, sed repente
conversus est. Potuit etiam de uno pluraliter dici, sicut est illud: in caprinis pellibus ambulabant... Secti sunt,
cum solus elias melotidem habuisse, isaias sectus esse doceatur. Mystice autem duo latrones duos
populos peccatores significant per baptismum crucifigendos esse cum Christo; quorum dissensio
diversitatem pariter credentium significat.

