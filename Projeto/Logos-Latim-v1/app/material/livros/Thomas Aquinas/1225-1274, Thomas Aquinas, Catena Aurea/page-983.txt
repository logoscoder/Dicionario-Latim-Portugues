Catena Aurea (latine)

Pagina 983

Veritas incommutabilis est, panis est mentis; reficit, nec deficit; mutat vescentem, non ipsa in vescentem
mutatur. ipsa autem veritas verbum Dei est: haec veritas carne induta est propter nos: latebat in carne, non
ut negaretur, sed ut differretur; ut in carne pateretur, ut caro peccati redimeretur.
Chrysostomus in Ioannem. Vel cognoscetis veritatem, hoc est me: ego enim sum veritas. iudaica quidem
omnia typus erant, veritatem autem a me scitis.
Augustinus de verb. Dom.. Forte aliquis dicet: et quid mihi prodest cognoscere veritatem? et ideo
subiungit et veritas liberabit vos; quasi dicat: si non delectat veritas, delectet libertas. Liberari enim proprie
dicitur liberum fieri, quomodo sanari sanum fieri. Hoc in verbo graeco planius est: nam in consuetudine
latina maxime in eo consuevimus audire hoc verbum, ut quicumque liberatur intelligatur pericula evadere,
molestiis carere.
Theophylactus. sicut autem supra infidelibus ait: in peccatis vestris moriemini, sic manentibus in fide,
absolutionem annuntiat peccatorum.
Augustinus de trin.. Unde etiam veritas liberabit, nisi a morte, a corruptione, a mutabilitate? veritas quippe
immortalis, incorrupta, incommutabilis permanet. vera autem incommutabilitas est ipsa aeternitas.
Chrysostomus. eorum autem qui crediderant, erat etiam increpationes sufferre; sed hi statim saeviunt. si
autem oportebat eos turbari in priori, convenientius erat ut turbarentur in hoc, scilicet quod dixit cognoscetis
veritatem, ut dicerent: nunc ergo veritatem nescimus; lex igitur mendacium est, et cognitio nostra? sed
nullius horum eis cura erat; sed de mundanis rebus dolent: non enim aliam servitutem noverant nisi
mundanam; unde sequitur responderunt ei iudaei: semen abrahae sumus, et nemini servivimus unquam;
quomodo tu dicis: liberi eritis? quasi dicant: eos qui de genere sunt abrahae, qui sunt ingenui, non oportebat
servos vocare: nunquam enim servivimus.
Augustinus in Ioannem. vel hoc responderunt, non illi qui iam crediderant, sed qui in turba erant nondum
credentes. Hoc autem ipsum nemini servivimus unquam, secundum huius temporis libertatem, quomodo
verum dixisti? ioseph non est venumdatus? prophetae sancti in captivitatem non sunt ducti? o ingrati, quid
est quod vobis assidue imputat deus, quod vos de domo servitutis liberavit, si nemini servistis? vos autem
qui loquimini, quomodo solvebatis tributa romanis, si nemini unquam servistis? Chrysostomus. Quia vero
non ad vanam gloriam erant quae dicebantur a Christo, sed ad salutem, non voluit ostendere eos servos
esse hominum, sed peccati: quae difficillima servitus est, a qua solus deus eripere potest; unde sequitur
respondit eis iesus: amen, amen, dico vobis, quia omnis qui facit peccatum, servus est peccati.
Augustinus. multum commendat quod sic pronuntiat: quodammodo, si dici fas est, iuratio eius est: amen
quippe interpretatur verum, et tamen non est interpretatum, nec graecus hoc interpres ausus est facere, vel
latinus. Nam hoc verbum amen hebraeum est: non est autem interpretatum, ut honorem haberet velamento
secreti: non ut esset ligatum, sed ne vilesceret nudatum. iam quantum hoc commendatum sit, ex ipsa
geminatione cognoscite. Verum dico vobis. Veritas dicit; quae utique etsi non diceret: verum dico, mentiri
omnino non posset; tamen inculcat, dormientes quodammodo excitat: contemni non vult quod dicit. Omnis,
inquit, iudaeus, graecus, dives, pauper, imperator et mendicus, si facit peccatum, servus est peccati.
Gregorius moralium. Quia quisquis se pravo desiderio subicit, iniquitatis domino dudum libera mentis colla
supponit. Sed huic domino contradicimus, cum iniquitati, quae nos ceperat, reluctamur: cum consuetudini
violenter resistimus; cum culpam poenitendo percutimus et maculas sordium lacrymis lavamus.
Gregorius moralium. quanto autem aliqui liberius peragunt perversa quae volunt, tanto eius servitio
obnoxius obligantur.
Augustinus. o miserabilis servitus. servus hominis aliquando sui domini duris imperiis fatigatus, fugiendo
requiescit: servus peccati quo fugit? secum trahit quocumque fugerit: peccatum enim quod facit intus est;
voluptas transit, peccatum non transit: praeteriit quod delectabat, remansit quod pungat. Solus de peccato
liberare potest qui venit sine peccato, et factus est sacrificium pro peccato; nam sequitur servus autem non
manet in domo in aeternum. Ecclesia est domus, servus peccator est: multi intrant in ecclesiam peccatores.
non ergo dixit servus non est in domo, sed non manet in domo in aeternum. si ergo nullus ibi servus erit,
quis ibi erit? quis gloriabitur mundum se esse a peccato? multum nos terruit; sed adiungit filius autem
manet in aeternum. ergo solus in domo sua erit Christus. an forte in hoc quod dicit filius, caput et corpus
est? non enim sine causa terruit et spem dedit; terruit, ne peccatum amaremus; spem dedit, ne de peccati
absolutione diffideremus. Haec est ergo spes nostra ut a libero liberemur: ipse enim pretium dedit, non
argentum, sed sanguinem suum; et propter hoc subditur si ergo filius vos liberaverit, vere liberi eritis.

