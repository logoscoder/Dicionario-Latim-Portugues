Catena Aurea (latine) 10809

Pagina 785

quamplures non timent, attamen humano cohibentur pudore, et ideo minus peccant; cum vero fit aliquis
impudens etiam quoad homines, tunc excrescit cumulus vitiorum. sequitur vidua autem quaedam erat in illa
civitate.
Augustinus. Ista vidua potest habere similitudinem ecclesiae, quae desolata videtur donec veniat
dominus, qui nunc in secreto curam eius gerit. Sed quia sequitur et veniebat ad eum dicens: vindica me de
adversario meo. Et nolebat per multum tempus, hic monet cur electi dei se vindicare deprecentur, quod
etiam in apocalypsi ioannis de martyribus dicitur, cum apertissime moneamur ut pro nostris inimicis et
persecutoribus oremus. Intelligendum est autem eam vindictam esse iustorum ut omnes mali pereant.
Pereunt autem duobus modis: aut conversione ad iustitiam, aut amissa per supplicium potestate. Itaque si
omnes homines convertentur ad deum, diabolus tamen remaneret in saeculi fine damnandus; quem finem
cum iusti videre desiderant, non absurde vindictam desiderare dicuntur.
Cyrillus. Vel aliter. Quoties nobis ab aliquibus irrogantur offensae, tunc gloriosam esse putabimus
oblivionem malorum: quoties vero aliquid ad ipsam dei gloriam peccant, contra dogmatis divini ministros
bellantes, tunc deum adimus postulantes subsidium, et exclamantes contra impugnantes gloriam eius.
Augustinus. apud iniquissimum ergo iudicem usque ad effectum implendi desiderii valuit trahere
perseverantia deprecantis; unde sequitur post haec autem dixit intra se: etsi deum non timeo, neque
hominem revereor, tamen quia molesta est mihi haec vidua, vindicabo illam, ne in novissimo veniens
sugillet me. multo igitur certiores esse debent qui deum perseveranter rogant, fontem iustitiae atque
misericordiae; unde sequitur ait autem dominus: audite quid iudex iniquitatis dicat. Deus autem non faciet
vindictam electorum suorum clamantium ad se die ac nocte et patientiam habebit in illis? Theophylactus.
quasi dicat: si iudicem imbutum quolibet scelere demulsit assiduitas, quanto magis patrem misericordiae
deum flectemus ad pietatem orando? unde sequitur dico autem vobis, quia cito faciet vindictam illorum.
Tentaverunt autem quidam subtilius hanc indagare parabolam; dicunt enim viduam esse quamlibet animam
quae pristinum virum, scilicet diabolum, excludit, ob hoc ei adversantem quod accedit ad deum iustitiae
iudicem; qui neque deum timet, nam ipse solus est deus; sed nec veretur hominem, non est enim apud
deum personarum acceptio. huius igitur viduae, idest animae supplicantis, iugiter sibi contra diabolum
miseretur deus, demulcente eum instantia eius. Postquam autem dominus docuit quod utendum sit in
tempore consummationis oratione pro tunc futuris periculis, subdit verumtamen filius hominis veniens,
putas, inveniet fidem in terra? Augustinus de verb. Dom.. Dicit autem dominus de fide quae perfecta est:
ipsa enim vix invenitur in terra. Ecce plena est ecclesia dei: quis huc accederet, si nulla esset fides: quis
non montes transferret, si plena esset fides? Beda. cum autem omnipotens conditor in forma filii hominis
apparuerit, tanta erit raritas electorum, ut non tam ob clamorem fidelium, quam torporem aliorum, totius
mundi sit acceleranda ruina. Quod autem dominus hic quasi dubitative dicit, non dubitat, sed arguit: nam et
nos aliquando de rebus quas certas habemus, increpative verbum dubitationis promimus; ut si dicatur
servo: considera, forsitan dominus tuus sum.
Augustinus. hoc autem dominus adicit, ut ostendat quod si fides deficit, oratio perit. ergo ut oremus
credamus, et ut ipsa fides non deficiat oremus. Fides fundit orationem, fusa oratio fidei impetrat firmitatem.

LUCA 18,9-14
10809 (Lc 18,9-14 )
Augustinus de verb. Dom.. quia fides non est superborum, sed humilium, praemissis subiecit parabolam
de humilitate, et contra superbiam; unde dicitur dixit autem et ad quosdam qui in se confidebant tamquam
iusti, et aspernabantur ceteros, parabolam istam.
Theophylactus. quia enim superbia plus quam aliae passiones vexat hominum mentes, ideo crebrius de
hac monet. Est autem superbia dei contemptus: quoties enim aliquis non Deo sed sibi ascribit bona quae
facit, quid est aliud quam dei negatio? causa igitur confidentium in seipsis, non autem totum attribuentium
deo, sed ob hoc etiam ceteros contemnentium, parabolam proponit, ostendens quod iustitia quamvis
hominem approximet deo, si tamen assumat superbiam, ad infimum deicit hominem; unde sequitur duo
homines ascenderunt in templum ut orarent: unus pharisaeus, et alter publicanus.
Graecus. diligentiam quidem orationis docuit nos per viduam et iudicem; hic autem per pharisaeum et
publicanum docet nos quomodo sint ei dirigenda precamina, ne sit infructuosum orationis negotium.
Condemnatus est autem pharisaeus, cum incaute oraret; nam sequitur pharisaeus autem stans, haec apud
se orabat.

