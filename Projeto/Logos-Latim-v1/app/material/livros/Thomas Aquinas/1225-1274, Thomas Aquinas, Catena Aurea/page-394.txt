Catena Aurea (latine) 5655

Pagina 394

MATTHAEUS 26,55-58
5655 (Mt 26,55-58 )
Origenes in Matth. Postquam dixit petro: reconde gladium tuum, quod est patientiae; postquam etiam
auriculam restituit amputatam, sicut alter dicit evangelista, quod summae benignitatis indicium fuerat, et
divinae virtutis, subditur in illa hora dixit iesus turbis: ut si praeterita beneficia non recordantur, vel
praesentia recognoscant: tamquam ad latronem existis cum gladiis et fustibus comprehendere me.
Remigius. Ac si diceret: latronis officium est nocere et latitare; ego vero nemini nocui, sed plures sanavi, et
in synagogis semper docui; et hoc est quod subditur quotidie apud vos sedebam in templo docens, et non
me tenuistis.
Hieronymus. Quasi diceret: stultum est eum cum gladiis et fustibus quaerere qui ultro se vestris tradit
manibus; et in nocte quasi latitantem per proditorem investigare qui quotidie in templo doceat.
Chrysostomus in Matth. Ideo autem eum in templo non tenuerunt, quia non ausi erant propter turbam:
propter quod et dominus foras exivit, ut ex loco et tempore daret eis aptitudinem se capiendi. ex hoc ergo
docet quoniam nisi voluntarius permisisset, nequaquam eum capere valuissent. Deinde evangelista
quaestionem solvit propter quid dominus capi voluit, cum subdit hoc autem totum factum est ut
adimplerentur scripturae prophetarum.
Hieronymus. Foderunt manus meas et pedes meos, et: sicut ovis ad victimam ductus est, et in alio loco:
ab iniquitatibus populi mei ductus est ad mortem.
Remigius. quia enim omnes prophetae praedixerunt christi passionem, ideo non posuit fixum testimonium,
sed generaliter dicit impleri vaticinia omnium prophetarum.
Chrysostomus in Matth. discipuli autem, qui quando detentus est dominus permanserunt, quando locutus
est haec ad turbas, fugerunt; unde sequitur tunc discipuli omnes, relicto eo, fugerunt; sciebant enim
quoniam iam non erat possibile effugere, eo se voluntarie illis tradente.
Remigius. In hoc tamen facto demonstratur fragilitas apostolorum: qui enim de ardore fidei promiserant se
mori cum eo, nunc timore fugiunt immemores suae promissionis. Quod etiam videmus impleri in his qui pro
amore Dei magna se promittunt facturos, et postmodum non implent: non tamen desperare debent, sed
cum apostolis resurgere et per poenitentiam resipiscere.
Rabanus. mystice autem sicut petrus, qui culpam negationis poenitentiae lacrymis abluit, recuperationem
eorum ostendit qui in martyrio labuntur; ita ceteri discipuli fugientes cautelam fugiendi docent eos qui se
minus idoneos ad toleranda supplicia sentiunt. sequitur at illi tenentes iesum duxerunt ad caipham
principem sacerdotum.
Augustinus de cons. Evang. Sed tamen primo ad annam ductus est socerum caiphae, sicut Ioannes dicit:
ductus est autem ligatus, cum adessent in illa turba tribunus et cohors, ut Ioannes commemorat.
Hieronymus. Refert autem iosephus istum caipham unius tantum anni pontificatum pretio redemisse; cum
tamen moyses Deo iubente praeceperit ut pontifices patribus succederent, et generationis in sacerdotibus
series texeretur. non ergo mirum est si iniquus pontifex iniqua iudicet.
Rabanus. Convenit etiam nomen actioni: caipha, idest investigator, vel sagax ad implendam suam
nequitiam, vel vomens ore, quia impudens fuit ad proferendum mendacium, et ad perpetrandum
homicidium. Ideo autem illuc eum adduxerunt ut cum consilio omnia facerent; unde sequitur ubi scribae et
seniores convenerant.
Origenes in Matth. ubi caiphas est princeps sacerdotum, illic congregantur scribae, idest litterati, qui
praesunt litterae occidenti; et seniores non in veritate, sed in vetustate litterae. sequitur petrus autem
sequebatur eum a longe: non enim poterat de proximo eum sequi, sed de longinquo; nec tamen omnino
recedens ab eo.
Chrysostomus in Matth. Multus enim erat fervor petri, qui cum alios fugientes vidisset, non fugit, sed stetit,
et intravit. si autem et Ioannes intravit, tamen notus erat principi sacerdotum. Longe autem sequebatur, quia
erat dominum negaturus.

