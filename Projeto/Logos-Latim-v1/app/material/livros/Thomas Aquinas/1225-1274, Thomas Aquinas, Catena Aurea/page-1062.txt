Catena Aurea (latine) 13601

Pagina 1062

proprietatem patris intellectum parientis, egredi ab eo dicitur spiritus veritatis. Mittente autem filio spiritum
veritatis, simul mittit et pater, cum eadem voluntate patris et filii, spiritus veniat.
Theophylactus. Et alias quidem patrem dicit mittere spiritum; nunc autem cum se missurum dixit,
aequipollentiam denotat. Ne autem censeretur reniti contra patrem, velut ab alia potestate transmittens
spiritum, addidit a patre; quasi acceptante patre, et pariter destinante. Cum autem audis quod procedit, ne
intelligas processum missionem esse illatam extrinsecus, qua mittuntur administratorii spiritus; sed
quoddam differens, et exceptae actionis proprium processum appellat uni principali spiritui attributum:
originalis enim consistentia spiritus est processus. Non ergo procedere pro mittere sumendum est, sed ex
patre naturalem essentiam obtinere.
Augustinus in Ioannem. Hic aliquis forsitan quaerit utrum et a filio procedat spiritus sanctus: filius enim
solius patris est filius, et pater solius filii est pater: spiritus autem sanctus non est unius eorum spiritus, sed
amborum, quandoquidem dicit ipse Christus: spiritus patris vestri qui loquitur in vobis; et dicit apostolus:
misit deus spiritum filii sui in corda vestra. Nec ob aliud aestimo ipsum proprie vocari spiritum, cum etiam si
de singulis interrogemur, non possimus nisi et patrem et filium spiritum dicere. Quod ergo communiter
vocantur et singuli, hoc proprie vocari oportuit eum qui non est unus eorum, sed in quo communitas apparet
eorum amborum. cur ergo non credamus quod etiam de filio procedat spiritus sanctus, cum filii quoque ipse
sit spiritus? si enim ab eo non procederet, non post resurrectionem discipulis suis insufflasset, dicens:
accipite spiritum sanctum. De hac quoque virtute credendus est dicere evangelista: virtus de illo exibat, et
sanabat omnes. Si ergo et de patre et de filio procedat spiritus sanctus, cur filius dixit de patre procedit, nisi
quemadmodum solet ad eum referre et quod ipsius est de quo ipse est? unde illud est quod ait: mea
doctrina non est mea, sed eius qui me misit. Si igitur haec intelligatur eius doctrina, quam tamen dixit non
suam, sed patris: quanto magis intelligendus est et de ipso procedere spiritus sanctus, ubi sic ait de patre
procedit, ut non diceret: de me non procedit. A quo autem habet filius ut sit deus, ab illo habet utique ut
procedat ab eo spiritus sanctus. Hinc utcumque et illud intelligitur, cur non dicatur natus esse, sed potius
procedere spiritus sanctus: quoniam si et ipse filius diceretur, amborum utique filius diceretur, quod
absurdissimum est: filius quippe nullus est duorum, nisi patris et matris. Absit autem ut inter Deum patrem
et Deum filium tale aliquid suspicemur, quia nec filius hominum simul ex patre et ex matre procedit; sed
cum in matrem procedit ex patre, non tunc procedit et ex matre. Spiritus autem sanctus non de patre
procedit in filium et de filio procedit ad sanctificandam creaturam; sed simul de utroque procedit. Neque
enim possumus dicere quod non sit vita spiritus sanctus, cum vita pater, vita sit filius; ac per hoc sicut pater,
cum habeat vitam in semetipso, dedit et filio vitam habere in semetipso, sic ei dedit vitam procedere de illo,
sicut procedit et de seipso.

IOANNES 16,1-4
13601 (Jn 16,1-4 )
Augustinus in Ioannem. merito promisso spiritu sancto, quo in eis operante fierent testes eius, subiunxit
haec locutus sum vobis, ut non scandalizemini. cum enim caritas Dei diffunditur in cordibus nostris per
spiritum sanctum qui datus est nobis, fit pax multa diligentibus legem Dei ut non sit illis scandalum. deinde
quae passuri essent exprimens, ait absque synagogis facient vos.
Chrysostomus in Ioannem. iam enim composuerant, ut si quis confessus fuerit Christum, extra
synagogam fieret.
Augustinus. quid autem mali erat apostolis expelli de iudaicis synagogis, quasi non fuerint inde exituri,
etiam si eos nullus expelleret? sed voluit denuntiare, quia iudaei Christum non fuerant recepturi, a quo isti
non fuerant recessuri. Nam quia non erat ullus alius populus Dei quam illud semen abrahae; si
cognoscerent Christum, non aliae fierent ecclesiae Christi, aliae synagogae iudaeorum. Quod quia
noluerunt, quid restabat nisi ut remanentes extra Christum, extra synagogam facerent eos qui non
reliquerunt Christum? deinde cum hoc eis dixisset, adiecit sed venit hora ut omnis qui interficit vos,
arbitretur obsequium se praestare Deo. Quae verba ita subiecit tamquam ex hoc consolaretur eos qui de
synagogis iudaicis pellerentur. An forte de synagogis illa separatio sic eos fuerat turbatura ut mori vellent
potius quam in hac vita sine iudaeorum congregationibus morari? absit ut sic turbarentur qui Dei, non
hominum, gloriam requirebant. iste itaque sensus est in his verbis. extra synagogam facient vos; sed nolite
solitudinem formidare. Separati quippe a congregationibus eorum, tam multos in nomine meo congregabitis,
ut illi metuentes ne templum quod erat apud eos, et omnia legis veteris sacramenta deserantur, sic
interficient vos ut Deo arbitrentur se praestare obsequium, zelum Dei habentes, sed non secundum
scientiam. Hoc enim de iudaeis dictum debemus accipere, de quibus dixerat: extra synagogam facient vos.

