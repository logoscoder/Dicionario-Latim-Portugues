Catena Aurea (latine)

Pagina 503

dimiserunt eis, scilicet pullum.
Theophylactus. Non autem hoc permitterent, nisi divina virtus eis incumberet, cogens illos; praesertim quia
rurales existentes et coloni permiserunt pullum auferre. Sequitur et duxerunt pullum ad iesum et imponunt
illi vestimenta sua; et sedit super eum.
Chrysostomus in Matth.. Non quidem quod ex necessitate a monte oliveti usque ierusalem super pullum
ire dominum oportebat, cum iudaeam et omnem galilaeam pedes perambulaverat; sed signum erat quod
fiebat. Sequitur multi autem vestimenta sua straverunt in via. Magis autem ad ornatum et ad sacramentum
pertinet quam ad necessitatem. Sequitur et qui praeibant et qui sequebantur clamabant dicentes: hosanna,
benedictus qui venit in nomine domini. Multitudo enim donec corrupta non fuit, cognovit quod congruum
erat: propter quod honorificavit iesum unusquisque secundum propriam virtutem: unde laudantes ipsum,
hymnum leviticum assumpserunt, dicentes hosanna, quod secundum quosdam idem est quod salvum me
fac; secundum vero quosdam idem quod hymnus. Aestimo autem primum esse verius, nam in psalmo 117,
25 habetur: o domine, salvum me fac, quod in hebraico scriptum est hosanna.
Beda. Est autem hosanna verbum hebraicum compositum ex duobus, corrupto et integro; salva namque
sive salvifica apud eos dicitur hosy; at vero anna interiectio est deprecantis, quomodo apud latinos est
dolentis heu.
Hieronymus. Hosanna igitur, idest salvifica, dicunt, ut homines salventur ab eo benedicto, vincente et
veniente in nomine domini, idest patris sui; quoniam filius de patre nomen suscepit, et pater de filio.
Chrysostomus. Sic ergo dant Deo gloriam, dicentes benedictus qui venit in nomine domini. Benedicunt
etiam regnum Christi, dicentes benedictum quod venit regnum patris nostri David.
Theophylactus. Regnum autem David regnum Christi dicebant, et quia de semine David Christus
descenderat, simulque quia David interpretatur manu fortis; quis enim fuit manu fortis nisi dominus, cuius
manus tot et talia miracula operata est? Chrysostomus. Unde et multoties prophetae David Christum
nuncupant, propter originem Christi ex David secundum carnem.
Beda. Legimus autem in evangelio Ioannis, quia ne facerent eum regem, in montem fugit. Nunc autem ubi
passurus hierosolymam venit, non refugit eos qui se regem nuncupant, ut aperte doceret quia non
temporalis et terreni, sed aeterni in caelis rex esset imperii, atque ad regnum per contemptum mortis
perveniret. Notandum autem quanta sit consonantia turbae cum voce gabrielis, qui ait: dabit illi dominus
Deus sedem David patris sui, ut scilicet gentem cui David quondam temporalis regni gubernacula praebuit,
hanc ipse verbis et factis ad regnum caeleste vocaret.
Chrysostomus. Et ulterius dant gloriam Deo cum subdunt hosanna in excelsis, idest, hymnus et gloria sit
universorum Deo, qui est in excelsis.
Hieronymus. Vel hosanna, idest salvifica, in excelsis et imis; idest, ut iusti aedificentur in ruinam
angelorum, et terreni et subterranei etiam salventur. Mystice autem appropinquat dominus hierosolymae,
quae est visio pacis: in qua manet fixa immobilisque felicitas, quae, secundum apostolum, est omnium
credentium.
Beda. Bethania autem domus obedientiae dicitur: quia multos ante passionem suam docendo, domum sibi
obedientiae effecit: et in monte oliveti posita esse dicitur: quia ecclesiam unctione spiritualium charismatum
et scientiae pietatisque luce refovet. Misit autem discipulos in castellum quod contra eos erat; hoc est
doctores qui indocta orbis loca quasi contra positi castelli moenia evangelizando penetrarent, destinavit.
Hieronymus. Bini vocantur, et bini mittuntur discipuli Christi: quoniam caritas non consistit cum uno, ut
dicitur eccl.: vae soli. Duo educunt hebraeos de aegypto, duo deportant botrum de terra sancta, ut semper
praepositi iungant opus et scientiam, et duo mandata de duabus tabulis proferant, et duobus fontibus
abluantur, et de duobus vectibus arcam domini portent, et inter duos cherubim deum cognoscant, spiritu et
mente psallentes.
Theophylactus. Non autem erat ei necessarius pullus; sed eum quaesivit ostendens quod debebat se ad
gentilem populum transferre.
Beda. Pullus enim asinae lascivus et liber populum nationum significat, super quem nemo adhuc hominum
sedit: quia nemo rationabilium doctorum frenum correctionis, quo vel linguam cohibere a malo vel in arctam

