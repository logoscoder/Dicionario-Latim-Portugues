Catena Aurea (latine)

Pagina 6

ibi de generatione divinitatis, hic de incarnatione dictum est.
Chrysostomus in Matth. Nec tamen parva aestimes te audire, hanc audiens generationem. Est enim valde
auditu mirabile quod ineffabilis Deus ex muliere nasci dignatus est, et habere progenitores David et
abraham.
Remigius. Si autem aliquis dixerit quia propheta de nativitate humanitatis dixit, non est respondendum ad
interrogationem prophetae. Nullus generationem domini narravit, sed perrarus, quia Matthaeus et Lucas.
Rabanus. In hoc autem quod dicit iesu christi, regalem et sacerdotalem in eo exprimit dignitatem; nam
iesus, qui nominis huius praesagium praetulit, primus post moysen in populo israel ducatum tenuit; aaron
vero mystico consecratus unguento, primus in lege sacerdos fuit.
Augustinus de quaest. Novi et veteris testamenti. Quod autem per olei unctionem praestabat Deus illis qui
in reges vel sacerdotes ungebantur, hoc praestitit spiritus sanctus homini Christo, addita expiatione: spiritus
enim sanctus purificavit quod de maria virgine in corpus salvatoris profecit; et haec est unctio corporis
salvatoris, quare Christus est appellatus.
Chrysostomus super Matth. Quia vero impia prudentia iudaeorum negabat iesum de David semine esse
natum, subdit filii David, filii abraham. Quare autem non sufficiebat dicere illum filium abrahae solius, aut
David solius? quia ad ambos de Christo nascituro ex eis promissio fuerat facta: ad abraham quidem sic: et
in semine tuo benedicentur omnes gentes terrae; ad David autem ita: de fructu ventris tui ponam super
sedem tuam. Ideo ergo utriusque filium dixit, ut utriusque promissiones in Christo adimpletas ostenderet.
Deinde, quia Christus tres dignitates fuerat habiturus: rex, propheta, sacerdos. Abraham propheta fuit et
sacerdos, sicut Deus ad illum dicit in genesi: accipe mihi vaccam triennem; propheta autem, sicut ait
dominus ad abimelech de illo: propheta est, et orabit pro te. David rex fuit et propheta; sacerdos autem non
fuit. Ideo ergo amborum filius nominatus est, ut utriusque patris triplex dignitas originali iure recognosceretur
in Christo.
Ambrosius super lucam. Ideo etiam duos generis auctores elegit: unum qui de cognatione populorum
promissum accepit, alterum qui de generatione christi oraculum consecutus est. Et ideo, licet sit ordine
successionis posterior, prior tamen describitur quia plus est, promissum accepisse de Christo, quam de
ecclesia, quae est per Christum potior est enim qui salvat eo quod salvatur.
Hieronymus in Matth. Ordo etiam praeposterus, sed necessario commutatus. Si enim primum posuisset
abraham, et postea David, rursus ei repetendus fuisset abraham, ut generationis series texeretur.
Chrysostomus super Matth. Altera autem ratio est, quia regni dignitas maior est quam naturae, nam etsi
abraham praecedat in tempore, David praecedebat in dignitate.
Glossa. Quia vero ex hoc titulo apparet totum hunc librum conscribi de iesu Christo, necessarium est
praecognoscere quid sit sentiendum de ipso, sic enim melius exponi poterunt quae in hoc libro de eo
dicuntur.
Augustinus de quaest. Evang. Error autem haereticorum de Christo tribus generibus terminatur: aut de
divinitate, aut de humanitate, aut de utroque falluntur.
Augustinus de haeres. Cerinthus ergo et ebion iesum Christum hominem tantum fuisse dixerunt, quos
secutus paulus samosatenus, Christum non semper fuisse, sed eius initium, ex quo de maria natus est,
asseverat, nec enim aliquid amplius quam hominem putat; et haec haeresis postea a photino confirmata
est. Athanasius contra haeret. Ioannes autem apostolus istius insaniam longe ante spiritu sancto
conspiciens, eum alto imperitiae sopore demersum suae vocis praeconio excitat, dicens: in principio erat
verbum. Ei ergo quod in principio erat apud Deum non relinquitur in novissimo tempore ut originis suae ab
homine principium sumpserit. Item inquit: pater, clarifica me illa gloria quam habui apud te priusquam
mundus fieret. Audiat photinus eum gloriam ante principium possedisse.
Augustinus de haeres. Nestorii autem perversitas fuit ut hominem tantummodo ex beata maria virgine
genitum praedicaret, quem verbum Dei non in unitatem personae, et in societatem inseparabilem
recepisset; quod catholicorum aures nequaquam ferre potuerunt.
Cyrillus alex. Ad monachos aegypti. Ait enim apostolus de unigenito quod cum in forma Dei esset, non
rapinam arbitratus est esse se aequalem Deo. Quis est ergo ille qui est in forma Dei? aut quomodo
exinanitus est, et descendit ad humilitatem secundum hominis formam? et quidem si praedicti haeretici in

