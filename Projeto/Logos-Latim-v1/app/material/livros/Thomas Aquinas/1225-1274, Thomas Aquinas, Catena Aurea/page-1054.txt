Catena Aurea (latine) 13501

Pagina 1054

Chrysostomus. vel hoc quod dicit surgite, eamus hinc, principium est alterius sententiae: consequens
enim erat eos formidare et a tempore et a loco, in villa manifeste existentes: etenim nox profunda erat; et
erat consequens eos non attendere his quae dicebantur; sed semper circumvolvere oculos, et imaginari
eos qui aggressuri eos erant, et maxime audientes: adhuc modicum vobiscum sum, et: venit princeps
mundi huius. Quia igitur haec et huiusmodi audientes, turbabantur, ut mox capiendi, ducit eos in locum
alium, ut aestimantes se in cautela esse, cum otio de reliquo audiant: magna enim dogmata erant audituri.

IOANNES 15,1-3
13501 (Jn 15,1-3 )
Hilarius de trin.. Ad consummandae corporeae passionis sacramentum per dilectionem efficiendi mandati
paterni festinat exurgens; corporeae tamen assumptionis statim mysterium pandens, per quam ei tamquam
in vite modo palmitis inessemus, adiecit ego sum vitis vera.
Augustinus in Ioannem. Quod secundum hoc dicit quod est caput ecclesiae, nosque membra eius, homo
Christus iesus. Unius quippe naturae sunt vitis et palmites. Sed cum dicit ego sum vitis vera, numquid ut
adderet vera, ad eam vitem retulit, unde ista similitudo translata est? sic autem dicitur vitis per
similitudinem, non per proprietatem: sicut agnus, ovis et cetera huiusmodi: ut magis ipsa sint vera, ex
quibus ducuntur istae similitudines. sed dicendo ego sum vitis vera, ab illa se discernit cui dicitur: quomodo
conversa es in amaritudinem, vitis aliena? nam quo pacto est vitis vera quae expectata est ut faceret uvam,
fecit autem spinas? Hilarius. Sed a corporeae huius humilitatis assumptione formam paternae maiestatis
alienans, agricolam patrem curiosum huius vitis ostendit, dicens et pater meus agricola est.
Augustinus de verb. Dom.. Colimus enim Deum, et colit nos deus; sed sic Deum colimus, ut non meliorem
eum faciamus; colimus enim eum adorando, non arando; quod autem ille nos colit, meliores nos reddit.
Cultura ipsius est in nos, quod non cessat verbo suo extirpare mala semina de cordibus nostris, aperire cor
nostrum tamquam aratro sermonis, plantare semina praeceptorum expectare fructum pietatis.
Chrysostomus in Ioannem. et quia Christus sibi sufficit, discipuli vero multo indigent agricolae auxilio;
propterea de vite nihil dicit, sed de palmitibus, cum subdit omnem palmitem in me non ferentem fructum,
tollet eum. fructum autem hic vitam occulte insinuat, ostendens quod sine operibus non potest aliquid esse
in eo.
Hilarius. inutiles autem et inveraces palmites desecans, deputabit arsuros.
Chrysostomus. et quia etiam qui valde virtuosi sunt, indigent agricolae opere, adiungit et omnem qui fert
fructum, purgabit eum, ut fructum plus afferat. Hoc dixit propter tribulationes eorum quae tunc inducebantur,
ostendens quod tentationes fortiores eos faciebant; sicut et purgare, hoc est circumcidere palmitem, eum
magis germinare facit.
Augustinus. Quis autem est in hac vita sic mundus ut non sit magis magisque mundandus? ubi si
dixerimus quia peccatum non habemus, nosmetipsos seducimus. Mundat itaque mundos, idest fructuosos,
ut tanto sint fructuosiores quanto sunt mundiores. secundum hoc ergo vitis est Christus quod ait: pater
maior me est; secundum illud autem quod ait supra: ego et pater unum sumus, et ipse agricola est; nec talis
quales sunt qui extrinsecus operando exhibent ministerium, sed talis ut det intrinsecus incrementum: unde
continuo etiam seipsum mundatorem palmitum ostendit, dicens iam vos mundi estis propter sermonem
quem locutus sum vobis. Ecce ipse mundator est palmitum: quod est agricolae, non vitis officium. Sed
quare non ait: mundi estis propter baptismum quo abluti estis, nisi quia et in aqua verbum mundat? detrahe
verbum: et quid est aqua nisi aqua? accedit verbum ad elementum, et fit sacramentum. Unde ista tanta
virtus aquae ut corpus tangat et cor abluatur, nisi faciente verbo, non quia dicitur, sed quia creditur? nam in
ipso verbo aliud est sonus transiens, aliud virtus immanens. hoc verbum fidei tantum valet in ecclesia Dei ut
per ipsum credentem, offerentem, benedicentem, tingentem mundet infantem, quamvis credere non
valentem.
Chrysostomus. Vel dicit mundi estis, propter sermonem quem locutus sum vobis; idest, interim lumen
doctrinae iam suscepistis, et a iudaico errore eruti estis.

IOANNES 15 4 7

